<div><div class="b"><a href="/">Home</a> » <a href="/tipitaka/22J">22J Jātakapāḷi</a> » <a href="/tipitaka/22J/16">16 Tiṃsanipāta</a> » <a href="/tipitaka/22J/16/16.1">16.1 Kiṃchandavagga</a></div><div class="i">16.1.3 Jayaddisajātaka</div><div class="h">Tiṃsanipāta</div><div class="h">Kiṃchandavagga</div><div class="h">Jayaddisajātaka</div><div class="q" id="p_22J_3321"> <div class="divNumber">64.</div> <div class="p"> <table class="singleColumn"> <tr> <td> <div class="pN">3321</div> <div class="G">“Cirassaṃ vata me udapādi ajja,</div> </td> </tr> <tr> <td> <div class="G">Bhakkho mahā sattamibhattakāle;</div> </td> </tr> <tr> <td> <div class="G">Kutosi ko vāsi tadiṅgha brūhi,</div> </td> </tr> <tr> <td> <div class="G">Ācikkha jātiṃ vidito yathāsi”.</div> </td> </tr> </table> </div></div><div class="q" id="p_22J_3322"> <div class="divNumber">65.</div> <div class="p"> <table class="singleColumn"> <tr> <td> <div class="pN">3322</div> <div class="G">“Pañcālarājā migavaṃ paviṭṭho,</div> </td> </tr> <tr> <td> <div class="G">Jayaddiso nāma yadissuto te;</div> </td> </tr> <tr> <td> <div class="G">Carāmi kacchāni vanāni cāhaṃ,</div> </td> </tr> <tr> <td> <div class="G">Pasadaṃ imaṃ khāda mamajja muñca”.</div> </td> </tr> </table> </div></div><div class="q" id="p_22J_3323"> <div class="divNumber">66.</div> <div class="p"> <table class="singleColumn"> <tr> <td> <div class="pN">3323</div> <div class="G">“Seneva tvaṃ paṇasi sassamāno,</div> </td> </tr> <tr> <td> <div class="G">Mamesa bhakkho pasado yaṃ vadesi;</div> </td> </tr> <tr> <td> <div class="G">Taṃ khādiyāna pasadaṃ jighaññaṃ,</div> </td> </tr> <tr> <td> <div class="G">Khādissaṃ pacchā na vilāpakālo”.</div> </td> </tr> </table> </div></div><div class="q" id="p_22J_3324"> <div class="divNumber">67.</div> <div class="p"> <table class="singleColumn"> <tr> <td> <div class="pN">3324</div> <div class="G">“Na catthi mokkho mama nikkayena,</div> </td> </tr> <tr> <td> <div class="G">Gantvāna paccāgamanāya paṇhe;</div> </td> </tr> <tr> <td> <div class="G">Taṃ saṅgaraṃ brāhmaṇassappadāya,</div> </td> </tr> <tr> <td> <div class="G">Saccānurakkhī punarāvajissaṃ”.</div> </td> </tr> </table> </div></div><div class="q" id="p_22J_3325"> <div class="divNumber">68.</div> <div class="p"> <table class="singleColumn"> <tr> <td> <div class="pN">3325</div> <div class="G">“Kiṃ kammajātaṃ anutappate tvaṃ,</div> </td> </tr> <tr> <td> <div class="G">Pattaṃ samīpaṃ maraṇassa rāja;</div> </td> </tr> <tr> <td> <div class="G">Ācikkha me taṃ api sakkuṇemu,</div> </td> </tr> <tr> <td> <div class="G">Anujānituṃ āgamanāya paṇhe”.</div> </td> </tr> </table> </div></div><div class="q" id="p_22J_3326"> <div class="divNumber">69.</div> <div class="p"> <table class="singleColumn"> <tr> <td> <div class="pN">3326</div> <div class="G">“Katā mayā brāhmaṇassa dhanāsā,</div> </td> </tr> <tr> <td> <div class="G">Taṃ saṅgaraṃ paṭimukkaṃ na muttaṃ;</div> </td> </tr> <tr> <td> <div class="G">Taṃ saṅgaraṃ brāhmaṇassappadāya,</div> </td> </tr> <tr> <td> <div class="G">Saccānurakkhī punarāvajissaṃ”.</div> </td> </tr> </table> </div></div><div class="q" id="p_22J_3327"> <div class="divNumber">70.</div> <div class="p"> <table class="singleColumn"> <tr> <td> <div class="pN">3327</div> <div class="G">“Yā te katā brāhmaṇassa dhanāsā,</div> </td> </tr> <tr> <td> <div class="G">Taṃ saṅgaraṃ paṭimukkaṃ na muttaṃ;</div> </td> </tr> <tr> <td> <div class="G">Taṃ saṅgaraṃ brāhmaṇassappadāya,</div> </td> </tr> <tr> <td> <div class="G">Saccānurakkhī punarāvajassu”.</div> </td> </tr> </table> </div></div><div class="q" id="p_22J_3328"> <div class="divNumber">71.</div> <div class="p"> <table class="singleColumn"> <tr> <td> <div class="pN">3328</div> <div class="G">Mutto ca so porisādassa hatthā,</div> </td> </tr> <tr> <td> <div class="G">Gantvā sakaṃ mandiraṃ kāmakāmī;</div> </td> </tr> <tr> <td> <div class="G">Taṃ saṅgaraṃ brāhmaṇassappadāya,</div> </td> </tr> <tr> <td> <div class="G">Āmantayī puttamalīnasattaṃ.</div> </td> </tr> </table> </div></div><div class="q" id="p_22J_3329"> <div class="divNumber">72.</div> <div class="p"> <table class="singleColumn"> <tr> <td> <div class="pN">3329</div> <div class="G">“Ajjeva rajjaṃ abhisiñcayassu,</div> </td> </tr> <tr> <td> <div class="G">Dhammaṃ cara sesu paresu cāpi;</div> </td> </tr> <tr> <td> <div class="G">Adhammakāro ca te māhu raṭṭhe,</div> </td> </tr> <tr> <td> <div class="G">Gacchāmahaṃ porisādassa ñatte”.</div> </td> </tr> </table> </div></div><div class="q" id="p_22J_3330"> <div class="divNumber">73.</div> <div class="p"> <table class="singleColumn"> <tr> <td> <div class="pN">3330</div> <div class="G">“Kiṃ kamma kubbaṃ tava deva pāva,</div> </td> </tr> <tr> <td> <div class="G">Nārādhayī taṃ tadicchāmi sotuṃ;</div> </td> </tr> <tr> <td> <div class="G">Yamajja rajjamhi udassaye tuvaṃ,</div> </td> </tr> <tr> <td> <div class="G">Rajjampi niccheyyaṃ tayā vināhaṃ”.</div> </td> </tr> </table> </div></div><div class="q" id="p_22J_3331"> <div class="divNumber">74.</div> <div class="p"> <table class="singleColumn"> <tr> <td> <div class="pN">3331</div> <div class="G">“Na kammunā vā vacasā va tāta,</div> </td> </tr> <tr> <td> <div class="G">Aparādhitohaṃ tuviyaṃ sarāmi;</div> </td> </tr> <tr> <td> <div class="G">Sandhiñca katvā purisādakena,</div> </td> </tr> <tr> <td> <div class="G">Saccānurakkhī punāhaṃ gamissaṃ”.</div> </td> </tr> </table> </div></div><div class="q" id="p_22J_3332"> <div class="divNumber">75.</div> <div class="p"> <table class="singleColumn"> <tr> <td> <div class="pN">3332</div> <div class="G">“Ahaṃ gamissāmi idheva hohi,</div> </td> </tr> <tr> <td> <div class="G">Natthi tato jīvato vippamokkho;</div> </td> </tr> <tr> <td> <div class="G">Sace tuvaṃ gacchasiyeva rāja,</div> </td> </tr> <tr> <td> <div class="G">Ahampi gacchāmi ubho na homa”.</div> </td> </tr> </table> </div></div><div class="q" id="p_22J_3333"> <div class="divNumber">76.</div> <div class="p"> <table class="singleColumn"> <tr> <td> <div class="pN">3333</div> <div class="G">“Addhā hi tāta satānesa dhammo,</div> </td> </tr> <tr> <td> <div class="G">Maraṇā ca me dukkhataraṃ tadassa;</div> </td> </tr> <tr> <td> <div class="G">Kammāsapādo taṃ yadā pacitvā,</div> </td> </tr> <tr> <td> <div class="G">Pasayha khāde bhidā rukkhasūle”.</div> </td> </tr> </table> </div></div><div class="q" id="p_22J_3334"> <div class="divNumber">77.</div> <div class="p"> <table class="singleColumn"> <tr> <td> <div class="pN">3334</div> <div class="G">“Pāṇena te pāṇamahaṃ nimissaṃ,</div> </td> </tr> <tr> <td> <div class="G">Mā tvaṃ agā porisādassa ñatte;</div> </td> </tr> <tr> <td> <div class="G">Etañca te pāṇamahaṃ nimissaṃ,</div> </td> </tr> <tr> <td> <div class="G">Tasmā mataṃ jīvitassa vaṇṇemi”.</div> </td> </tr> </table> </div></div><div class="q" id="p_22J_3335"> <div class="divNumber">78.</div> <div class="p"> <table class="singleColumn"> <tr> <td> <div class="pN">3335</div> <div class="G">Tato have dhitimā rājaputto,</div> </td> </tr> <tr> <td> <div class="G">Vanditvā mātu ca pitu ca pāde;</div> </td> </tr> <tr> <td> <div class="G">Dukhinissa mātā nipatā pathabyā,</div> </td> </tr> <tr> <td> <div class="G">Pitāssa paggayha bhujāni kandati.</div> </td> </tr> </table> </div></div><div class="q" id="p_22J_3336"> <div class="divNumber">79.</div> <div class="p"> <table class="singleColumn"> <tr> <td> <div class="pN">3336</div> <div class="G">Taṃ gacchantaṃ tāva pitā viditvā,</div> </td> </tr> <tr> <td> <div class="G">Parammukho vandati pañjalīko;</div> </td> </tr> <tr> <td> <div class="G">“Somo ca rājā varuṇo ca rājā,</div> </td> </tr> <tr> <td> <div class="G">Pajāpatī candimā sūriyo ca;</div> </td> </tr> <tr> <td> <div class="G">Etehi gutto purisādakamhā,</div> </td> </tr> <tr> <td> <div class="G">Anuññāto sotthi paccehi tāta”.</div> </td> </tr> </table> </div></div><div class="q" id="p_22J_3337"> <div class="divNumber">80.</div> <div class="p"> <table class="singleColumn"> <tr> <td> <div class="pN">3337</div> <div class="G">“Yaṃ daṇḍakirañño gatassa mātā,</div> </td> </tr> <tr> <td> <div class="G">Rāmassakāsi sotthānaṃ suguttā;</div> </td> </tr> <tr> <td> <div class="G">Taṃ te ahaṃ sotthānaṃ karomi,</div> </td> </tr> <tr> <td> <div class="G">Etena saccena sarantu devā;</div> </td> </tr> <tr> <td> <div class="G">Anuññāto sotthi paccehi putta”.</div> </td> </tr> </table> </div></div><div class="q" id="p_22J_3338"> <div class="divNumber">81.</div> <div class="p"> <table class="singleColumn"> <tr> <td> <div class="pN">3338</div> <div class="G">“Āvī raho vāpi manopadosaṃ,</div> </td> </tr> <tr> <td> <div class="G">Nāhaṃ sare jātu malīnasatte;</div> </td> </tr> <tr> <td> <div class="G">Etena saccena sarantu devā,</div> </td> </tr> <tr> <td> <div class="G">Anuññāto sotthi paccehi bhātika”.</div> </td> </tr> </table> </div></div><div class="q" id="p_22J_3339"> <div class="divNumber">82.</div> <div class="p"> <table class="singleColumn"> <tr> <td> <div class="pN">3339</div> <div class="G">“Yasmā ca me anadhimanosi sāmi,</div> </td> </tr> <tr> <td> <div class="G">Na cāpi me manasā appiyosi;</div> </td> </tr> <tr> <td> <div class="G">Etena saccena sarantu devā,</div> </td> </tr> <tr> <td> <div class="G">Anuññāto sotthi paccehi sāmi”.</div> </td> </tr> </table> </div></div><div class="q" id="p_22J_3340"> <div class="divNumber">83.</div> <div class="p"> <table class="singleColumn"> <tr> <td> <div class="pN">3340</div> <div class="G">“Brahā ujū cārumukho kutosi,</div> </td> </tr> <tr> <td> <div class="G">Na maṃ pajānāsi vane vasantaṃ;</div> </td> </tr> <tr> <td> <div class="G">Luddaṃ maṃ ñatvā ‘purisādako’ti,</div> </td> </tr> <tr> <td> <div class="G">Ko sotthimājānamidhāvajeyya”.</div> </td> </tr> </table> </div></div><div class="q" id="p_22J_3341"> <div class="divNumber">84.</div> <div class="p"> <table class="singleColumn"> <tr> <td> <div class="pN">3341</div> <div class="G">“Jānāmi ludda purisādako tvaṃ,</div> </td> </tr> <tr> <td> <div class="G">Na taṃ na jānāmi vane vasantaṃ;</div> </td> </tr> <tr> <td> <div class="G">Ahañca puttosmi jayaddisassa,</div> </td> </tr> <tr> <td> <div class="G">Mamajja khāda pituno pamokkhā”.</div> </td> </tr> </table> </div></div><div class="q" id="p_22J_3342"> <div class="divNumber">85.</div> <div class="p"> <table class="singleColumn"> <tr> <td> <div class="pN">3342</div> <div class="G">“Jānāmi puttoti jayaddisassa,</div> </td> </tr> <tr> <td> <div class="G">Tathā hi vo mukhavaṇṇo ubhinnaṃ;</div> </td> </tr> <tr> <td> <div class="G">Sudukkaraññeva kataṃ tavedaṃ,</div> </td> </tr> <tr> <td> <div class="G">Yo mattumicche pituno pamokkhā”.</div> </td> </tr> </table> </div></div><div class="q" id="p_22J_3343"> <div class="divNumber">86.</div> <div class="p"> <table class="singleColumn"> <tr> <td> <div class="pN">3343</div> <div class="G">“Na dukkaraṃ kiñci mahettha maññe,</div> </td> </tr> <tr> <td> <div class="G">Yo mattumicche pituno pamokkhā;</div> </td> </tr> <tr> <td> <div class="G">Mātu ca hetu paraloka gantvā,</div> </td> </tr> <tr> <td> <div class="G">Sukhena saggena ca sampayutto”.</div> </td> </tr> </table> </div></div><div class="q" id="p_22J_3344"> <div class="divNumber">87.</div> <div class="p"> <table class="singleColumn"> <tr> <td> <div class="pN">3344</div> <div class="G">“Ahañca kho attano pāpakiriyaṃ,</div> </td> </tr> <tr> <td> <div class="G">Āvī raho vāpi sare na jātu;</div> </td> </tr> <tr> <td> <div class="G">Saṅkhātajātīmaraṇohamasmi,</div> </td> </tr> <tr> <td> <div class="G">Yatheva me idha tathā parattha.</div> </td> </tr> </table> </div></div><div class="q" id="p_22J_3345"> <div class="divNumber">88.</div> <div class="p"> <table class="singleColumn"> <tr> <td> <div class="pN">3345</div> <div class="G">Khādajja maṃ dāni mahānubhāva,</div> </td> </tr> <tr> <td> <div class="G">Karassu kiccāni imaṃ sarīraṃ;</div> </td> </tr> <tr> <td> <div class="G">Rukkhassa vā te papatāmi aggā,</div> </td> </tr> <tr> <td> <div class="G">Chādayamāno mayhaṃ tvamadesi maṃsaṃ”.</div> </td> </tr> </table> </div></div><div class="q" id="p_22J_3346"> <div class="divNumber">89.</div> <div class="p"> <table class="singleColumn"> <tr> <td> <div class="pN">3346</div> <div class="G">“Idañca te ruccati rājaputta,</div> </td> </tr> <tr> <td> <div class="G">Cajesi pāṇaṃ pituno pamokkhā;</div> </td> </tr> <tr> <td> <div class="G">Tasmā hi so tvaṃ taramānarūpo,</div> </td> </tr> <tr> <td> <div class="G">Sambhañja kaṭṭhāni jalehi aggiṃ”.</div> </td> </tr> </table> </div></div><div class="q" id="p_22J_3347"> <div class="divNumber">90.</div> <div class="p"> <table class="singleColumn"> <tr> <td> <div class="pN">3347</div> <div class="G">Tato have dhitimā rājaputto,</div> </td> </tr> <tr> <td> <div class="G">Dāruṃ samāhatvā mahantamaggiṃ;</div> </td> </tr> <tr> <td> <div class="G">Sandīpayitvā paṭivedayittha,</div> </td> </tr> <tr> <td> <div class="G">“Ādīpito dāni mahāyamaggi”.</div> </td> </tr> </table> </div></div><div class="q" id="p_22J_3348"> <div class="divNumber">91.</div> <div class="p"> <table class="singleColumn"> <tr> <td> <div class="pN">3348</div> <div class="G">“Khādajja maṃ dāni pasayhakāri,</div> </td> </tr> <tr> <td> <div class="G">Kiṃ maṃ muhuṃ pekkhasi haṭṭhalomo;</div> </td> </tr> <tr> <td> <div class="G">Tathā tathā tuyhamahaṃ karomi,</div> </td> </tr> <tr> <td> <div class="G">Yathā yathā maṃ chādayamāno adesi”.</div> </td> </tr> </table> </div></div><div class="q" id="p_22J_3349"> <div class="divNumber">92.</div> <div class="p"> <table class="singleColumn"> <tr> <td> <div class="pN">3349</div> <div class="G">“Ko tādisaṃ arahati khāditāye,</div> </td> </tr> <tr> <td> <div class="G">Dhamme ṭhitaṃ saccavādiṃ vadaññuṃ;</div> </td> </tr> <tr> <td> <div class="G">Muddhāpi tassa viphaleyya sattadhā,</div> </td> </tr> <tr> <td> <div class="G">Yo tādisaṃ saccavādiṃ adeyya”.</div> </td> </tr> </table> </div></div><div class="q" id="p_22J_3350"> <div class="divNumber">93.</div> <div class="p"> <table class="singleColumn"> <tr> <td> <div class="pN">3350</div> <div class="G">“Idañhi so brāhmaṇaṃ maññamāno,</div> </td> </tr> <tr> <td> <div class="G">Saso avāsesi sake sarīre;</div> </td> </tr> <tr> <td> <div class="G">Teneva so candimā devaputto,</div> </td> </tr> <tr> <td> <div class="G">Sasatthuto kāmaduhajja yakkha”.</div> </td> </tr> </table> </div></div><div class="q" id="p_22J_3351"> <div class="divNumber">94.</div> <div class="p"> <table class="singleColumn"> <tr> <td> <div class="pN">3351</div> <div class="G">“Cando yathā rāhumukhā pamutto,</div> </td> </tr> <tr> <td> <div class="G">Virocate pannaraseva bhāṇumā;</div> </td> </tr> <tr> <td> <div class="G">Evaṃ tuvaṃ porisādā pamutto,</div> </td> </tr> <tr> <td> <div class="G">Viroca kapile mahānubhāva;</div> </td> </tr> <tr> <td> <div class="G">Āmodayaṃ pitaraṃ mātarañca,</div> </td> </tr> <tr> <td> <div class="G">Sabbo ca te nandatu ñātipakkho”.</div> </td> </tr> </table> </div></div><div class="q" id="p_22J_3352"> <div class="divNumber">95.</div> <div class="p"> <table class="singleColumn"> <tr> <td> <div class="pN">3352</div> <div class="G">Tato have dhitimā rājaputto,</div> </td> </tr> <tr> <td> <div class="G">Katañjalī pariyāya porisādaṃ;</div> </td> </tr> <tr> <td> <div class="G">Anuññāto sotthi sukhī arogo,</div> </td> </tr> <tr> <td> <div class="G">Paccāgamā kapilamalīnasatto.</div> </td> </tr> </table> </div></div><div class="q" id="p_22J_3353"> <div class="divNumber">96.</div> <div class="p"> <table class="singleColumn"> <tr> <td> <div class="pN">3353</div> <div class="G">Taṃ negamā jānapadā ca sabbe,</div> </td> </tr> <tr> <td> <div class="G">Hatthārohā rathikā pattikā ca;</div> </td> </tr> <tr> <td> <div class="G">Namassamānā pañjalikā upāgamuṃ,</div> </td> </tr> <tr> <td> <div class="G">“Namatthu te dukkarakārakosī”ti.</div> </td> </tr> </table> </div></div><div class="CENTER" id="p_22J_3354"><span class="pN">3354</span>Jayaddisajātakaṃ tatiyaṃ.</div></div><div>
<div class="b">
<a href="/">Home</a> » <a href="/tipitaka/22J">22J Jātakapāḷi</a> » <a href="/tipitaka/22J/16">16 Tiṃsanipāta</a> » <a href="/tipitaka/22J/16/16.1">16.1 Kiṃchandavagga</a>
</div>
<div class="i">16.1.3 Jayaddisajātaka</div>
<div class="h">Tiṃsanipāta</div>
<div class="h">Kiṃchandavagga</div>
<div class="h">Jayaddisajātaka</div>
<div class="q" id="p_22J_3321"> <div class="divNumber">64.</div> <div class="p"> <table class="singleColumn"> <tr> <td> <div class="pN">3321</div> <div class="G">“Cirassaṃ vata me udapādi ajja,</div> </td> </tr> <tr> <td> <div class="G">Bhakkho mahā sattamibhattakāle;</div> </td> </tr> <tr> <td> <div class="G">Kutosi ko vāsi tadiṅgha brūhi,</div> </td> </tr> <tr> <td> <div class="G">Ācikkha jātiṃ vidito yathāsi”.</div> </td> </tr> </table> </div>
</div>
<div class="q" id="p_22J_3322"> <div class="divNumber">65.</div> <div class="p"> <table class="singleColumn"> <tr> <td> <div class="pN">3322</div> <div class="G">“Pañcālarājā migavaṃ paviṭṭho,</div> </td> </tr> <tr> <td> <div class="G">Jayaddiso nāma yadissuto te;</div> </td> </tr> <tr> <td> <div class="G">Carāmi kacchāni vanāni cāhaṃ,</div> </td> </tr> <tr> <td> <div class="G">Pasadaṃ imaṃ khāda mamajja muñca”.</div> </td> </tr> </table> </div>
</div>
<div class="q" id="p_22J_3323"> <div class="divNumber">66.</div> <div class="p"> <table class="singleColumn"> <tr> <td> <div class="pN">3323</div> <div class="G">“Seneva tvaṃ paṇasi sassamāno,</div> </td> </tr> <tr> <td> <div class="G">Mamesa bhakkho pasado yaṃ vadesi;</div> </td> </tr> <tr> <td> <div class="G">Taṃ khādiyāna pasadaṃ jighaññaṃ,</div> </td> </tr> <tr> <td> <div class="G">Khādissaṃ pacchā na vilāpakālo”.</div> </td> </tr> </table> </div>
</div>
<div class="q" id="p_22J_3324"> <div class="divNumber">67.</div> <div class="p"> <table class="singleColumn"> <tr> <td> <div class="pN">3324</div> <div class="G">“Na catthi mokkho mama nikkayena,</div> </td> </tr> <tr> <td> <div class="G">Gantvāna paccāgamanāya paṇhe;</div> </td> </tr> <tr> <td> <div class="G">Taṃ saṅgaraṃ brāhmaṇassappadāya,</div> </td> </tr> <tr> <td> <div class="G">Saccānurakkhī punarāvajissaṃ”.</div> </td> </tr> </table> </div>
</div>
<div class="q" id="p_22J_3325"> <div class="divNumber">68.</div> <div class="p"> <table class="singleColumn"> <tr> <td> <div class="pN">3325</div> <div class="G">“Kiṃ kammajātaṃ anutappate tvaṃ,</div> </td> </tr> <tr> <td> <div class="G">Pattaṃ samīpaṃ maraṇassa rāja;</div> </td> </tr> <tr> <td> <div class="G">Ācikkha me taṃ api sakkuṇemu,</div> </td> </tr> <tr> <td> <div class="G">Anujānituṃ āgamanāya paṇhe”.</div> </td> </tr> </table> </div>
</div>
<div class="q" id="p_22J_3326"> <div class="divNumber">69.</div> <div class="p"> <table class="singleColumn"> <tr> <td> <div class="pN">3326</div> <div class="G">“Katā mayā brāhmaṇassa dhanāsā,</div> </td> </tr> <tr> <td> <div class="G">Taṃ saṅgaraṃ paṭimukkaṃ na muttaṃ;</div> </td> </tr> <tr> <td> <div class="G">Taṃ saṅgaraṃ brāhmaṇassappadāya,</div> </td> </tr> <tr> <td> <div class="G">Saccānurakkhī punarāvajissaṃ”.</div> </td> </tr> </table> </div>
</div>
<div class="q" id="p_22J_3327"> <div class="divNumber">70.</div> <div class="p"> <table class="singleColumn"> <tr> <td> <div class="pN">3327</div> <div class="G">“Yā te katā brāhmaṇassa dhanāsā,</div> </td> </tr> <tr> <td> <div class="G">Taṃ saṅgaraṃ paṭimukkaṃ na muttaṃ;</div> </td> </tr> <tr> <td> <div class="G">Taṃ saṅgaraṃ brāhmaṇassappadāya,</div> </td> </tr> <tr> <td> <div class="G">Saccānurakkhī punarāvajassu”.</div> </td> </tr> </table> </div>
</div>
<div class="q" id="p_22J_3328"> <div class="divNumber">71.</div> <div class="p"> <table class="singleColumn"> <tr> <td> <div class="pN">3328</div> <div class="G">Mutto ca so porisādassa hatthā,</div> </td> </tr> <tr> <td> <div class="G">Gantvā sakaṃ mandiraṃ kāmakāmī;</div> </td> </tr> <tr> <td> <div class="G">Taṃ saṅgaraṃ brāhmaṇassappadāya,</div> </td> </tr> <tr> <td> <div class="G">Āmantayī puttamalīnasattaṃ.</div> </td> </tr> </table> </div>
</div>
<div class="q" id="p_22J_3329"> <div class="divNumber">72.</div> <div class="p"> <table class="singleColumn"> <tr> <td> <div class="pN">3329</div> <div class="G">“Ajjeva rajjaṃ abhisiñcayassu,</div> </td> </tr> <tr> <td> <div class="G">Dhammaṃ cara sesu paresu cāpi;</div> </td> </tr> <tr> <td> <div class="G">Adhammakāro ca te māhu raṭṭhe,</div> </td> </tr> <tr> <td> <div class="G">Gacchāmahaṃ porisādassa ñatte”.</div> </td> </tr> </table> </div>
</div>
<div class="q" id="p_22J_3330"> <div class="divNumber">73.</div> <div class="p"> <table class="singleColumn"> <tr> <td> <div class="pN">3330</div> <div class="G">“Kiṃ kamma kubbaṃ tava deva pāva,</div> </td> </tr> <tr> <td> <div class="G">Nārādhayī taṃ tadicchāmi sotuṃ;</div> </td> </tr> <tr> <td> <div class="G">Yamajja rajjamhi udassaye tuvaṃ,</div> </td> </tr> <tr> <td> <div class="G">Rajjampi niccheyyaṃ tayā vināhaṃ”.</div> </td> </tr> </table> </div>
</div>
<div class="q" id="p_22J_3331"> <div class="divNumber">74.</div> <div class="p"> <table class="singleColumn"> <tr> <td> <div class="pN">3331</div> <div class="G">“Na kammunā vā vacasā va tāta,</div> </td> </tr> <tr> <td> <div class="G">Aparādhitohaṃ tuviyaṃ sarāmi;</div> </td> </tr> <tr> <td> <div class="G">Sandhiñca katvā purisādakena,</div> </td> </tr> <tr> <td> <div class="G">Saccānurakkhī punāhaṃ gamissaṃ”.</div> </td> </tr> </table> </div>
</div>
<div class="q" id="p_22J_3332"> <div class="divNumber">75.</div> <div class="p"> <table class="singleColumn"> <tr> <td> <div class="pN">3332</div> <div class="G">“Ahaṃ gamissāmi idheva hohi,</div> </td> </tr> <tr> <td> <div class="G">Natthi tato jīvato vippamokkho;</div> </td> </tr> <tr> <td> <div class="G">Sace tuvaṃ gacchasiyeva rāja,</div> </td> </tr> <tr> <td> <div class="G">Ahampi gacchāmi ubho na homa”.</div> </td> </tr> </table> </div>
</div>
<div class="q" id="p_22J_3333"> <div class="divNumber">76.</div> <div class="p"> <table class="singleColumn"> <tr> <td> <div class="pN">3333</div> <div class="G">“Addhā hi tāta satānesa dhammo,</div> </td> </tr> <tr> <td> <div class="G">Maraṇā ca me dukkhataraṃ tadassa;</div> </td> </tr> <tr> <td> <div class="G">Kammāsapādo taṃ yadā pacitvā,</div> </td> </tr> <tr> <td> <div class="G">Pasayha khāde bhidā rukkhasūle”.</div> </td> </tr> </table> </div>
</div>
<div class="q" id="p_22J_3334"> <div class="divNumber">77.</div> <div class="p"> <table class="singleColumn"> <tr> <td> <div class="pN">3334</div> <div class="G">“Pāṇena te pāṇamahaṃ nimissaṃ,</div> </td> </tr> <tr> <td> <div class="G">Mā tvaṃ agā porisādassa ñatte;</div> </td> </tr> <tr> <td> <div class="G">Etañca te pāṇamahaṃ nimissaṃ,</div> </td> </tr> <tr> <td> <div class="G">Tasmā mataṃ jīvitassa vaṇṇemi”.</div> </td> </tr> </table> </div>
</div>
<div class="q" id="p_22J_3335"> <div class="divNumber">78.</div> <div class="p"> <table class="singleColumn"> <tr> <td> <div class="pN">3335</div> <div class="G">Tato have dhitimā rājaputto,</div> </td> </tr> <tr> <td> <div class="G">Vanditvā mātu ca pitu ca pāde;</div> </td> </tr> <tr> <td> <div class="G">Dukhinissa mātā nipatā pathabyā,</div> </td> </tr> <tr> <td> <div class="G">Pitāssa paggayha bhujāni kandati.</div> </td> </tr> </table> </div>
</div>
<div class="q" id="p_22J_3336"> <div class="divNumber">79.</div> <div class="p"> <table class="singleColumn"> <tr> <td> <div class="pN">3336</div> <div class="G">Taṃ gacchantaṃ tāva pitā viditvā,</div> </td> </tr> <tr> <td> <div class="G">Parammukho vandati pañjalīko;</div> </td> </tr> <tr> <td> <div class="G">“Somo ca rājā varuṇo ca rājā,</div> </td> </tr> <tr> <td> <div class="G">Pajāpatī candimā sūriyo ca;</div> </td> </tr> <tr> <td> <div class="G">Etehi gutto purisādakamhā,</div> </td> </tr> <tr> <td> <div class="G">Anuññāto sotthi paccehi tāta”.</div> </td> </tr> </table> </div>
</div>
<div class="q" id="p_22J_3337"> <div class="divNumber">80.</div> <div class="p"> <table class="singleColumn"> <tr> <td> <div class="pN">3337</div> <div class="G">“Yaṃ daṇḍakirañño gatassa mātā,</div> </td> </tr> <tr> <td> <div class="G">Rāmassakāsi sotthānaṃ suguttā;</div> </td> </tr> <tr> <td> <div class="G">Taṃ te ahaṃ sotthānaṃ karomi,</div> </td> </tr> <tr> <td> <div class="G">Etena saccena sarantu devā;</div> </td> </tr> <tr> <td> <div class="G">Anuññāto sotthi paccehi putta”.</div> </td> </tr> </table> </div>
</div>
<div class="q" id="p_22J_3338"> <div class="divNumber">81.</div> <div class="p"> <table class="singleColumn"> <tr> <td> <div class="pN">3338</div> <div class="G">“Āvī raho vāpi manopadosaṃ,</div> </td> </tr> <tr> <td> <div class="G">Nāhaṃ sare jātu malīnasatte;</div> </td> </tr> <tr> <td> <div class="G">Etena saccena sarantu devā,</div> </td> </tr> <tr> <td> <div class="G">Anuññāto sotthi paccehi bhātika”.</div> </td> </tr> </table> </div>
</div>
<div class="q" id="p_22J_3339"> <div class="divNumber">82.</div> <div class="p"> <table class="singleColumn"> <tr> <td> <div class="pN">3339</div> <div class="G">“Yasmā ca me anadhimanosi sāmi,</div> </td> </tr> <tr> <td> <div class="G">Na cāpi me manasā appiyosi;</div> </td> </tr> <tr> <td> <div class="G">Etena saccena sarantu devā,</div> </td> </tr> <tr> <td> <div class="G">Anuññāto sotthi paccehi sāmi”.</div> </td> </tr> </table> </div>
</div>
<div class="q" id="p_22J_3340"> <div class="divNumber">83.</div> <div class="p"> <table class="singleColumn"> <tr> <td> <div class="pN">3340</div> <div class="G">“Brahā ujū cārumukho kutosi,</div> </td> </tr> <tr> <td> <div class="G">Na maṃ pajānāsi vane vasantaṃ;</div> </td> </tr> <tr> <td> <div class="G">Luddaṃ maṃ ñatvā ‘purisādako’ti,</div> </td> </tr> <tr> <td> <div class="G">Ko sotthimājānamidhāvajeyya”.</div> </td> </tr> </table> </div>
</div>
<div class="q" id="p_22J_3341"> <div class="divNumber">84.</div> <div class="p"> <table class="singleColumn"> <tr> <td> <div class="pN">3341</div> <div class="G">“Jānāmi ludda purisādako tvaṃ,</div> </td> </tr> <tr> <td> <div class="G">Na taṃ na jānāmi vane vasantaṃ;</div> </td> </tr> <tr> <td> <div class="G">Ahañca puttosmi jayaddisassa,</div> </td> </tr> <tr> <td> <div class="G">Mamajja khāda pituno pamokkhā”.</div> </td> </tr> </table> </div>
</div>
<div class="q" id="p_22J_3342"> <div class="divNumber">85.</div> <div class="p"> <table class="singleColumn"> <tr> <td> <div class="pN">3342</div> <div class="G">“Jānāmi puttoti jayaddisassa,</div> </td> </tr> <tr> <td> <div class="G">Tathā hi vo mukhavaṇṇo ubhinnaṃ;</div> </td> </tr> <tr> <td> <div class="G">Sudukkaraññeva kataṃ tavedaṃ,</div> </td> </tr> <tr> <td> <div class="G">Yo mattumicche pituno pamokkhā”.</div> </td> </tr> </table> </div>
</div>
<div class="q" id="p_22J_3343"> <div class="divNumber">86.</div> <div class="p"> <table class="singleColumn"> <tr> <td> <div class="pN">3343</div> <div class="G">“Na dukkaraṃ kiñci mahettha maññe,</div> </td> </tr> <tr> <td> <div class="G">Yo mattumicche pituno pamokkhā;</div> </td> </tr> <tr> <td> <div class="G">Mātu ca hetu paraloka gantvā,</div> </td> </tr> <tr> <td> <div class="G">Sukhena saggena ca sampayutto”.</div> </td> </tr> </table> </div>
</div>
<div class="q" id="p_22J_3344"> <div class="divNumber">87.</div> <div class="p"> <table class="singleColumn"> <tr> <td> <div class="pN">3344</div> <div class="G">“Ahañca kho attano pāpakiriyaṃ,</div> </td> </tr> <tr> <td> <div class="G">Āvī raho vāpi sare na jātu;</div> </td> </tr> <tr> <td> <div class="G">Saṅkhātajātīmaraṇohamasmi,</div> </td> </tr> <tr> <td> <div class="G">Yatheva me idha tathā parattha.</div> </td> </tr> </table> </div>
</div>
<div class="q" id="p_22J_3345"> <div class="divNumber">88.</div> <div class="p"> <table class="singleColumn"> <tr> <td> <div class="pN">3345</div> <div class="G">Khādajja maṃ dāni mahānubhāva,</div> </td> </tr> <tr> <td> <div class="G">Karassu kiccāni imaṃ sarīraṃ;</div> </td> </tr> <tr> <td> <div class="G">Rukkhassa vā te papatāmi aggā,</div> </td> </tr> <tr> <td> <div class="G">Chādayamāno mayhaṃ tvamadesi maṃsaṃ”.</div> </td> </tr> </table> </div>
</div>
<div class="q" id="p_22J_3346"> <div class="divNumber">89.</div> <div class="p"> <table class="singleColumn"> <tr> <td> <div class="pN">3346</div> <div class="G">“Idañca te ruccati rājaputta,</div> </td> </tr> <tr> <td> <div class="G">Cajesi pāṇaṃ pituno pamokkhā;</div> </td> </tr> <tr> <td> <div class="G">Tasmā hi so tvaṃ taramānarūpo,</div> </td> </tr> <tr> <td> <div class="G">Sambhañja kaṭṭhāni jalehi aggiṃ”.</div> </td> </tr> </table> </div>
</div>
<div class="q" id="p_22J_3347"> <div class="divNumber">90.</div> <div class="p"> <table class="singleColumn"> <tr> <td> <div class="pN">3347</div> <div class="G">Tato have dhitimā rājaputto,</div> </td> </tr> <tr> <td> <div class="G">Dāruṃ samāhatvā mahantamaggiṃ;</div> </td> </tr> <tr> <td> <div class="G">Sandīpayitvā paṭivedayittha,</div> </td> </tr> <tr> <td> <div class="G">“Ādīpito dāni mahāyamaggi”.</div> </td> </tr> </table> </div>
</div>
<div class="q" id="p_22J_3348"> <div class="divNumber">91.</div> <div class="p"> <table class="singleColumn"> <tr> <td> <div class="pN">3348</div> <div class="G">“Khādajja maṃ dāni pasayhakāri,</div> </td> </tr> <tr> <td> <div class="G">Kiṃ maṃ muhuṃ pekkhasi haṭṭhalomo;</div> </td> </tr> <tr> <td> <div class="G">Tathā tathā tuyhamahaṃ karomi,</div> </td> </tr> <tr> <td> <div class="G">Yathā yathā maṃ chādayamāno adesi”.</div> </td> </tr> </table> </div>
</div>
<div class="q" id="p_22J_3349"> <div class="divNumber">92.</div> <div class="p"> <table class="singleColumn"> <tr> <td> <div class="pN">3349</div> <div class="G">“Ko tādisaṃ arahati khāditāye,</div> </td> </tr> <tr> <td> <div class="G">Dhamme ṭhitaṃ saccavādiṃ vadaññuṃ;</div> </td> </tr> <tr> <td> <div class="G">Muddhāpi tassa viphaleyya sattadhā,</div> </td> </tr> <tr> <td> <div class="G">Yo tādisaṃ saccavādiṃ adeyya”.</div> </td> </tr> </table> </div>
</div>
<div class="q" id="p_22J_3350"> <div class="divNumber">93.</div> <div class="p"> <table class="singleColumn"> <tr> <td> <div class="pN">3350</div> <div class="G">“Idañhi so brāhmaṇaṃ maññamāno,</div> </td> </tr> <tr> <td> <div class="G">Saso avāsesi sake sarīre;</div> </td> </tr> <tr> <td> <div class="G">Teneva so candimā devaputto,</div> </td> </tr> <tr> <td> <div class="G">Sasatthuto kāmaduhajja yakkha”.</div> </td> </tr> </table> </div>
</div>
<div class="q" id="p_22J_3351"> <div class="divNumber">94.</div> <div class="p"> <table class="singleColumn"> <tr> <td> <div class="pN">3351</div> <div class="G">“Cando yathā rāhumukhā pamutto,</div> </td> </tr> <tr> <td> <div class="G">Virocate pannaraseva bhāṇumā;</div> </td> </tr> <tr> <td> <div class="G">Evaṃ tuvaṃ porisādā pamutto,</div> </td> </tr> <tr> <td> <div class="G">Viroca kapile mahānubhāva;</div> </td> </tr> <tr> <td> <div class="G">Āmodayaṃ pitaraṃ mātarañca,</div> </td> </tr> <tr> <td> <div class="G">Sabbo ca te nandatu ñātipakkho”.</div> </td> </tr> </table> </div>
</div>
<div class="q" id="p_22J_3352"> <div class="divNumber">95.</div> <div class="p"> <table class="singleColumn"> <tr> <td> <div class="pN">3352</div> <div class="G">Tato have dhitimā rājaputto,</div> </td> </tr> <tr> <td> <div class="G">Katañjalī pariyāya porisādaṃ;</div> </td> </tr> <tr> <td> <div class="G">Anuññāto sotthi sukhī arogo,</div> </td> </tr> <tr> <td> <div class="G">Paccāgamā kapilamalīnasatto.</div> </td> </tr> </table> </div>
</div>
<div class="q" id="p_22J_3353"> <div class="divNumber">96.</div> <div class="p"> <table class="singleColumn"> <tr> <td> <div class="pN">3353</div> <div class="G">Taṃ negamā jānapadā ca sabbe,</div> </td> </tr> <tr> <td> <div class="G">Hatthārohā rathikā pattikā ca;</div> </td> </tr> <tr> <td> <div class="G">Namassamānā pañjalikā upāgamuṃ,</div> </td> </tr> <tr> <td> <div class="G">“Namatthu te dukkarakārakosī”ti.</div> </td> </tr> </table> </div>
</div>
<div class="CENTER" id="p_22J_3354">
<span class="pN">3354</span>Jayaddisajātakaṃ tatiyaṃ.</div>
</div>
