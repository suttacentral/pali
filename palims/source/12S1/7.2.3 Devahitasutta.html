<div><div class="b"><a href="/">Home</a> » <a href="/tipitaka/12S1">12S1 Sagāthāvaggasaṃyuttapāḷi</a> » <a href="/tipitaka/12S1/7">7 Brāhmaṇasaṃyutta</a> » <a href="/tipitaka/12S1/7/7.2">7.2 Upāsakavagga</a></div><div class="i">7.2.3 Devahitasutta</div><div class="h">Brāhmaṇasaṃyutta</div><div class="h">Upāsakavagga</div><div class="h">Devahitasutta</div><div class="q" id="p_12S1_1237"> <div class="divNumber">199.</div> <div class="p"><span class="pN">1237</span>Sāvatthinidānaṃ. Tena kho pana samayena bhagavā vātehābādhiko hoti; āyasmā ca upavāṇo bhagavato upaṭṭhāko hoti. Atha kho bhagavā āyasmantaṃ upavāṇaṃ āmantesi—  “iṅgha me tvaṃ, upavāṇa, uṇhodakaṃ jānāhī”ti. “Evaṃ, bhante”ti kho āyasmā upavāṇo bhagavato paṭissutvā nivāsetvā pattacīvaramādāya yena devahitassa brāhmaṇassa nivesanaṃ tenupasaṅkami; upasaṅkamitvā tuṇhībhūto ekamantaṃ aṭṭhāsi. Addasā kho devahito brāhmaṇo āyasmantaṃ upavāṇaṃ tuṇhībhūtaṃ ekamantaṃ ṭhitaṃ. Disvāna āyasmantaṃ upavāṇaṃ gāthāya ajjhabhāsi—  </div></div><div class="q" id="p_12S1_1238"> <div class="p"> <table class="singleColumn"> <tr> <td> <div class="pN">1238</div> <div class="G">“Tuṇhībhūto bhavaṃ tiṭṭhaṃ,</div> </td> </tr> <tr> <td> <div class="G">muṇḍo saṅghāṭipāruto;</div> </td> </tr> <tr> <td> <div class="G">Kiṃ patthayāno kiṃ esaṃ,</div> </td> </tr> <tr> <td> <div class="G">kiṃ nu yācitumāgato”ti.</div> </td> </tr> </table> </div></div><div class="q" id="p_12S1_1239"> <div class="p"> <table class="singleColumn"> <tr> <td> <div class="pN">1239</div> <div class="G">“Arahaṃ sugato loke,</div> </td> </tr> <tr> <td> <div class="G">vātehābādhiko muni;</div> </td> </tr> <tr> <td> <div class="G">Sace uṇhodakaṃ atthi,</div> </td> </tr> <tr> <td> <div class="G">munino dehi brāhmaṇa.</div> </td> </tr> </table> </div></div><div class="q" id="p_12S1_1240"> <div class="p"> <table class="singleColumn"> <tr> <td> <div class="pN">1240</div> <div class="G">Pūjito pūjaneyyānaṃ,</div> </td> </tr> <tr> <td> <div class="G">sakkareyyāna sakkato;</div> </td> </tr> <tr> <td> <div class="G">Apacito apaceyyānaṃ,</div> </td> </tr> <tr> <td> <div class="G">tassa icchāmi hātave”ti.</div> </td> </tr> </table> </div></div><div class="q" id="p_12S1_1241"> <div class="p"><span class="pN">1241</span>Atha kho devahito brāhmaṇo uṇhodakassa kājaṃ purisena gāhāpetvā phāṇitassa ca puṭaṃ āyasmato upavāṇassa pādāsi. Atha kho āyasmā upavāṇo yena bhagavā tenupasaṅkami; upasaṅkamitvā bhagavantaṃ uṇhodakena nhāpetvā uṇhodakena phāṇitaṃ āloletvā bhagavato pādāsi. Atha kho bhagavato ābādho paṭippassambhi. </div></div><div class="q" id="p_12S1_1242"> <div class="p"><span class="pN">1242</span>Atha kho devahito brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho devahito brāhmaṇo bhagavantaṃ gāthāya ajjhabhāsi—  </div></div><div class="q" id="p_12S1_1243"> <div class="p"> <table class="singleColumn"> <tr> <td> <div class="pN">1243</div> <div class="G">“Kattha dajjā deyyadhammaṃ,</div> </td> </tr> <tr> <td> <div class="G">kattha dinnaṃ mahapphalaṃ;</div> </td> </tr> <tr> <td> <div class="G">Kathañhi yajamānassa,</div> </td> </tr> <tr> <td> <div class="G">kathaṃ ijjhati dakkhiṇā”ti.</div> </td> </tr> </table> </div></div><div class="q" id="p_12S1_1244"> <div class="p"> <table class="singleColumn"> <tr> <td> <div class="pN">1244</div> <div class="G">“Pubbenivāsaṃ yo vedī,</div> </td> </tr> <tr> <td> <div class="G">saggāpāyañca passati;</div> </td> </tr> <tr> <td> <div class="G">Atho jātikkhayaṃ patto,</div> </td> </tr> <tr> <td> <div class="G">abhiññāvosito muni.</div> </td> </tr> </table> </div></div><div class="q" id="p_12S1_1245"> <div class="p"> <table class="singleColumn"> <tr> <td> <div class="pN">1245</div> <div class="G">Ettha dajjā deyyadhammaṃ,</div> </td> </tr> <tr> <td> <div class="G">ettha dinnaṃ mahapphalaṃ;</div> </td> </tr> <tr> <td> <div class="G">Evañhi yajamānassa,</div> </td> </tr> <tr> <td> <div class="G">evaṃ ijjhati dakkhiṇā”ti.</div> </td> </tr> </table> </div></div><div class="q" id="p_12S1_1246"> <div class="p"><span class="pN">1246</span>Evaṃ vutte, devahito brāhmaṇo bhagavantaṃ etadavoca—  “abhikkantaṃ, bho gotama…pe…  upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti. </div></div></div><div>
<div class="b">
<a href="/">Home</a> » <a href="/tipitaka/12S1">12S1 Sagāthāvaggasaṃyuttapāḷi</a> » <a href="/tipitaka/12S1/7">7 Brāhmaṇasaṃyutta</a> » <a href="/tipitaka/12S1/7/7.2">7.2 Upāsakavagga</a>
</div>
<div class="i">7.2.3 Devahitasutta</div>
<div class="h">Brāhmaṇasaṃyutta</div>
<div class="h">Upāsakavagga</div>
<div class="h">Devahitasutta</div>
<div class="q" id="p_12S1_1237"> <div class="divNumber">199.</div> <div class="p">
<span class="pN">1237</span>Sāvatthinidānaṃ. Tena kho pana samayena bhagavā vātehābādhiko hoti; āyasmā ca upavāṇo bhagavato upaṭṭhāko hoti. Atha kho bhagavā āyasmantaṃ upavāṇaṃ āmantesi—  “iṅgha me tvaṃ, upavāṇa, uṇhodakaṃ jānāhī”ti. “Evaṃ, bhante”ti kho āyasmā upavāṇo bhagavato paṭissutvā nivāsetvā pattacīvaramādāya yena devahitassa brāhmaṇassa nivesanaṃ tenupasaṅkami; upasaṅkamitvā tuṇhībhūto ekamantaṃ aṭṭhāsi. Addasā kho devahito brāhmaṇo āyasmantaṃ upavāṇaṃ tuṇhībhūtaṃ ekamantaṃ ṭhitaṃ. Disvāna āyasmantaṃ upavāṇaṃ gāthāya ajjhabhāsi—  </div>
</div>
<div class="q" id="p_12S1_1238"> <div class="p"> <table class="singleColumn"> <tr> <td> <div class="pN">1238</div> <div class="G">“Tuṇhībhūto bhavaṃ tiṭṭhaṃ,</div> </td> </tr> <tr> <td> <div class="G">muṇḍo saṅghāṭipāruto;</div> </td> </tr> <tr> <td> <div class="G">Kiṃ patthayāno kiṃ esaṃ,</div> </td> </tr> <tr> <td> <div class="G">kiṃ nu yācitumāgato”ti.</div> </td> </tr> </table> </div>
</div>
<div class="q" id="p_12S1_1239"> <div class="p"> <table class="singleColumn"> <tr> <td> <div class="pN">1239</div> <div class="G">“Arahaṃ sugato loke,</div> </td> </tr> <tr> <td> <div class="G">vātehābādhiko muni;</div> </td> </tr> <tr> <td> <div class="G">Sace uṇhodakaṃ atthi,</div> </td> </tr> <tr> <td> <div class="G">munino dehi brāhmaṇa.</div> </td> </tr> </table> </div>
</div>
<div class="q" id="p_12S1_1240"> <div class="p"> <table class="singleColumn"> <tr> <td> <div class="pN">1240</div> <div class="G">Pūjito pūjaneyyānaṃ,</div> </td> </tr> <tr> <td> <div class="G">sakkareyyāna sakkato;</div> </td> </tr> <tr> <td> <div class="G">Apacito apaceyyānaṃ,</div> </td> </tr> <tr> <td> <div class="G">tassa icchāmi hātave”ti.</div> </td> </tr> </table> </div>
</div>
<div class="q" id="p_12S1_1241"> <div class="p">
<span class="pN">1241</span>Atha kho devahito brāhmaṇo uṇhodakassa kājaṃ purisena gāhāpetvā phāṇitassa ca puṭaṃ āyasmato upavāṇassa pādāsi. Atha kho āyasmā upavāṇo yena bhagavā tenupasaṅkami; upasaṅkamitvā bhagavantaṃ uṇhodakena nhāpetvā uṇhodakena phāṇitaṃ āloletvā bhagavato pādāsi. Atha kho bhagavato ābādho paṭippassambhi. </div>
</div>
<div class="q" id="p_12S1_1242"> <div class="p">
<span class="pN">1242</span>Atha kho devahito brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho devahito brāhmaṇo bhagavantaṃ gāthāya ajjhabhāsi—  </div>
</div>
<div class="q" id="p_12S1_1243"> <div class="p"> <table class="singleColumn"> <tr> <td> <div class="pN">1243</div> <div class="G">“Kattha dajjā deyyadhammaṃ,</div> </td> </tr> <tr> <td> <div class="G">kattha dinnaṃ mahapphalaṃ;</div> </td> </tr> <tr> <td> <div class="G">Kathañhi yajamānassa,</div> </td> </tr> <tr> <td> <div class="G">kathaṃ ijjhati dakkhiṇā”ti.</div> </td> </tr> </table> </div>
</div>
<div class="q" id="p_12S1_1244"> <div class="p"> <table class="singleColumn"> <tr> <td> <div class="pN">1244</div> <div class="G">“Pubbenivāsaṃ yo vedī,</div> </td> </tr> <tr> <td> <div class="G">saggāpāyañca passati;</div> </td> </tr> <tr> <td> <div class="G">Atho jātikkhayaṃ patto,</div> </td> </tr> <tr> <td> <div class="G">abhiññāvosito muni.</div> </td> </tr> </table> </div>
</div>
<div class="q" id="p_12S1_1245"> <div class="p"> <table class="singleColumn"> <tr> <td> <div class="pN">1245</div> <div class="G">Ettha dajjā deyyadhammaṃ,</div> </td> </tr> <tr> <td> <div class="G">ettha dinnaṃ mahapphalaṃ;</div> </td> </tr> <tr> <td> <div class="G">Evañhi yajamānassa,</div> </td> </tr> <tr> <td> <div class="G">evaṃ ijjhati dakkhiṇā”ti.</div> </td> </tr> </table> </div>
</div>
<div class="q" id="p_12S1_1246"> <div class="p">
<span class="pN">1246</span>Evaṃ vutte, devahito brāhmaṇo bhagavantaṃ etadavoca—  “abhikkantaṃ, bho gotama…pe…  upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti. </div>
</div>
</div>
