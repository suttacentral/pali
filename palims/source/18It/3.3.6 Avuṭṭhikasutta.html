<div><div class="b"><a href="/">Home</a> » <a href="/tipitaka/18It">18It Itivuttakapāḷi</a> » <a href="/tipitaka/18It/3">3 Tikanipāta</a> » <a href="/tipitaka/18It/3/3.3">3.3 Tatiyavagga</a></div><div class="i">3.3.6 Avuṭṭhikasutta</div><div class="h">Tikanipāta</div><div class="h">Tatiyavagga</div><div class="h">Avuṭṭhikasutta</div><div class="q" id="p_18It_487"> <div class="divNumber">75.</div> <div class="p"><span class="pN">487</span>Vuttañhetaṃ bhagavatā vuttamarahatāti me sutaṃ—  </div></div><div class="q" id="p_18It_488"> <div class="p"><span class="pN">488</span>“Tayome, bhikkhave, puggalā santo saṃvijjamānā lokasmiṃ. Katame tayo? Avuṭṭhikasamo, padesavassī, sabbatthābhivassī. </div></div><div class="q" id="p_18It_489"> <div class="p"><span class="pN">489</span>Kathañca, bhikkhave, puggalo avuṭṭhikasamo hoti? Idha, bhikkhave, ekacco puggalo sabbesaññeva na dātā hoti, samaṇabrāhmaṇakapaṇaddhikavanibbakayācakānaṃ annaṃ pānaṃ vatthaṃ yānaṃ mālāgandhavilepanaṃ seyyāvasathapadīpeyyaṃ. Evaṃ kho, bhikkhave, puggalo avuṭṭhikasamo hoti. </div></div><div class="q" id="p_18It_490"> <div class="p"><span class="pN">490</span>Kathañca, bhikkhave, puggalo padesavassī hoti? Idha, bhikkhave, ekacco puggalo ekaccānaṃ dātā hoti, ekaccānaṃ na dātā hoti samaṇabrāhmaṇakapaṇaddhikavanibbakayācakānaṃ annaṃ pānaṃ vatthaṃ yānaṃ mālāgandhavilepanaṃ seyyāvasathapadīpeyyaṃ. Evaṃ kho, bhikkhave, puggalo padesavassī hoti. </div></div><div class="q" id="p_18It_491"> <div class="p"><span class="pN">491</span>Kathañca, bhikkhave, puggalo sabbatthābhivassī hoti? Idha, bhikkhave, ekacco puggalo sabbesaṃva deti, samaṇabrāhmaṇakapaṇaddhikavanibbakayācakānaṃ annaṃ pānaṃ vatthaṃ yānaṃ mālāgandhavilepanaṃ seyyāvasathapadīpeyyaṃ. Evaṃ kho, bhikkhave, puggalo sabbatthābhivassī hoti. Ime kho, bhikkhave, tayo puggalā santo saṃvijjamānā lokasmin”ti. Etamatthaṃ bhagavā avoca. Tatthetaṃ iti vuccati—  </div></div><div class="q" id="p_18It_492"> <div class="p"> <table class="singleColumn"> <tr> <td> <div class="pN">492</div> <div class="G">“Na samaṇe na brāhmaṇe,</div> </td> </tr> <tr> <td> <div class="G">Na kapaṇaddhikavanibbake;</div> </td> </tr> <tr> <td> <div class="G">Laddhāna saṃvibhājeti,</div> </td> </tr> <tr> <td> <div class="G">Annaṃ pānañca bhojanaṃ;</div> </td> </tr> <tr> <td> <div class="G">Taṃ ve avuṭṭhikasamoti,</div> </td> </tr> <tr> <td> <div class="G">Āhu naṃ purisādhamaṃ.</div> </td> </tr> </table> </div></div><div class="q" id="p_18It_493"> <div class="p"> <table class="singleColumn"> <tr> <td> <div class="pN">493</div> <div class="G">Ekaccānaṃ na dadāti,</div> </td> </tr> <tr> <td> <div class="G">ekaccānaṃ pavecchati;</div> </td> </tr> <tr> <td> <div class="G">Taṃ ve padesavassīti,</div> </td> </tr> <tr> <td> <div class="G">āhu medhāvino janā.</div> </td> </tr> </table> </div></div><div class="q" id="p_18It_494"> <div class="p"> <table class="singleColumn"> <tr> <td> <div class="pN">494</div> <div class="G">Subhikkhavāco puriso,</div> </td> </tr> <tr> <td> <div class="G">sabbabhūtānukampako;</div> </td> </tr> <tr> <td> <div class="G">Āmodamāno pakireti,</div> </td> </tr> <tr> <td> <div class="G">detha dethāti bhāsati.</div> </td> </tr> </table> </div></div><div class="q" id="p_18It_495"> <div class="p"> <table class="singleColumn"> <tr> <td> <div class="pN">495</div> <div class="G">Yathāpi megho thanayitvā,</div> </td> </tr> <tr> <td> <div class="G">gajjayitvā pavassati;</div> </td> </tr> <tr> <td> <div class="G">Thalaṃ ninnañca pūreti,</div> </td> </tr> <tr> <td> <div class="G">abhisandantova vārinā.</div> </td> </tr> </table> </div></div><div class="q" id="p_18It_496"> <div class="p"> <table class="singleColumn"> <tr> <td> <div class="pN">496</div> <div class="G">Evamevaṃ idhekacco,</div> </td> </tr> <tr> <td> <div class="G">puggalo hoti tādiso;</div> </td> </tr> <tr> <td> <div class="G">Dhammena saṃharitvāna,</div> </td> </tr> <tr> <td> <div class="G">uṭṭhānādhigataṃ dhanaṃ;</div> </td> </tr> <tr> <td> <div class="G">Tappeti annapānena,</div> </td> </tr> <tr> <td> <div class="G">sammā patte vanibbake”ti.</div> </td> </tr> </table> </div></div><div class="q" id="p_18It_497"> <div class="p"><span class="pN">497</span>Ayampi attho vutto bhagavatā, iti me sutanti. </div></div><div class="CENTER" id="p_18It_498"><span class="pN">498</span>Chaṭṭhaṃ.</div></div><div>
<div class="b">
<a href="/">Home</a> » <a href="/tipitaka/18It">18It Itivuttakapāḷi</a> » <a href="/tipitaka/18It/3">3 Tikanipāta</a> » <a href="/tipitaka/18It/3/3.3">3.3 Tatiyavagga</a>
</div>
<div class="i">3.3.6 Avuṭṭhikasutta</div>
<div class="h">Tikanipāta</div>
<div class="h">Tatiyavagga</div>
<div class="h">Avuṭṭhikasutta</div>
<div class="q" id="p_18It_487"> <div class="divNumber">75.</div> <div class="p">
<span class="pN">487</span>Vuttañhetaṃ bhagavatā vuttamarahatāti me sutaṃ—  </div>
</div>
<div class="q" id="p_18It_488"> <div class="p">
<span class="pN">488</span>“Tayome, bhikkhave, puggalā santo saṃvijjamānā lokasmiṃ. Katame tayo? Avuṭṭhikasamo, padesavassī, sabbatthābhivassī. </div>
</div>
<div class="q" id="p_18It_489"> <div class="p">
<span class="pN">489</span>Kathañca, bhikkhave, puggalo avuṭṭhikasamo hoti? Idha, bhikkhave, ekacco puggalo sabbesaññeva na dātā hoti, samaṇabrāhmaṇakapaṇaddhikavanibbakayācakānaṃ annaṃ pānaṃ vatthaṃ yānaṃ mālāgandhavilepanaṃ seyyāvasathapadīpeyyaṃ. Evaṃ kho, bhikkhave, puggalo avuṭṭhikasamo hoti. </div>
</div>
<div class="q" id="p_18It_490"> <div class="p">
<span class="pN">490</span>Kathañca, bhikkhave, puggalo padesavassī hoti? Idha, bhikkhave, ekacco puggalo ekaccānaṃ dātā hoti, ekaccānaṃ na dātā hoti samaṇabrāhmaṇakapaṇaddhikavanibbakayācakānaṃ annaṃ pānaṃ vatthaṃ yānaṃ mālāgandhavilepanaṃ seyyāvasathapadīpeyyaṃ. Evaṃ kho, bhikkhave, puggalo padesavassī hoti. </div>
</div>
<div class="q" id="p_18It_491"> <div class="p">
<span class="pN">491</span>Kathañca, bhikkhave, puggalo sabbatthābhivassī hoti? Idha, bhikkhave, ekacco puggalo sabbesaṃva deti, samaṇabrāhmaṇakapaṇaddhikavanibbakayācakānaṃ annaṃ pānaṃ vatthaṃ yānaṃ mālāgandhavilepanaṃ seyyāvasathapadīpeyyaṃ. Evaṃ kho, bhikkhave, puggalo sabbatthābhivassī hoti. Ime kho, bhikkhave, tayo puggalā santo saṃvijjamānā lokasmin”ti. Etamatthaṃ bhagavā avoca. Tatthetaṃ iti vuccati—  </div>
</div>
<div class="q" id="p_18It_492"> <div class="p"> <table class="singleColumn"> <tr> <td> <div class="pN">492</div> <div class="G">“Na samaṇe na brāhmaṇe,</div> </td> </tr> <tr> <td> <div class="G">Na kapaṇaddhikavanibbake;</div> </td> </tr> <tr> <td> <div class="G">Laddhāna saṃvibhājeti,</div> </td> </tr> <tr> <td> <div class="G">Annaṃ pānañca bhojanaṃ;</div> </td> </tr> <tr> <td> <div class="G">Taṃ ve avuṭṭhikasamoti,</div> </td> </tr> <tr> <td> <div class="G">Āhu naṃ purisādhamaṃ.</div> </td> </tr> </table> </div>
</div>
<div class="q" id="p_18It_493"> <div class="p"> <table class="singleColumn"> <tr> <td> <div class="pN">493</div> <div class="G">Ekaccānaṃ na dadāti,</div> </td> </tr> <tr> <td> <div class="G">ekaccānaṃ pavecchati;</div> </td> </tr> <tr> <td> <div class="G">Taṃ ve padesavassīti,</div> </td> </tr> <tr> <td> <div class="G">āhu medhāvino janā.</div> </td> </tr> </table> </div>
</div>
<div class="q" id="p_18It_494"> <div class="p"> <table class="singleColumn"> <tr> <td> <div class="pN">494</div> <div class="G">Subhikkhavāco puriso,</div> </td> </tr> <tr> <td> <div class="G">sabbabhūtānukampako;</div> </td> </tr> <tr> <td> <div class="G">Āmodamāno pakireti,</div> </td> </tr> <tr> <td> <div class="G">detha dethāti bhāsati.</div> </td> </tr> </table> </div>
</div>
<div class="q" id="p_18It_495"> <div class="p"> <table class="singleColumn"> <tr> <td> <div class="pN">495</div> <div class="G">Yathāpi megho thanayitvā,</div> </td> </tr> <tr> <td> <div class="G">gajjayitvā pavassati;</div> </td> </tr> <tr> <td> <div class="G">Thalaṃ ninnañca pūreti,</div> </td> </tr> <tr> <td> <div class="G">abhisandantova vārinā.</div> </td> </tr> </table> </div>
</div>
<div class="q" id="p_18It_496"> <div class="p"> <table class="singleColumn"> <tr> <td> <div class="pN">496</div> <div class="G">Evamevaṃ idhekacco,</div> </td> </tr> <tr> <td> <div class="G">puggalo hoti tādiso;</div> </td> </tr> <tr> <td> <div class="G">Dhammena saṃharitvāna,</div> </td> </tr> <tr> <td> <div class="G">uṭṭhānādhigataṃ dhanaṃ;</div> </td> </tr> <tr> <td> <div class="G">Tappeti annapānena,</div> </td> </tr> <tr> <td> <div class="G">sammā patte vanibbake”ti.</div> </td> </tr> </table> </div>
</div>
<div class="q" id="p_18It_497"> <div class="p">
<span class="pN">497</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_498">
<span class="pN">498</span>Chaṭṭhaṃ.</div>
</div>
