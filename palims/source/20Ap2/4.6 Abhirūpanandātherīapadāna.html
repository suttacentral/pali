<div><div class="b"><a href="/">Home</a> » <a href="/tipitaka/20Ap2">20Ap2 Therīapadānapāḷi</a> » <a href="/tipitaka/20Ap2/4">4 Khattiyāvagga</a></div><div class="i">4.6 Abhirūpanandātherīapadāna</div><div class="h">Khattiyāvagga</div><div class="h">Abhirūpanandātherīapadāna</div><div class="q" id="p_20Ap2_1357"> <div class="divNumber">143.</div> <div class="p"> <table class="singleColumn"> <tr> <td> <div class="pN">1357</div> <div class="G">“Ekanavutito kappe,</div> </td> </tr> <tr> <td> <div class="G">vipassī nāma nāyako;</div> </td> </tr> <tr> <td> <div class="G">Uppajji cārudassano,</div> </td> </tr> <tr> <td> <div class="G">sabbadhammesu cakkhumā.</div> </td> </tr> </table> </div></div><div class="q" id="p_20Ap2_1358"> <div class="divNumber">144.</div> <div class="p"> <table class="singleColumn"> <tr> <td> <div class="pN">1358</div> <div class="G">Tadāhaṃ bandhumatiyaṃ,</div> </td> </tr> <tr> <td> <div class="G">iddhe phīte mahākule;</div> </td> </tr> <tr> <td> <div class="G">Jātā surūpā dayitā,</div> </td> </tr> <tr> <td> <div class="G">pūjanīyā janassa ca.</div> </td> </tr> </table> </div></div><div class="q" id="p_20Ap2_1359"> <div class="divNumber">145.</div> <div class="p"> <table class="singleColumn"> <tr> <td> <div class="pN">1359</div> <div class="G">Upagantvā mahāvīraṃ,</div> </td> </tr> <tr> <td> <div class="G">vipassiṃ lokanāyakaṃ;</div> </td> </tr> <tr> <td> <div class="G">Dhammaṃ suṇitvā saraṇaṃ,</div> </td> </tr> <tr> <td> <div class="G">upesiṃ naranāyakaṃ.</div> </td> </tr> </table> </div></div><div class="q" id="p_20Ap2_1360"> <div class="divNumber">146.</div> <div class="p"> <table class="singleColumn"> <tr> <td> <div class="pN">1360</div> <div class="G">Sīlesu saṃvutā hutvā,</div> </td> </tr> <tr> <td> <div class="G">nibbute ca naruttame;</div> </td> </tr> <tr> <td> <div class="G">Dhātuthūpassa upari,</div> </td> </tr> <tr> <td> <div class="G">soṇṇacchattamapūjayiṃ.</div> </td> </tr> </table> </div></div><div class="q" id="p_20Ap2_1361"> <div class="divNumber">147.</div> <div class="p"> <table class="singleColumn"> <tr> <td> <div class="pN">1361</div> <div class="G">Muttacāgā sīlavatī,</div> </td> </tr> <tr> <td> <div class="G">yāvajīvaṃ tato cutā;</div> </td> </tr> <tr> <td> <div class="G">Jahitvā mānusaṃ dehaṃ,</div> </td> </tr> <tr> <td> <div class="G">tāvatiṃsūpagā ahaṃ.</div> </td> </tr> </table> </div></div><div class="q" id="p_20Ap2_1362"> <div class="divNumber">148.</div> <div class="p"> <table class="singleColumn"> <tr> <td> <div class="pN">1362</div> <div class="G">Tadā dasahi ṭhānehi,</div> </td> </tr> <tr> <td> <div class="G">adhibhotvāna sesake;</div> </td> </tr> <tr> <td> <div class="G">Rūpasaddehi gandhehi,</div> </td> </tr> <tr> <td> <div class="G">rasehi phusanehi ca.</div> </td> </tr> </table> </div></div><div class="q" id="p_20Ap2_1363"> <div class="divNumber">149.</div> <div class="p"> <table class="singleColumn"> <tr> <td> <div class="pN">1363</div> <div class="G">Āyunāpi ca vaṇṇena,</div> </td> </tr> <tr> <td> <div class="G">sukhena yasasāpi ca;</div> </td> </tr> <tr> <td> <div class="G">Tathevādhipateyyena,</div> </td> </tr> <tr> <td> <div class="G">adhigayha virocahaṃ.</div> </td> </tr> </table> </div></div><div class="q" id="p_20Ap2_1364"> <div class="divNumber">150.</div> <div class="p"> <table class="singleColumn"> <tr> <td> <div class="pN">1364</div> <div class="G">Pacchime ca bhave dāni,</div> </td> </tr> <tr> <td> <div class="G">jātāhaṃ kapilavhaye;</div> </td> </tr> <tr> <td> <div class="G">Dhītā khemakasakkassa,</div> </td> </tr> <tr> <td> <div class="G">nandā nāmāti vissutā.</div> </td> </tr> </table> </div></div><div class="q" id="p_20Ap2_1365"> <div class="divNumber">151.</div> <div class="p"> <table class="singleColumn"> <tr> <td> <div class="pN">1365</div> <div class="G">Abhirūpasampadampi,</div> </td> </tr> <tr> <td> <div class="G">ahu me kantisūcakaṃ;</div> </td> </tr> <tr> <td> <div class="G">Yadāhaṃ yobbanappattā,</div> </td> </tr> <tr> <td> <div class="G">rūpalāvaññabhūsitā.</div> </td> </tr> </table> </div></div><div class="q" id="p_20Ap2_1366"> <div class="divNumber">152.</div> <div class="p"> <table class="singleColumn"> <tr> <td> <div class="pN">1366</div> <div class="G">Tadā mamatthe sakyānaṃ,</div> </td> </tr> <tr> <td> <div class="G">vivādo sumahā ahu;</div> </td> </tr> <tr> <td> <div class="G">Pabbājesi tato tāto,</div> </td> </tr> <tr> <td> <div class="G">‘mā sakyā vinassiṃsu’ti.</div> </td> </tr> </table> </div></div><div class="q" id="p_20Ap2_1367"> <div class="divNumber">153.</div> <div class="p"> <table class="singleColumn"> <tr> <td> <div class="pN">1367</div> <div class="G">Pabbajitvā tathāgataṃ,</div> </td> </tr> <tr> <td> <div class="G">rūpadessiṃ naruttamaṃ;</div> </td> </tr> <tr> <td> <div class="G">Sutvāna nopagacchāmi,</div> </td> </tr> <tr> <td> <div class="G">mama rūpena gabbitā.</div> </td> </tr> </table> </div></div><div class="q" id="p_20Ap2_1368"> <div class="divNumber">154.</div> <div class="p"> <table class="singleColumn"> <tr> <td> <div class="pN">1368</div> <div class="G">Ovādampi na gacchāmi,</div> </td> </tr> <tr> <td> <div class="G">buddhadassanabhīrutā;</div> </td> </tr> <tr> <td> <div class="G">Tadā jino upāyena,</div> </td> </tr> <tr> <td> <div class="G">upanetvā sasantikaṃ.</div> </td> </tr> </table> </div></div><div class="q" id="p_20Ap2_1369"> <div class="divNumber">155.</div> <div class="p"> <table class="singleColumn"> <tr> <td> <div class="pN">1369</div> <div class="G">Tissitthiyo nidassesi,</div> </td> </tr> <tr> <td> <div class="G">iddhiyā maggakovido;</div> </td> </tr> <tr> <td> <div class="G">Accharārūpasadisaṃ,</div> </td> </tr> <tr> <td> <div class="G">taruṇiṃ jaritaṃ mataṃ.</div> </td> </tr> </table> </div></div><div class="q" id="p_20Ap2_1370"> <div class="divNumber">156.</div> <div class="p"> <table class="singleColumn"> <tr> <td> <div class="pN">1370</div> <div class="G">Tāyo disvā susaṃviggā,</div> </td> </tr> <tr> <td> <div class="G">virattāse kaḷevare;</div> </td> </tr> <tr> <td> <div class="G">Aṭṭhāsiṃ bhavanibbindā,</div> </td> </tr> <tr> <td> <div class="G">tadā maṃ āha nāyako.</div> </td> </tr> </table> </div></div><div class="q" id="p_20Ap2_1371"> <div class="divNumber">157.</div> <div class="p"> <table class="singleColumn"> <tr> <td> <div class="pN">1371</div> <div class="G">‘Āturaṃ asuciṃ pūtiṃ,</div> </td> </tr> <tr> <td> <div class="G">passa nande samussayaṃ;</div> </td> </tr> <tr> <td> <div class="G">Uggharantaṃ paggharantaṃ,</div> </td> </tr> <tr> <td> <div class="G">bālānaṃ abhinanditaṃ.</div> </td> </tr> </table> </div></div><div class="q" id="p_20Ap2_1372"> <div class="divNumber">158.</div> <div class="p"> <table class="singleColumn"> <tr> <td> <div class="pN">1372</div> <div class="G">Asubhāya cittaṃ bhāvehi,</div> </td> </tr> <tr> <td> <div class="G">ekaggaṃ susamāhitaṃ;</div> </td> </tr> <tr> <td> <div class="G">Yathā idaṃ tathā etaṃ,</div> </td> </tr> <tr> <td> <div class="G">yathā etaṃ tathā idaṃ.</div> </td> </tr> </table> </div></div><div class="q" id="p_20Ap2_1373"> <div class="divNumber">159.</div> <div class="p"> <table class="singleColumn"> <tr> <td> <div class="pN">1373</div> <div class="G">Evametaṃ avekkhantī,</div> </td> </tr> <tr> <td> <div class="G">rattindivamatanditā;</div> </td> </tr> <tr> <td> <div class="G">Tato sakāya paññāya,</div> </td> </tr> <tr> <td> <div class="G">abhinibbijjha vacchasi’.</div> </td> </tr> </table> </div></div><div class="q" id="p_20Ap2_1374"> <div class="divNumber">160.</div> <div class="p"> <table class="singleColumn"> <tr> <td> <div class="pN">1374</div> <div class="G">Tassā me appamattāya,</div> </td> </tr> <tr> <td> <div class="G">vicarantiyā yoniso;</div> </td> </tr> <tr> <td> <div class="G">Yathābhūtaṃ ayaṃ kāyo,</div> </td> </tr> <tr> <td> <div class="G">diṭṭho santarabāhiro.</div> </td> </tr> </table> </div></div><div class="q" id="p_20Ap2_1375"> <div class="divNumber">161.</div> <div class="p"> <table class="singleColumn"> <tr> <td> <div class="pN">1375</div> <div class="G">Atha nibbindahaṃ kāye,</div> </td> </tr> <tr> <td> <div class="G">ajjhattañca virajjahaṃ;</div> </td> </tr> <tr> <td> <div class="G">Appamattā visaṃyuttā,</div> </td> </tr> <tr> <td> <div class="G">upasantāmhi nibbutā.</div> </td> </tr> </table> </div></div><div class="q" id="p_20Ap2_1376"> <div class="divNumber">162.</div> <div class="p"> <table class="singleColumn"> <tr> <td> <div class="pN">1376</div> <div class="G">Iddhīsu ca vasī homi,</div> </td> </tr> <tr> <td> <div class="G">dibbāya sotadhātuyā;</div> </td> </tr> <tr> <td> <div class="G">Cetopariyañāṇassa,</div> </td> </tr> <tr> <td> <div class="G">vasī homi mahāmune.</div> </td> </tr> </table> </div></div><div class="q" id="p_20Ap2_1377"> <div class="divNumber">163.</div> <div class="p"> <table class="singleColumn"> <tr> <td> <div class="pN">1377</div> <div class="G">Pubbenivāsaṃ jānāmi,</div> </td> </tr> <tr> <td> <div class="G">dibbacakkhu visodhitaṃ;</div> </td> </tr> <tr> <td> <div class="G">Sabbāsavā parikkhīṇā,</div> </td> </tr> <tr> <td> <div class="G">natthi dāni punabbhavo.</div> </td> </tr> </table> </div></div><div class="q" id="p_20Ap2_1378"> <div class="divNumber">164.</div> <div class="p"> <table class="singleColumn"> <tr> <td> <div class="pN">1378</div> <div class="G">Atthadhammaniruttīsu,</div> </td> </tr> <tr> <td> <div class="G">paṭibhāne tatheva ca;</div> </td> </tr> <tr> <td> <div class="G">Ñāṇaṃ mama mahāvīra,</div> </td> </tr> <tr> <td> <div class="G">uppannaṃ tava santike.</div> </td> </tr> </table> </div></div><div class="q" id="p_20Ap2_1379"> <div class="divNumber">165.</div> <div class="p"> <table class="singleColumn"> <tr> <td> <div class="pN">1379</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavā.</div> </td> </tr> </table> </div></div><div class="q" id="p_20Ap2_1380"> <div class="divNumber">166.</div> <div class="p"> <table class="singleColumn"> <tr> <td> <div class="pN">1380</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div></div><div class="q" id="p_20Ap2_1381"> <div class="divNumber">167.</div> <div class="p"> <table class="singleColumn"> <tr> <td> <div class="pN">1381</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div></div><div class="q" id="p_20Ap2_1382"> <div class="p"><span class="pN">1382</span>Itthaṃ sudaṃ abhirūpanandā bhikkhunī imā gāthāyo abhāsitthāti. </div></div><div class="CENTER" id="p_20Ap2_1383"><span class="pN">1383</span>Abhirūpanandātheriyāpadānaṃ chaṭṭhaṃ.</div></div><div>
<div class="b">
<a href="/">Home</a> » <a href="/tipitaka/20Ap2">20Ap2 Therīapadānapāḷi</a> » <a href="/tipitaka/20Ap2/4">4 Khattiyāvagga</a>
</div>
<div class="i">4.6 Abhirūpanandātherīapadāna</div>
<div class="h">Khattiyāvagga</div>
<div class="h">Abhirūpanandātherīapadāna</div>
<div class="q" id="p_20Ap2_1357"> <div class="divNumber">143.</div> <div class="p"> <table class="singleColumn"> <tr> <td> <div class="pN">1357</div> <div class="G">“Ekanavutito kappe,</div> </td> </tr> <tr> <td> <div class="G">vipassī nāma nāyako;</div> </td> </tr> <tr> <td> <div class="G">Uppajji cārudassano,</div> </td> </tr> <tr> <td> <div class="G">sabbadhammesu cakkhumā.</div> </td> </tr> </table> </div>
</div>
<div class="q" id="p_20Ap2_1358"> <div class="divNumber">144.</div> <div class="p"> <table class="singleColumn"> <tr> <td> <div class="pN">1358</div> <div class="G">Tadāhaṃ bandhumatiyaṃ,</div> </td> </tr> <tr> <td> <div class="G">iddhe phīte mahākule;</div> </td> </tr> <tr> <td> <div class="G">Jātā surūpā dayitā,</div> </td> </tr> <tr> <td> <div class="G">pūjanīyā janassa ca.</div> </td> </tr> </table> </div>
</div>
<div class="q" id="p_20Ap2_1359"> <div class="divNumber">145.</div> <div class="p"> <table class="singleColumn"> <tr> <td> <div class="pN">1359</div> <div class="G">Upagantvā mahāvīraṃ,</div> </td> </tr> <tr> <td> <div class="G">vipassiṃ lokanāyakaṃ;</div> </td> </tr> <tr> <td> <div class="G">Dhammaṃ suṇitvā saraṇaṃ,</div> </td> </tr> <tr> <td> <div class="G">upesiṃ naranāyakaṃ.</div> </td> </tr> </table> </div>
</div>
<div class="q" id="p_20Ap2_1360"> <div class="divNumber">146.</div> <div class="p"> <table class="singleColumn"> <tr> <td> <div class="pN">1360</div> <div class="G">Sīlesu saṃvutā hutvā,</div> </td> </tr> <tr> <td> <div class="G">nibbute ca naruttame;</div> </td> </tr> <tr> <td> <div class="G">Dhātuthūpassa upari,</div> </td> </tr> <tr> <td> <div class="G">soṇṇacchattamapūjayiṃ.</div> </td> </tr> </table> </div>
</div>
<div class="q" id="p_20Ap2_1361"> <div class="divNumber">147.</div> <div class="p"> <table class="singleColumn"> <tr> <td> <div class="pN">1361</div> <div class="G">Muttacāgā sīlavatī,</div> </td> </tr> <tr> <td> <div class="G">yāvajīvaṃ tato cutā;</div> </td> </tr> <tr> <td> <div class="G">Jahitvā mānusaṃ dehaṃ,</div> </td> </tr> <tr> <td> <div class="G">tāvatiṃsūpagā ahaṃ.</div> </td> </tr> </table> </div>
</div>
<div class="q" id="p_20Ap2_1362"> <div class="divNumber">148.</div> <div class="p"> <table class="singleColumn"> <tr> <td> <div class="pN">1362</div> <div class="G">Tadā dasahi ṭhānehi,</div> </td> </tr> <tr> <td> <div class="G">adhibhotvāna sesake;</div> </td> </tr> <tr> <td> <div class="G">Rūpasaddehi gandhehi,</div> </td> </tr> <tr> <td> <div class="G">rasehi phusanehi ca.</div> </td> </tr> </table> </div>
</div>
<div class="q" id="p_20Ap2_1363"> <div class="divNumber">149.</div> <div class="p"> <table class="singleColumn"> <tr> <td> <div class="pN">1363</div> <div class="G">Āyunāpi ca vaṇṇena,</div> </td> </tr> <tr> <td> <div class="G">sukhena yasasāpi ca;</div> </td> </tr> <tr> <td> <div class="G">Tathevādhipateyyena,</div> </td> </tr> <tr> <td> <div class="G">adhigayha virocahaṃ.</div> </td> </tr> </table> </div>
</div>
<div class="q" id="p_20Ap2_1364"> <div class="divNumber">150.</div> <div class="p"> <table class="singleColumn"> <tr> <td> <div class="pN">1364</div> <div class="G">Pacchime ca bhave dāni,</div> </td> </tr> <tr> <td> <div class="G">jātāhaṃ kapilavhaye;</div> </td> </tr> <tr> <td> <div class="G">Dhītā khemakasakkassa,</div> </td> </tr> <tr> <td> <div class="G">nandā nāmāti vissutā.</div> </td> </tr> </table> </div>
</div>
<div class="q" id="p_20Ap2_1365"> <div class="divNumber">151.</div> <div class="p"> <table class="singleColumn"> <tr> <td> <div class="pN">1365</div> <div class="G">Abhirūpasampadampi,</div> </td> </tr> <tr> <td> <div class="G">ahu me kantisūcakaṃ;</div> </td> </tr> <tr> <td> <div class="G">Yadāhaṃ yobbanappattā,</div> </td> </tr> <tr> <td> <div class="G">rūpalāvaññabhūsitā.</div> </td> </tr> </table> </div>
</div>
<div class="q" id="p_20Ap2_1366"> <div class="divNumber">152.</div> <div class="p"> <table class="singleColumn"> <tr> <td> <div class="pN">1366</div> <div class="G">Tadā mamatthe sakyānaṃ,</div> </td> </tr> <tr> <td> <div class="G">vivādo sumahā ahu;</div> </td> </tr> <tr> <td> <div class="G">Pabbājesi tato tāto,</div> </td> </tr> <tr> <td> <div class="G">‘mā sakyā vinassiṃsu’ti.</div> </td> </tr> </table> </div>
</div>
<div class="q" id="p_20Ap2_1367"> <div class="divNumber">153.</div> <div class="p"> <table class="singleColumn"> <tr> <td> <div class="pN">1367</div> <div class="G">Pabbajitvā tathāgataṃ,</div> </td> </tr> <tr> <td> <div class="G">rūpadessiṃ naruttamaṃ;</div> </td> </tr> <tr> <td> <div class="G">Sutvāna nopagacchāmi,</div> </td> </tr> <tr> <td> <div class="G">mama rūpena gabbitā.</div> </td> </tr> </table> </div>
</div>
<div class="q" id="p_20Ap2_1368"> <div class="divNumber">154.</div> <div class="p"> <table class="singleColumn"> <tr> <td> <div class="pN">1368</div> <div class="G">Ovādampi na gacchāmi,</div> </td> </tr> <tr> <td> <div class="G">buddhadassanabhīrutā;</div> </td> </tr> <tr> <td> <div class="G">Tadā jino upāyena,</div> </td> </tr> <tr> <td> <div class="G">upanetvā sasantikaṃ.</div> </td> </tr> </table> </div>
</div>
<div class="q" id="p_20Ap2_1369"> <div class="divNumber">155.</div> <div class="p"> <table class="singleColumn"> <tr> <td> <div class="pN">1369</div> <div class="G">Tissitthiyo nidassesi,</div> </td> </tr> <tr> <td> <div class="G">iddhiyā maggakovido;</div> </td> </tr> <tr> <td> <div class="G">Accharārūpasadisaṃ,</div> </td> </tr> <tr> <td> <div class="G">taruṇiṃ jaritaṃ mataṃ.</div> </td> </tr> </table> </div>
</div>
<div class="q" id="p_20Ap2_1370"> <div class="divNumber">156.</div> <div class="p"> <table class="singleColumn"> <tr> <td> <div class="pN">1370</div> <div class="G">Tāyo disvā susaṃviggā,</div> </td> </tr> <tr> <td> <div class="G">virattāse kaḷevare;</div> </td> </tr> <tr> <td> <div class="G">Aṭṭhāsiṃ bhavanibbindā,</div> </td> </tr> <tr> <td> <div class="G">tadā maṃ āha nāyako.</div> </td> </tr> </table> </div>
</div>
<div class="q" id="p_20Ap2_1371"> <div class="divNumber">157.</div> <div class="p"> <table class="singleColumn"> <tr> <td> <div class="pN">1371</div> <div class="G">‘Āturaṃ asuciṃ pūtiṃ,</div> </td> </tr> <tr> <td> <div class="G">passa nande samussayaṃ;</div> </td> </tr> <tr> <td> <div class="G">Uggharantaṃ paggharantaṃ,</div> </td> </tr> <tr> <td> <div class="G">bālānaṃ abhinanditaṃ.</div> </td> </tr> </table> </div>
</div>
<div class="q" id="p_20Ap2_1372"> <div class="divNumber">158.</div> <div class="p"> <table class="singleColumn"> <tr> <td> <div class="pN">1372</div> <div class="G">Asubhāya cittaṃ bhāvehi,</div> </td> </tr> <tr> <td> <div class="G">ekaggaṃ susamāhitaṃ;</div> </td> </tr> <tr> <td> <div class="G">Yathā idaṃ tathā etaṃ,</div> </td> </tr> <tr> <td> <div class="G">yathā etaṃ tathā idaṃ.</div> </td> </tr> </table> </div>
</div>
<div class="q" id="p_20Ap2_1373"> <div class="divNumber">159.</div> <div class="p"> <table class="singleColumn"> <tr> <td> <div class="pN">1373</div> <div class="G">Evametaṃ avekkhantī,</div> </td> </tr> <tr> <td> <div class="G">rattindivamatanditā;</div> </td> </tr> <tr> <td> <div class="G">Tato sakāya paññāya,</div> </td> </tr> <tr> <td> <div class="G">abhinibbijjha vacchasi’.</div> </td> </tr> </table> </div>
</div>
<div class="q" id="p_20Ap2_1374"> <div class="divNumber">160.</div> <div class="p"> <table class="singleColumn"> <tr> <td> <div class="pN">1374</div> <div class="G">Tassā me appamattāya,</div> </td> </tr> <tr> <td> <div class="G">vicarantiyā yoniso;</div> </td> </tr> <tr> <td> <div class="G">Yathābhūtaṃ ayaṃ kāyo,</div> </td> </tr> <tr> <td> <div class="G">diṭṭho santarabāhiro.</div> </td> </tr> </table> </div>
</div>
<div class="q" id="p_20Ap2_1375"> <div class="divNumber">161.</div> <div class="p"> <table class="singleColumn"> <tr> <td> <div class="pN">1375</div> <div class="G">Atha nibbindahaṃ kāye,</div> </td> </tr> <tr> <td> <div class="G">ajjhattañca virajjahaṃ;</div> </td> </tr> <tr> <td> <div class="G">Appamattā visaṃyuttā,</div> </td> </tr> <tr> <td> <div class="G">upasantāmhi nibbutā.</div> </td> </tr> </table> </div>
</div>
<div class="q" id="p_20Ap2_1376"> <div class="divNumber">162.</div> <div class="p"> <table class="singleColumn"> <tr> <td> <div class="pN">1376</div> <div class="G">Iddhīsu ca vasī homi,</div> </td> </tr> <tr> <td> <div class="G">dibbāya sotadhātuyā;</div> </td> </tr> <tr> <td> <div class="G">Cetopariyañāṇassa,</div> </td> </tr> <tr> <td> <div class="G">vasī homi mahāmune.</div> </td> </tr> </table> </div>
</div>
<div class="q" id="p_20Ap2_1377"> <div class="divNumber">163.</div> <div class="p"> <table class="singleColumn"> <tr> <td> <div class="pN">1377</div> <div class="G">Pubbenivāsaṃ jānāmi,</div> </td> </tr> <tr> <td> <div class="G">dibbacakkhu visodhitaṃ;</div> </td> </tr> <tr> <td> <div class="G">Sabbāsavā parikkhīṇā,</div> </td> </tr> <tr> <td> <div class="G">natthi dāni punabbhavo.</div> </td> </tr> </table> </div>
</div>
<div class="q" id="p_20Ap2_1378"> <div class="divNumber">164.</div> <div class="p"> <table class="singleColumn"> <tr> <td> <div class="pN">1378</div> <div class="G">Atthadhammaniruttīsu,</div> </td> </tr> <tr> <td> <div class="G">paṭibhāne tatheva ca;</div> </td> </tr> <tr> <td> <div class="G">Ñāṇaṃ mama mahāvīra,</div> </td> </tr> <tr> <td> <div class="G">uppannaṃ tava santike.</div> </td> </tr> </table> </div>
</div>
<div class="q" id="p_20Ap2_1379"> <div class="divNumber">165.</div> <div class="p"> <table class="singleColumn"> <tr> <td> <div class="pN">1379</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavā.</div> </td> </tr> </table> </div>
</div>
<div class="q" id="p_20Ap2_1380"> <div class="divNumber">166.</div> <div class="p"> <table class="singleColumn"> <tr> <td> <div class="pN">1380</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap2_1381"> <div class="divNumber">167.</div> <div class="p"> <table class="singleColumn"> <tr> <td> <div class="pN">1381</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap2_1382"> <div class="p">
<span class="pN">1382</span>Itthaṃ sudaṃ abhirūpanandā bhikkhunī imā gāthāyo abhāsitthāti. </div>
</div>
<div class="CENTER" id="p_20Ap2_1383">
<span class="pN">1383</span>Abhirūpanandātheriyāpadānaṃ chaṭṭhaṃ.</div>
</div>
