<div><div class="b"><a href="/">Home</a> » <a href="/tipitaka/13S3">13S3 Khandhavaggasaṃyuttapāḷi</a> » <a href="/tipitaka/13S3/1">1 Khandhasaṃyutta</a> » <a href="/tipitaka/13S3/1/1.2">1.2 Majjhimapaṇṇāsaka</a> » <a href="/tipitaka/13S3/1/1.2/1.2.5">1.2.5 Pupphavagga</a></div><div class="i">1.2.5.3 Pheṇapiṇḍūpamasutta</div><div class="h">Khandhasaṃyutta</div><div class="h">Majjhimapaṇṇāsaka</div><div class="h">Pupphavagga</div><div class="h">Pheṇapiṇḍūpamasutta</div><div class="q" id="p_13S3_590"> <div class="divNumber">95.</div> <div class="p"><span class="pN">590</span>Ekaṃ samayaṃ bhagavā ayujjhāyaṃ viharati gaṅgāya nadiyā tīre. Tatra kho bhagavā bhikkhū āmantesi—  </div></div><div class="q" id="p_13S3_591"> <div class="p"><span class="pN">591</span>“Seyyathāpi, bhikkhave, ayaṃ gaṅgā nadī mahantaṃ pheṇapiṇḍaṃ āvaheyya. Tamenaṃ cakkhumā puriso passeyya nijjhāyeyya yoniso upaparikkheyya. Tassa taṃ passato nijjhāyato yoniso upaparikkhato rittakaññeva khāyeyya, tucchakaññeva khāyeyya, asārakaññeva khāyeyya. Kiñhi siyā, bhikkhave, pheṇapiṇḍe sāro? Evameva kho, bhikkhave, yaṃ kiñci rūpaṃ atītānāgatapaccuppannaṃ…pe…  yaṃ dūre santike vā taṃ bhikkhu passati nijjhāyati yoniso upaparikkhati. Tassa taṃ passato nijjhāyato yoniso upaparikkhato rittakaññeva khāyati, tucchakaññeva khāyati, asārakaññeva khāyati. Kiñhi siyā, bhikkhave, rūpe sāro? </div></div><div class="q" id="p_13S3_592"> <div class="p"><span class="pN">592</span>Seyyathāpi, bhikkhave, saradasamaye thullaphusitake deve vassante udake udakapubbuḷaṃ uppajjati ceva nirujjhati ca. Tamenaṃ cakkhumā puriso passeyya nijjhāyeyya yoniso upaparikkheyya. Tassa taṃ passato nijjhāyato yoniso upaparikkhato rittakaññeva khāyeyya, tucchakaññeva khāyeyya, asārakaññeva khāyeyya. Kiñhi siyā, bhikkhave, udakapubbuḷe sāro? Evameva kho, bhikkhave, yā kāci vedanā atītānāgatapaccuppannā…pe…  yā dūre santike vā taṃ bhikkhu passati nijjhāyati yoniso upaparikkhati. Tassa taṃ passato nijjhāyato yoniso upaparikkhato rittakaññeva khāyati, tucchakaññeva khāyati, asārakaññeva khāyati. Kiñhi siyā, bhikkhave, vedanāya sāro? </div></div><div class="q" id="p_13S3_593"> <div class="p"><span class="pN">593</span>Seyyathāpi, bhikkhave, gimhānaṃ pacchime māse ṭhite majjhanhike kāle marīcikā phandati. Tamenaṃ cakkhumā puriso passeyya nijjhāyeyya yoniso upaparikkheyya. Tassa taṃ passato nijjhāyato yoniso upaparikkhato rittakaññeva khāyeyya, tucchakaññeva khāyeyya…pe…  kiñhi siyā, bhikkhave, marīcikāya sāro? Evameva kho, bhikkhave, yā kāci saññā…pe… . </div></div><div class="q" id="p_13S3_594"> <div class="p"><span class="pN">594</span>Seyyathāpi, bhikkhave, puriso sāratthiko sāragavesī sārapariyesanaṃ caramāno tiṇhaṃ kuṭhāriṃ ādāya vanaṃ paviseyya. So tattha passeyya mahantaṃ kadalikkhandhaṃ ujuṃ navaṃ akukkukajātaṃ. Tamenaṃ mūle chindeyya; mūle chetvā agge chindeyya, agge chetvā pattavaṭṭiṃ vinibbhujeyya. So tassa pattavaṭṭiṃ vinibbhujanto pheggumpi nādhigaccheyya, kuto sāraṃ. Tamenaṃ cakkhumā puriso passeyya nijjhāyeyya yoniso upaparikkheyya. Tassa taṃ passato nijjhāyato yoniso upaparikkhato rittakaññeva khāyeyya, tucchakaññeva khāyeyya, asārakaññeva khāyeyya. Kiñhi siyā, bhikkhave, kadalikkhandhe sāro? Evameva kho, bhikkhave, ye keci saṅkhārā atītānāgatapaccuppannā…pe…  ye dūre santike vā taṃ bhikkhu passati nijjhāyati yoniso upaparikkhati. Tassa taṃ passato nijjhāyato yoniso upaparikkhato rittakaññeva khāyati, tucchakaññeva khāyati, asārakaññeva khāyati. Kiñhi siyā, bhikkhave, saṅkhāresu sāro? </div></div><div class="q" id="p_13S3_595"> <div class="p"><span class="pN">595</span>Seyyathāpi, bhikkhave, māyākāro vā māyākārantevāsī vā catumahāpathe māyaṃ vidaṃseyya. Tamenaṃ cakkhumā puriso passeyya nijjhāyeyya yoniso upaparikkheyya. Tassa taṃ passato nijjhāyato yoniso upaparikkhato rittakaññeva khāyeyya, tucchakaññeva khāyeyya, asārakaññeva khāyeyya. Kiñhi siyā, bhikkhave, māyāya sāro? Evameva kho, bhikkhave, yaṃ kiñci viññāṇaṃ atītānāgatapaccuppannaṃ…pe…  yaṃ dūre santike vā, taṃ bhikkhu passati nijjhāyati yoniso upaparikkhati. Tassa taṃ passato nijjhāyato yoniso upaparikkhato rittakaññeva khāyati, tucchakaññeva khāyati, asārakaññeva khāyati. Kiñhi siyā, bhikkhave, viññāṇe sāro? </div></div><div class="q" id="p_13S3_596"> <div class="p"><span class="pN">596</span>Evaṃ passaṃ, bhikkhave, sutavā ariyasāvako rūpasmimpi nibbindati, vedanāyapi…  saññāyapi…  saṅkhāresupi…  viññāṇasmimpi nibbindati. Nibbindaṃ virajjati; virāgā vimuccati. Vimuttasmiṃ vimuttamiti ñāṇaṃ hoti…pe…  nāparaṃ itthattāyāti pajānāti”. </div></div><div class="q" id="p_13S3_597"> <div class="p"><span class="pN">597</span>Idamavoca bhagavā. Idaṃ vatvāna sugato athāparaṃ etadavoca satthā—  </div></div><div class="q" id="p_13S3_598"> <div class="p"> <table class="singleColumn"> <tr> <td> <div class="pN">598</div> <div class="G">“Pheṇapiṇḍūpamaṃ rūpaṃ,</div> </td> </tr> <tr> <td> <div class="G">vedanā bubbuḷūpamā;</div> </td> </tr> <tr> <td> <div class="G">Marīcikūpamā saññā,</div> </td> </tr> <tr> <td> <div class="G">saṅkhārā kadalūpamā;</div> </td> </tr> <tr> <td> <div class="G">Māyūpamañca viññāṇaṃ,</div> </td> </tr> <tr> <td> <div class="G">desitādiccabandhunā.</div> </td> </tr> </table> </div></div><div class="q" id="p_13S3_599"> <div class="p"> <table class="singleColumn"> <tr> <td> <div class="pN">599</div> <div class="G">Yathā yathā nijjhāyati,</div> </td> </tr> <tr> <td> <div class="G">yoniso upaparikkhati;</div> </td> </tr> <tr> <td> <div class="G">Rittakaṃ tucchakaṃ hoti,</div> </td> </tr> <tr> <td> <div class="G">yo naṃ passati yoniso.</div> </td> </tr> </table> </div></div><div class="q" id="p_13S3_600"> <div class="p"> <table class="singleColumn"> <tr> <td> <div class="pN">600</div> <div class="G">Imañca kāyaṃ ārabbha,</div> </td> </tr> <tr> <td> <div class="G">bhūripaññena desitaṃ;</div> </td> </tr> <tr> <td> <div class="G">Pahānaṃ tiṇṇaṃ dhammānaṃ,</div> </td> </tr> <tr> <td> <div class="G">rūpaṃ passatha chaḍḍitaṃ.</div> </td> </tr> </table> </div></div><div class="q" id="p_13S3_601"> <div class="p"> <table class="singleColumn"> <tr> <td> <div class="pN">601</div> <div class="G">Āyu usmā ca viññāṇaṃ,</div> </td> </tr> <tr> <td> <div class="G">yadā kāyaṃ jahantimaṃ;</div> </td> </tr> <tr> <td> <div class="G">Apaviddho tadā seti,</div> </td> </tr> <tr> <td> <div class="G">parabhattaṃ acetanaṃ.</div> </td> </tr> </table> </div></div><div class="q" id="p_13S3_602"> <div class="p"> <table class="singleColumn"> <tr> <td> <div class="pN">602</div> <div class="G">Etādisāyaṃ santāno,</div> </td> </tr> <tr> <td> <div class="G">māyāyaṃ bālalāpinī;</div> </td> </tr> <tr> <td> <div class="G">Vadhako esa akkhāto,</div> </td> </tr> <tr> <td> <div class="G">sāro ettha na vijjati.</div> </td> </tr> </table> </div></div><div class="q" id="p_13S3_603"> <div class="p"> <table class="singleColumn"> <tr> <td> <div class="pN">603</div> <div class="G">Evaṃ khandhe avekkheyya,</div> </td> </tr> <tr> <td> <div class="G">bhikkhu āraddhavīriyo;</div> </td> </tr> <tr> <td> <div class="G">Divā vā yadi vā rattiṃ,</div> </td> </tr> <tr> <td> <div class="G">sampajāno paṭissato.</div> </td> </tr> </table> </div></div><div class="q" id="p_13S3_604"> <div class="p"> <table class="singleColumn"> <tr> <td> <div class="pN">604</div> <div class="G">Jaheyya sabbasaṃyogaṃ,</div> </td> </tr> <tr> <td> <div class="G">kareyya saraṇattano;</div> </td> </tr> <tr> <td> <div class="G">Careyyādittasīsova,</div> </td> </tr> <tr> <td> <div class="G">patthayaṃ accutaṃ padan”ti.</div> </td> </tr> </table> </div></div><div class="CENTER" id="p_13S3_605"><span class="pN">605</span>Tatiyaṃ.</div></div><div>
<div class="b">
<a href="/">Home</a> » <a href="/tipitaka/13S3">13S3 Khandhavaggasaṃyuttapāḷi</a> » <a href="/tipitaka/13S3/1">1 Khandhasaṃyutta</a> » <a href="/tipitaka/13S3/1/1.2">1.2 Majjhimapaṇṇāsaka</a> » <a href="/tipitaka/13S3/1/1.2/1.2.5">1.2.5 Pupphavagga</a>
</div>
<div class="i">1.2.5.3 Pheṇapiṇḍūpamasutta</div>
<div class="h">Khandhasaṃyutta</div>
<div class="h">Majjhimapaṇṇāsaka</div>
<div class="h">Pupphavagga</div>
<div class="h">Pheṇapiṇḍūpamasutta</div>
<div class="q" id="p_13S3_590"> <div class="divNumber">95.</div> <div class="p">
<span class="pN">590</span>Ekaṃ samayaṃ bhagavā ayujjhāyaṃ viharati gaṅgāya nadiyā tīre. Tatra kho bhagavā bhikkhū āmantesi—  </div>
</div>
<div class="q" id="p_13S3_591"> <div class="p">
<span class="pN">591</span>“Seyyathāpi, bhikkhave, ayaṃ gaṅgā nadī mahantaṃ pheṇapiṇḍaṃ āvaheyya. Tamenaṃ cakkhumā puriso passeyya nijjhāyeyya yoniso upaparikkheyya. Tassa taṃ passato nijjhāyato yoniso upaparikkhato rittakaññeva khāyeyya, tucchakaññeva khāyeyya, asārakaññeva khāyeyya. Kiñhi siyā, bhikkhave, pheṇapiṇḍe sāro? Evameva kho, bhikkhave, yaṃ kiñci rūpaṃ atītānāgatapaccuppannaṃ…pe…  yaṃ dūre santike vā taṃ bhikkhu passati nijjhāyati yoniso upaparikkhati. Tassa taṃ passato nijjhāyato yoniso upaparikkhato rittakaññeva khāyati, tucchakaññeva khāyati, asārakaññeva khāyati. Kiñhi siyā, bhikkhave, rūpe sāro? </div>
</div>
<div class="q" id="p_13S3_592"> <div class="p">
<span class="pN">592</span>Seyyathāpi, bhikkhave, saradasamaye thullaphusitake deve vassante udake udakapubbuḷaṃ uppajjati ceva nirujjhati ca. Tamenaṃ cakkhumā puriso passeyya nijjhāyeyya yoniso upaparikkheyya. Tassa taṃ passato nijjhāyato yoniso upaparikkhato rittakaññeva khāyeyya, tucchakaññeva khāyeyya, asārakaññeva khāyeyya. Kiñhi siyā, bhikkhave, udakapubbuḷe sāro? Evameva kho, bhikkhave, yā kāci vedanā atītānāgatapaccuppannā…pe…  yā dūre santike vā taṃ bhikkhu passati nijjhāyati yoniso upaparikkhati. Tassa taṃ passato nijjhāyato yoniso upaparikkhato rittakaññeva khāyati, tucchakaññeva khāyati, asārakaññeva khāyati. Kiñhi siyā, bhikkhave, vedanāya sāro? </div>
</div>
<div class="q" id="p_13S3_593"> <div class="p">
<span class="pN">593</span>Seyyathāpi, bhikkhave, gimhānaṃ pacchime māse ṭhite majjhanhike kāle marīcikā phandati. Tamenaṃ cakkhumā puriso passeyya nijjhāyeyya yoniso upaparikkheyya. Tassa taṃ passato nijjhāyato yoniso upaparikkhato rittakaññeva khāyeyya, tucchakaññeva khāyeyya…pe…  kiñhi siyā, bhikkhave, marīcikāya sāro? Evameva kho, bhikkhave, yā kāci saññā…pe… . </div>
</div>
<div class="q" id="p_13S3_594"> <div class="p">
<span class="pN">594</span>Seyyathāpi, bhikkhave, puriso sāratthiko sāragavesī sārapariyesanaṃ caramāno tiṇhaṃ kuṭhāriṃ ādāya vanaṃ paviseyya. So tattha passeyya mahantaṃ kadalikkhandhaṃ ujuṃ navaṃ akukkukajātaṃ. Tamenaṃ mūle chindeyya; mūle chetvā agge chindeyya, agge chetvā pattavaṭṭiṃ vinibbhujeyya. So tassa pattavaṭṭiṃ vinibbhujanto pheggumpi nādhigaccheyya, kuto sāraṃ. Tamenaṃ cakkhumā puriso passeyya nijjhāyeyya yoniso upaparikkheyya. Tassa taṃ passato nijjhāyato yoniso upaparikkhato rittakaññeva khāyeyya, tucchakaññeva khāyeyya, asārakaññeva khāyeyya. Kiñhi siyā, bhikkhave, kadalikkhandhe sāro? Evameva kho, bhikkhave, ye keci saṅkhārā atītānāgatapaccuppannā…pe…  ye dūre santike vā taṃ bhikkhu passati nijjhāyati yoniso upaparikkhati. Tassa taṃ passato nijjhāyato yoniso upaparikkhato rittakaññeva khāyati, tucchakaññeva khāyati, asārakaññeva khāyati. Kiñhi siyā, bhikkhave, saṅkhāresu sāro? </div>
</div>
<div class="q" id="p_13S3_595"> <div class="p">
<span class="pN">595</span>Seyyathāpi, bhikkhave, māyākāro vā māyākārantevāsī vā catumahāpathe māyaṃ vidaṃseyya. Tamenaṃ cakkhumā puriso passeyya nijjhāyeyya yoniso upaparikkheyya. Tassa taṃ passato nijjhāyato yoniso upaparikkhato rittakaññeva khāyeyya, tucchakaññeva khāyeyya, asārakaññeva khāyeyya. Kiñhi siyā, bhikkhave, māyāya sāro? Evameva kho, bhikkhave, yaṃ kiñci viññāṇaṃ atītānāgatapaccuppannaṃ…pe…  yaṃ dūre santike vā, taṃ bhikkhu passati nijjhāyati yoniso upaparikkhati. Tassa taṃ passato nijjhāyato yoniso upaparikkhato rittakaññeva khāyati, tucchakaññeva khāyati, asārakaññeva khāyati. Kiñhi siyā, bhikkhave, viññāṇe sāro? </div>
</div>
<div class="q" id="p_13S3_596"> <div class="p">
<span class="pN">596</span>Evaṃ passaṃ, bhikkhave, sutavā ariyasāvako rūpasmimpi nibbindati, vedanāyapi…  saññāyapi…  saṅkhāresupi…  viññāṇasmimpi nibbindati. Nibbindaṃ virajjati; virāgā vimuccati. Vimuttasmiṃ vimuttamiti ñāṇaṃ hoti…pe…  nāparaṃ itthattāyāti pajānāti”. </div>
</div>
<div class="q" id="p_13S3_597"> <div class="p">
<span class="pN">597</span>Idamavoca bhagavā. Idaṃ vatvāna sugato athāparaṃ etadavoca satthā—  </div>
</div>
<div class="q" id="p_13S3_598"> <div class="p"> <table class="singleColumn"> <tr> <td> <div class="pN">598</div> <div class="G">“Pheṇapiṇḍūpamaṃ rūpaṃ,</div> </td> </tr> <tr> <td> <div class="G">vedanā bubbuḷūpamā;</div> </td> </tr> <tr> <td> <div class="G">Marīcikūpamā saññā,</div> </td> </tr> <tr> <td> <div class="G">saṅkhārā kadalūpamā;</div> </td> </tr> <tr> <td> <div class="G">Māyūpamañca viññāṇaṃ,</div> </td> </tr> <tr> <td> <div class="G">desitādiccabandhunā.</div> </td> </tr> </table> </div>
</div>
<div class="q" id="p_13S3_599"> <div class="p"> <table class="singleColumn"> <tr> <td> <div class="pN">599</div> <div class="G">Yathā yathā nijjhāyati,</div> </td> </tr> <tr> <td> <div class="G">yoniso upaparikkhati;</div> </td> </tr> <tr> <td> <div class="G">Rittakaṃ tucchakaṃ hoti,</div> </td> </tr> <tr> <td> <div class="G">yo naṃ passati yoniso.</div> </td> </tr> </table> </div>
</div>
<div class="q" id="p_13S3_600"> <div class="p"> <table class="singleColumn"> <tr> <td> <div class="pN">600</div> <div class="G">Imañca kāyaṃ ārabbha,</div> </td> </tr> <tr> <td> <div class="G">bhūripaññena desitaṃ;</div> </td> </tr> <tr> <td> <div class="G">Pahānaṃ tiṇṇaṃ dhammānaṃ,</div> </td> </tr> <tr> <td> <div class="G">rūpaṃ passatha chaḍḍitaṃ.</div> </td> </tr> </table> </div>
</div>
<div class="q" id="p_13S3_601"> <div class="p"> <table class="singleColumn"> <tr> <td> <div class="pN">601</div> <div class="G">Āyu usmā ca viññāṇaṃ,</div> </td> </tr> <tr> <td> <div class="G">yadā kāyaṃ jahantimaṃ;</div> </td> </tr> <tr> <td> <div class="G">Apaviddho tadā seti,</div> </td> </tr> <tr> <td> <div class="G">parabhattaṃ acetanaṃ.</div> </td> </tr> </table> </div>
</div>
<div class="q" id="p_13S3_602"> <div class="p"> <table class="singleColumn"> <tr> <td> <div class="pN">602</div> <div class="G">Etādisāyaṃ santāno,</div> </td> </tr> <tr> <td> <div class="G">māyāyaṃ bālalāpinī;</div> </td> </tr> <tr> <td> <div class="G">Vadhako esa akkhāto,</div> </td> </tr> <tr> <td> <div class="G">sāro ettha na vijjati.</div> </td> </tr> </table> </div>
</div>
<div class="q" id="p_13S3_603"> <div class="p"> <table class="singleColumn"> <tr> <td> <div class="pN">603</div> <div class="G">Evaṃ khandhe avekkheyya,</div> </td> </tr> <tr> <td> <div class="G">bhikkhu āraddhavīriyo;</div> </td> </tr> <tr> <td> <div class="G">Divā vā yadi vā rattiṃ,</div> </td> </tr> <tr> <td> <div class="G">sampajāno paṭissato.</div> </td> </tr> </table> </div>
</div>
<div class="q" id="p_13S3_604"> <div class="p"> <table class="singleColumn"> <tr> <td> <div class="pN">604</div> <div class="G">Jaheyya sabbasaṃyogaṃ,</div> </td> </tr> <tr> <td> <div class="G">kareyya saraṇattano;</div> </td> </tr> <tr> <td> <div class="G">Careyyādittasīsova,</div> </td> </tr> <tr> <td> <div class="G">patthayaṃ accutaṃ padan”ti.</div> </td> </tr> </table> </div>
</div>
<div class="CENTER" id="p_13S3_605">
<span class="pN">605</span>Tatiyaṃ.</div>
</div>
