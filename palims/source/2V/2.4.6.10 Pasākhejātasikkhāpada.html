<div><div class="b"><a href="/">Home</a> » <a href="/tipitaka/2V">2V Pācittiyapāḷi</a> » <a href="/tipitaka/2V/2">2 Bhikkhunivibhaṅga</a> » <a href="/tipitaka/2V/2/2.4">2.4 Pācittiyakaṇḍa</a> » <a href="/tipitaka/2V/2/2.4/2.4.6">2.4.6 Ārāmavagga</a></div><div class="i">2.4.6.10 Pasākhejātasikkhāpada</div><div class="h">Bhikkhunivibhaṅga</div><div class="h">Pācittiyakaṇḍa</div><div class="h">Ārāmavagga</div><div class="h">Pasākhejātasikkhāpada</div><div class="q" id="p_2V_3173"> <div class="divNumber">1062.</div> <div class="p"><span class="pN">3173</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññatarā bhikkhunī pasākhe jātaṃ gaṇḍaṃ purisena saddhiṃ ekenekā bhedāpesi. Atha kho so puriso taṃ bhikkhuniṃ dūsetuṃ upakkami. Sā vissaramakāsi. Bhikkhuniyo upadhāvitvā taṃ bhikkhuniṃ etadavocuṃ—  “kissa tvaṃ, ayye, vissaramakāsī”ti? </div></div><div class="q" id="p_2V_3174"> <div class="p"><span class="pN">3174</span>Atha kho sā bhikkhunī bhikkhunīnaṃ etamatthaṃ ārocesi. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhunī pasākhe jātaṃ gaṇḍaṃ purisena saddhiṃ ekenekā bhedāpessatī”ti…pe…  “saccaṃ kira, bhikkhave, bhikkhunī pasākhe jātaṃ gaṇḍaṃ purisena saddhiṃ ekenekā bhedāpetī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhunī pasākhe jātaṃ gaṇḍaṃ purisena saddhiṃ ekenekā bhedāpessati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  </div></div><div class="q" id="p_2V_3175"> <div class="divNumber">1063.</div> <div class="p"><span class="pN">3175</span><span class="bold">“Yā pana bhikkhunī pasākhe jātaṃ gaṇḍaṃ vā rudhitaṃ vā anapaloketvā saṃghaṃ vā gaṇaṃ vā purisena saddhiṃ ekenekā bhedāpeyya vā phālāpeyya vā dhovāpeyya vā ālimpāpeyya vā bandhāpeyya vā mocāpeyya vā, pācittiyan”</span>ti. (<span class="italic">60</span>:<span class="bold">115</span>) </div></div><div class="q" id="p_2V_3176"> <div class="divNumber">1064.</div> <div class="p"><span class="pN">3176</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṃ imasmiṃ atthe adhippetā bhikkhunīti. </div></div><div class="q" id="p_2V_3177"> <div class="p"><span class="pN">3177</span><span class="bold">Pasākhaṃ</span> nāma adhonābhi ubbhajāṇumaṇḍalaṃ. <span class="bold">Jātan</span>ti tattha jātaṃ. <span class="bold">Gaṇḍo</span> nāma yo koci gaṇḍo. <span class="bold">Rudhitaṃ</span> nāma yaṃ kiñci vaṇaṃ. <span class="bold">Anapaloketvā</span>ti anāpucchā. <span class="bold">Saṃgho</span> nāma bhikkhunisaṃgho vuccati. <span class="bold">Gaṇo</span> nāma sambahulā bhikkhuniyo vuccanti. <span class="bold">Puriso</span> nāma manussapuriso, na yakkho, na peto, na tiracchānagato, viññū paṭibalo dūsetuṃ. <span class="bold">Saddhin</span>ti ekato. <span class="bold">Ekenekā</span>ti puriso ceva hoti bhikkhunī ca. </div></div><div class="q" id="p_2V_3178"> <div class="divNumber">1065.</div> <div class="p"><span class="pN">3178</span>“Bhindā”ti āṇāpeti, āpatti dukkaṭassa. Bhinne āpatti pācittiyassa. “Phālehī”ti āṇāpeti, āpatti dukkaṭassa. Phālite āpatti pācittiyassa. “Dhovā”ti āṇāpeti, āpatti dukkaṭassa. Dhovite āpatti pācittiyassa. “Ālimpā”ti āṇāpeti, āpatti dukkaṭassa. Litte āpatti pācittiyassa. “Bandhāhī”ti āṇāpeti, āpatti dukkaṭassa. Baddhe āpatti pācittiyassa. “Mocehī”ti āṇāpeti, āpatti dukkaṭassa. Mutte āpatti pācittiyassa. </div></div><div class="q" id="p_2V_3179"> <div class="divNumber">1066.</div> <div class="p"><span class="pN">3179</span>Anāpatti—  apaloketvā bhedāpeti vā phālāpeti vā dhovāpeti vā ālimpāpeti vā bandhāpeti vā mocāpeti vā, yā kāci viññū dutiyikā hoti, ummattikāya, ādikammikāyāti. </div></div><div class="CENTER" id="p_2V_3180"><span class="pN">3180</span>Dasamasikkhāpadaṃ niṭṭhitaṃ.<br> Ārāmavaggo chaṭṭho.</div></div><div>
<div class="b">
<a href="/">Home</a> » <a href="/tipitaka/2V">2V Pācittiyapāḷi</a> » <a href="/tipitaka/2V/2">2 Bhikkhunivibhaṅga</a> » <a href="/tipitaka/2V/2/2.4">2.4 Pācittiyakaṇḍa</a> » <a href="/tipitaka/2V/2/2.4/2.4.6">2.4.6 Ārāmavagga</a>
</div>
<div class="i">2.4.6.10 Pasākhejātasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Ārāmavagga</div>
<div class="h">Pasākhejātasikkhāpada</div>
<div class="q" id="p_2V_3173"> <div class="divNumber">1062.</div> <div class="p">
<span class="pN">3173</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññatarā bhikkhunī pasākhe jātaṃ gaṇḍaṃ purisena saddhiṃ ekenekā bhedāpesi. Atha kho so puriso taṃ bhikkhuniṃ dūsetuṃ upakkami. Sā vissaramakāsi. Bhikkhuniyo upadhāvitvā taṃ bhikkhuniṃ etadavocuṃ—  “kissa tvaṃ, ayye, vissaramakāsī”ti? </div>
</div>
<div class="q" id="p_2V_3174"> <div class="p">
<span class="pN">3174</span>Atha kho sā bhikkhunī bhikkhunīnaṃ etamatthaṃ ārocesi. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhunī pasākhe jātaṃ gaṇḍaṃ purisena saddhiṃ ekenekā bhedāpessatī”ti…pe…  “saccaṃ kira, bhikkhave, bhikkhunī pasākhe jātaṃ gaṇḍaṃ purisena saddhiṃ ekenekā bhedāpetī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhunī pasākhe jātaṃ gaṇḍaṃ purisena saddhiṃ ekenekā bhedāpessati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  </div>
</div>
<div class="q" id="p_2V_3175"> <div class="divNumber">1063.</div> <div class="p">
<span class="pN">3175</span><span class="bold">“Yā pana bhikkhunī pasākhe jātaṃ gaṇḍaṃ vā rudhitaṃ vā anapaloketvā saṃghaṃ vā gaṇaṃ vā purisena saddhiṃ ekenekā bhedāpeyya vā phālāpeyya vā dhovāpeyya vā ālimpāpeyya vā bandhāpeyya vā mocāpeyya vā, pācittiyan”</span>ti. (<span class="italic">60</span>:<span class="bold">115</span>) </div>
</div>
<div class="q" id="p_2V_3176"> <div class="divNumber">1064.</div> <div class="p">
<span class="pN">3176</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṃ imasmiṃ atthe adhippetā bhikkhunīti. </div>
</div>
<div class="q" id="p_2V_3177"> <div class="p">
<span class="pN">3177</span><span class="bold">Pasākhaṃ</span> nāma adhonābhi ubbhajāṇumaṇḍalaṃ. <span class="bold">Jātan</span>ti tattha jātaṃ. <span class="bold">Gaṇḍo</span> nāma yo koci gaṇḍo. <span class="bold">Rudhitaṃ</span> nāma yaṃ kiñci vaṇaṃ. <span class="bold">Anapaloketvā</span>ti anāpucchā. <span class="bold">Saṃgho</span> nāma bhikkhunisaṃgho vuccati. <span class="bold">Gaṇo</span> nāma sambahulā bhikkhuniyo vuccanti. <span class="bold">Puriso</span> nāma manussapuriso, na yakkho, na peto, na tiracchānagato, viññū paṭibalo dūsetuṃ. <span class="bold">Saddhin</span>ti ekato. <span class="bold">Ekenekā</span>ti puriso ceva hoti bhikkhunī ca. </div>
</div>
<div class="q" id="p_2V_3178"> <div class="divNumber">1065.</div> <div class="p">
<span class="pN">3178</span>“Bhindā”ti āṇāpeti, āpatti dukkaṭassa. Bhinne āpatti pācittiyassa. “Phālehī”ti āṇāpeti, āpatti dukkaṭassa. Phālite āpatti pācittiyassa. “Dhovā”ti āṇāpeti, āpatti dukkaṭassa. Dhovite āpatti pācittiyassa. “Ālimpā”ti āṇāpeti, āpatti dukkaṭassa. Litte āpatti pācittiyassa. “Bandhāhī”ti āṇāpeti, āpatti dukkaṭassa. Baddhe āpatti pācittiyassa. “Mocehī”ti āṇāpeti, āpatti dukkaṭassa. Mutte āpatti pācittiyassa. </div>
</div>
<div class="q" id="p_2V_3179"> <div class="divNumber">1066.</div> <div class="p">
<span class="pN">3179</span>Anāpatti—  apaloketvā bhedāpeti vā phālāpeti vā dhovāpeti vā ālimpāpeti vā bandhāpeti vā mocāpeti vā, yā kāci viññū dutiyikā hoti, ummattikāya, ādikammikāyāti. </div>
</div>
<div class="CENTER" id="p_2V_3180">
<span class="pN">3180</span>Dasamasikkhāpadaṃ niṭṭhitaṃ.<br> Ārāmavaggo chaṭṭho.</div>
</div>
