<div><div class="b"><a href="/">Home</a> » <a href="/tipitaka/2V">2V Pācittiyapāḷi</a> » <a href="/tipitaka/2V/1">1 Mahāvibhaṅga</a> » <a href="/tipitaka/2V/1/1.5">1.5 Pācittiyakaṇḍa</a> » <a href="/tipitaka/2V/1/1.5/1.5.1">1.5.1 Musāvādavagga</a></div><div class="i">1.5.1.4 Padasodhammasikkhāpada</div><div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Musāvādavagga
</div>
<div class="h">
Padasodhammasikkhāpada
</div>
<div class="q" id="p_2V_150">
<div class="divNumber">
44.
</div>
<div class="p">
<span class="pN">150</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū upāsake padaso dhammaṃ vācenti. Upāsakā bhikkhūsu agāravā appatissā asabhāgavuttikā viharanti. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū upāsake padaso dhammaṃ vācessanti. Upāsakā bhikkhūsu agāravā appatissā asabhāgavuttikā viharantī”ti.
</div>
</div>
<div class="q" id="p_2V_151">
<div class="p">
<span class="pN">151</span>Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṃ ārocesuṃ…pe…  “saccaṃ kira tumhe, bhikkhave, upāsake padaso dhammaṃ vācetha; upāsakā bhikkhūsu agāravā appatissā asabhāgavuttikā viharantī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, upāsake padaso dhammaṃ vācessatha. Upāsakā bhikkhūsu agāravā appatissā asabhāgavuttikā viharanti. Netaṃ, moghapurisā, appasannānaṃ vā pasādāya pasannānaṃ vā bhiyyobhāvāya…pe…  evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_152">
<div class="divNumber">
45.
</div>
<div class="p">
<span class="pN">152</span><span class="bold">“Yo pana bhikkhu anupasampannaṃ padaso dhammaṃ vāceyya pācittiyan”</span>ti. (<span class="italic">4</span>:<span class="bold">53</span>)
</div>
</div>
<div class="q" id="p_2V_153">
<div class="divNumber">
46.
</div>
<div class="p">
<span class="pN">153</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṃ imasmiṃ atthe adhippeto bhikkhūti.
</div>
</div>
<div class="q" id="p_2V_154">
<div class="p">
<span class="pN">154</span><span class="bold">Anupasampanno</span> nāma bhikkhuñca bhikkhuniñca ṭhapetvā avaseso anupasampanno nāma.
</div>
</div>
<div class="q" id="p_2V_155">
<div class="p">
<span class="pN">155</span><span class="bold">Padaso</span> nāma padaṃ, anupadaṃ, anvakkharaṃ, anubyañjanaṃ.
</div>
</div>
<div class="q" id="p_2V_156">
<div class="p">
<span class="pN">156</span><span class="bold">Padaṃ</span> nāma ekato paṭṭhapetvā ekato osāpenti. <span class="bold">Anupadaṃ</span> nāma pāṭekkaṃ paṭṭhapetvā ekato osāpenti. <span class="bold">Anvakkharaṃ</span> nāma “rūpaṃ aniccan”ti vuccamāno, “run”ti opāteti. <span class="bold">Anubyañjanaṃ</span> nāma “rūpaṃ aniccan”ti vuccamāno, “vedanā aniccā”ti saddaṃ nicchāreti.
</div>
</div>
<div class="q" id="p_2V_157">
<div class="p">
<span class="pN">157</span>Yañca padaṃ, yañca anupadaṃ, yañca anvakkharaṃ, yañca anubyañjanaṃ—  sabbametaṃ padaso nāma.
</div>
</div>
<div class="q" id="p_2V_158">
<div class="p">
<span class="pN">158</span><span class="bold">Dhammo</span> nāma buddhabhāsito, sāvakabhāsito, isibhāsito, devatābhāsito, atthūpasañhito, dhammūpasañhito.
</div>
</div>
<div class="q" id="p_2V_159">
<div class="p">
<span class="pN">159</span><span class="bold">Vāceyyā</span>ti padena vāceti, pade pade āpatti pācittiyassa. Akkharāya vāceti, akkharakkharāya āpatti pācittiyassa.
</div>
</div>
<div class="q" id="p_2V_160">
<div class="divNumber">
47.
</div>
<div class="p">
<span class="pN">160</span>Anupasampanne anupasampannasaññī padaso dhammaṃ vāceti, āpatti pācittiyassa. Anupasampanne vematiko padaso dhammaṃ vāceti, āpatti pācittiyassa. Anupasampanne upasampannasaññī padaso dhammaṃ vāceti, āpatti pācittiyassa.
</div>
</div>
<div class="q" id="p_2V_161">
<div class="p">
<span class="pN">161</span>Upasampanne anupasampannasaññī, āpatti dukkaṭassa. Upasampanne vematiko, āpatti dukkaṭassa. Upasampanne upasampannasaññī, anāpatti.
</div>
</div>
<div class="q" id="p_2V_162">
<div class="divNumber">
48.
</div>
<div class="p">
<span class="pN">162</span>Anāpatti—  ekato uddisāpento, ekato sajjhāyaṃ karonto, yebhuyyena paguṇaṃ ganthaṃ bhaṇantaṃ opāteti, osārentaṃ opāteti, ummattakassa, ādikammikassāti.
</div>
</div>
<div class="CENTER" id="p_2V_163">
<span class="pN">163</span>Padasodhammasikkhāpadaṃ niṭṭhitaṃ catutthaṃ.
</div>
</div><div>
<div class="b">
<a href="/">Home</a> » <a href="/tipitaka/2V">2V Pācittiyapāḷi</a> » <a href="/tipitaka/2V/1">1 Mahāvibhaṅga</a> » <a href="/tipitaka/2V/1/1.5">1.5 Pācittiyakaṇḍa</a> » <a href="/tipitaka/2V/1/1.5/1.5.1">1.5.1 Musāvādavagga</a>
</div>
<div class="i">1.5.1.4 Padasodhammasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Musāvādavagga
</div>
<div class="h">
Padasodhammasikkhāpada
</div>
<div class="q" id="p_2V_150">
<div class="divNumber">
44.
</div>
<div class="p">
<span class="pN">150</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū upāsake padaso dhammaṃ vācenti. Upāsakā bhikkhūsu agāravā appatissā asabhāgavuttikā viharanti. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū upāsake padaso dhammaṃ vācessanti. Upāsakā bhikkhūsu agāravā appatissā asabhāgavuttikā viharantī”ti.
</div>
</div>
<div class="q" id="p_2V_151">
<div class="p">
<span class="pN">151</span>Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṃ ārocesuṃ…pe…  “saccaṃ kira tumhe, bhikkhave, upāsake padaso dhammaṃ vācetha; upāsakā bhikkhūsu agāravā appatissā asabhāgavuttikā viharantī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, upāsake padaso dhammaṃ vācessatha. Upāsakā bhikkhūsu agāravā appatissā asabhāgavuttikā viharanti. Netaṃ, moghapurisā, appasannānaṃ vā pasādāya pasannānaṃ vā bhiyyobhāvāya…pe…  evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_152">
<div class="divNumber">
45.
</div>
<div class="p">
<span class="pN">152</span><span class="bold">“Yo pana bhikkhu anupasampannaṃ padaso dhammaṃ vāceyya pācittiyan”</span>ti. (<span class="italic">4</span>:<span class="bold">53</span>)
</div>
</div>
<div class="q" id="p_2V_153">
<div class="divNumber">
46.
</div>
<div class="p">
<span class="pN">153</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṃ imasmiṃ atthe adhippeto bhikkhūti.
</div>
</div>
<div class="q" id="p_2V_154">
<div class="p">
<span class="pN">154</span><span class="bold">Anupasampanno</span> nāma bhikkhuñca bhikkhuniñca ṭhapetvā avaseso anupasampanno nāma.
</div>
</div>
<div class="q" id="p_2V_155">
<div class="p">
<span class="pN">155</span><span class="bold">Padaso</span> nāma padaṃ, anupadaṃ, anvakkharaṃ, anubyañjanaṃ.
</div>
</div>
<div class="q" id="p_2V_156">
<div class="p">
<span class="pN">156</span><span class="bold">Padaṃ</span> nāma ekato paṭṭhapetvā ekato osāpenti. <span class="bold">Anupadaṃ</span> nāma pāṭekkaṃ paṭṭhapetvā ekato osāpenti. <span class="bold">Anvakkharaṃ</span> nāma “rūpaṃ aniccan”ti vuccamāno, “run”ti opāteti. <span class="bold">Anubyañjanaṃ</span> nāma “rūpaṃ aniccan”ti vuccamāno, “vedanā aniccā”ti saddaṃ nicchāreti.
</div>
</div>
<div class="q" id="p_2V_157">
<div class="p">
<span class="pN">157</span>Yañca padaṃ, yañca anupadaṃ, yañca anvakkharaṃ, yañca anubyañjanaṃ—  sabbametaṃ padaso nāma.
</div>
</div>
<div class="q" id="p_2V_158">
<div class="p">
<span class="pN">158</span><span class="bold">Dhammo</span> nāma buddhabhāsito, sāvakabhāsito, isibhāsito, devatābhāsito, atthūpasañhito, dhammūpasañhito.
</div>
</div>
<div class="q" id="p_2V_159">
<div class="p">
<span class="pN">159</span><span class="bold">Vāceyyā</span>ti padena vāceti, pade pade āpatti pācittiyassa. Akkharāya vāceti, akkharakkharāya āpatti pācittiyassa.
</div>
</div>
<div class="q" id="p_2V_160">
<div class="divNumber">
47.
</div>
<div class="p">
<span class="pN">160</span>Anupasampanne anupasampannasaññī padaso dhammaṃ vāceti, āpatti pācittiyassa. Anupasampanne vematiko padaso dhammaṃ vāceti, āpatti pācittiyassa. Anupasampanne upasampannasaññī padaso dhammaṃ vāceti, āpatti pācittiyassa.
</div>
</div>
<div class="q" id="p_2V_161">
<div class="p">
<span class="pN">161</span>Upasampanne anupasampannasaññī, āpatti dukkaṭassa. Upasampanne vematiko, āpatti dukkaṭassa. Upasampanne upasampannasaññī, anāpatti.
</div>
</div>
<div class="q" id="p_2V_162">
<div class="divNumber">
48.
</div>
<div class="p">
<span class="pN">162</span>Anāpatti—  ekato uddisāpento, ekato sajjhāyaṃ karonto, yebhuyyena paguṇaṃ ganthaṃ bhaṇantaṃ opāteti, osārentaṃ opāteti, ummattakassa, ādikammikassāti.
</div>
</div>
<div class="CENTER" id="p_2V_163">
<span class="pN">163</span>Padasodhammasikkhāpadaṃ niṭṭhitaṃ catutthaṃ.
</div>
</div>
