<div><div class="b"><a href="/">Home</a> » <a href="/tipitaka/16A6">16A6 Chakkanipātapāḷi</a> » <a href="/tipitaka/16A6/1">1 Paṭhamapaṇṇāsaka</a> » <a href="/tipitaka/16A6/1/1.5">1.5 Dhammikavagga</a></div><div class="i">1.5.1 Nāgasutta</div><div class="h">Paṭhamapaṇṇāsaka</div><div class="h">Dhammikavagga</div><div class="h">Nāgasutta</div><div class="q" id="p_16A6_282"> <div class="divNumber">43.</div> <div class="p"><span class="pN">282</span>Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho bhagavā pubbaṇhasamayaṃ nivāsetvā pattacīvaramādāya sāvatthiyaṃ piṇḍāya pāvisi. Sāvatthiyaṃ piṇḍāya caritvā pacchābhattaṃ piṇḍapātapaṭikkanto āyasmantaṃ ānandaṃ āmantesi—  “āyāmānanda, yena pubbārāmo migāramātupāsādo tenupasaṅkamissāma divāvihārāyā”ti. “Evaṃ, bhante”ti kho āyasmā ānando bhagavato paccassosi. </div></div><div class="q" id="p_16A6_283"> <div class="p"><span class="pN">283</span>Atha kho bhagavā āyasmatā ānandena saddhiṃ yena pubbārāmo migāramātupāsādo tenupasaṅkami. Atha kho bhagavā sāyanhasamayaṃ paṭisallānā vuṭṭhito āyasmantaṃ ānandaṃ āmantesi—  “āyāmānanda, yena pubbakoṭṭhako tenupasaṅkamissāma gattāni parisiñcitun”ti. “Evaṃ, bhante”ti kho āyasmā ānando bhagavato paccassosi. Atha kho bhagavā āyasmatā ānandena saddhiṃ yena pubbakoṭṭhako tenupasaṅkami gattāni parisiñcituṃ. Pubbakoṭṭhake gattāni parisiñcitvā paccuttaritvā ekacīvaro aṭṭhāsi gattāni pubbāpayamāno. </div></div><div class="q" id="p_16A6_284"> <div class="p"><span class="pN">284</span>Tena kho pana samayena rañño pasenadissa kosalassa seto nāma nāgo mahātūriyatāḷitavāditena pubbakoṭṭhakā paccuttarati. Apissu taṃ jano disvā evamāha—  “abhirūpo vata bho rañño nāgo; dassanīyo vata bho rañño nāgo; pāsādiko vata, bho, rañño nāgo, kāyupapanno vata bho rañño nāgo”ti. Evaṃ vutte, āyasmā udāyī bhagavantaṃ etadavoca—  “hatthimeva nu kho, bhante, mahantaṃ brahantaṃ kāyupapannaṃ jano disvā evamāha—  ‘nāgo vata bho nāgo’ti, udāhu aññampi kañci mahantaṃ brahantaṃ kāyupapannaṃ jano disvā evamāha—  ‘nāgo vata bho nāgo’”ti? “Hatthimpi kho, udāyi, mahantaṃ brahantaṃ kāyupapannaṃ jano disvā evamāha—  ‘nāgo vata bho nāgo’ti. Assampi kho, udāyi, mahantaṃ brahantaṃ…pe…  goṇampi kho, udāyi, mahantaṃ brahantaṃ…pe…  uragampi kho, udāyi, mahantaṃ brahantaṃ…pe…  rukkhampi kho, udāyi, mahantaṃ brahantaṃ…pe…  manussampi kho, udāyi, mahantaṃ brahantaṃ kāyupapannaṃ jano disvā evamāha—  ‘nāgo vata, bho, nāgo’ti. Api ca, udāyi, yo sadevake loke samārake sabrahmake sassamaṇabrāhmaṇiyā pajāya sadevamanussāya āguṃ na karoti kāyena vācāya manasā, tamahaṃ ‘nāgo’ti brūmī”ti. </div></div><div class="q" id="p_16A6_285"> <div class="p"><span class="pN">285</span>“Acchariyaṃ, bhante, abbhutaṃ, bhante. Yāva subhāsitañcidaṃ, bhante, bhagavatā—  api ca, udāyi, yo sadevake loke samārake sabrahmake sassamaṇabrāhmaṇiyā pajāya sadevamanussāya āguṃ na karoti kāyena vācāya manasā, tamahaṃ ‘nāgo’ti brūmīti. Idañca panāhaṃ, bhante, bhagavatā subhāsitaṃ imāhi gāthāhi anumodāmi—  </div></div><div class="q" id="p_16A6_286"> <div class="p"> <table class="singleColumn"> <tr> <td> <div class="pN">286</div> <div class="G">Manussabhūtaṃ sambuddhaṃ,</div> </td> </tr> <tr> <td> <div class="G">attadantaṃ samāhitaṃ;</div> </td> </tr> <tr> <td> <div class="G">Iriyamānaṃ brahmapathe,</div> </td> </tr> <tr> <td> <div class="G">cittassūpasame rataṃ.</div> </td> </tr> </table> </div></div><div class="q" id="p_16A6_287"> <div class="p"> <table class="singleColumn"> <tr> <td> <div class="pN">287</div> <div class="G">Yaṃ manussā namassanti,</div> </td> </tr> <tr> <td> <div class="G">sabbadhammāna pāraguṃ;</div> </td> </tr> <tr> <td> <div class="G">Devāpi taṃ namassanti,</div> </td> </tr> <tr> <td> <div class="G">iti me arahato sutaṃ.</div> </td> </tr> </table> </div></div><div class="q" id="p_16A6_288"> <div class="p"> <table class="singleColumn"> <tr> <td> <div class="pN">288</div> <div class="G">Sabbasaṃyojanātītaṃ,</div> </td> </tr> <tr> <td> <div class="G">vanā nibbanamāgataṃ;</div> </td> </tr> <tr> <td> <div class="G">Kāmehi nekkhammarataṃ,</div> </td> </tr> <tr> <td> <div class="G">muttaṃ selāva kañcanaṃ.</div> </td> </tr> </table> </div></div><div class="q" id="p_16A6_289"> <div class="p"> <table class="singleColumn"> <tr> <td> <div class="pN">289</div> <div class="G">Sabbe accarucī nāgo,</div> </td> </tr> <tr> <td> <div class="G">himavāññe siluccaye;</div> </td> </tr> <tr> <td> <div class="G">Sabbesaṃ nāganāmānaṃ,</div> </td> </tr> <tr> <td> <div class="G">saccanāmo anuttaro.</div> </td> </tr> </table> </div></div><div class="q" id="p_16A6_290"> <div class="p"> <table class="singleColumn"> <tr> <td> <div class="pN">290</div> <div class="G">Nāgaṃ vo kittayissāmi,</div> </td> </tr> <tr> <td> <div class="G">na hi āguṃ karoti so;</div> </td> </tr> <tr> <td> <div class="G">Soraccaṃ avihiṃsā ca,</div> </td> </tr> <tr> <td> <div class="G">pādā nāgassa te duve.</div> </td> </tr> </table> </div></div><div class="q" id="p_16A6_291"> <div class="p"> <table class="singleColumn"> <tr> <td> <div class="pN">291</div> <div class="G">Tapo ca brahmacariyaṃ,</div> </td> </tr> <tr> <td> <div class="G">caraṇā nāgassa tyāpare;</div> </td> </tr> <tr> <td> <div class="G">Saddhāhattho mahānāgo,</div> </td> </tr> <tr> <td> <div class="G">upekkhāsetadantavā.</div> </td> </tr> </table> </div></div><div class="q" id="p_16A6_292"> <div class="p"> <table class="singleColumn"> <tr> <td> <div class="pN">292</div> <div class="G">Sati gīvā siro paññā,</div> </td> </tr> <tr> <td> <div class="G">vīmaṃsā dhammacintanā;</div> </td> </tr> <tr> <td> <div class="G">Dhammakucchisamātapo,</div> </td> </tr> <tr> <td> <div class="G">viveko tassa vāladhi.</div> </td> </tr> </table> </div></div><div class="q" id="p_16A6_293"> <div class="p"> <table class="singleColumn"> <tr> <td> <div class="pN">293</div> <div class="G">So jhāyī assāsarato,</div> </td> </tr> <tr> <td> <div class="G">ajjhattaṃ susamāhito;</div> </td> </tr> <tr> <td> <div class="G">Gacchaṃ samāhito nāgo,</div> </td> </tr> <tr> <td> <div class="G">ṭhito nāgo samāhito.</div> </td> </tr> </table> </div></div><div class="q" id="p_16A6_294"> <div class="p"> <table class="singleColumn"> <tr> <td> <div class="pN">294</div> <div class="G">Seyyaṃ samāhito nāgo,</div> </td> </tr> <tr> <td> <div class="G">nisinnopi samāhito;</div> </td> </tr> <tr> <td> <div class="G">Sabbattha saṃvuto nāgo,</div> </td> </tr> <tr> <td> <div class="G">esā nāgassa sampadā.</div> </td> </tr> </table> </div></div><div class="q" id="p_16A6_295"> <div class="p"> <table class="singleColumn"> <tr> <td> <div class="pN">295</div> <div class="G">Bhuñjati anavajjāni,</div> </td> </tr> <tr> <td> <div class="G">sāvajjāni na bhuñjati;</div> </td> </tr> <tr> <td> <div class="G">Ghāsamacchādanaṃ laddhā,</div> </td> </tr> <tr> <td> <div class="G">sannidhiṃ parivajjayaṃ.</div> </td> </tr> </table> </div></div><div class="q" id="p_16A6_296"> <div class="p"> <table class="singleColumn"> <tr> <td> <div class="pN">296</div> <div class="G">Saṃyojanaṃ aṇuṃ thūlaṃ,</div> </td> </tr> <tr> <td> <div class="G">sabbaṃ chetvāna bandhanaṃ;</div> </td> </tr> <tr> <td> <div class="G">Yena yeneva gacchati,</div> </td> </tr> <tr> <td> <div class="G">anapekkhova gacchati.</div> </td> </tr> </table> </div></div><div class="q" id="p_16A6_297"> <div class="p"> <table class="singleColumn"> <tr> <td> <div class="pN">297</div> <div class="G">Yathāpi udake jātaṃ,</div> </td> </tr> <tr> <td> <div class="G">puṇḍarīkaṃ pavaḍḍhati;</div> </td> </tr> <tr> <td> <div class="G">Nupalippati toyena,</div> </td> </tr> <tr> <td> <div class="G">sucigandhaṃ manoramaṃ.</div> </td> </tr> </table> </div></div><div class="q" id="p_16A6_298"> <div class="p"> <table class="singleColumn"> <tr> <td> <div class="pN">298</div> <div class="G">Tatheva loke sujāto,</div> </td> </tr> <tr> <td> <div class="G">buddho loke viharati;</div> </td> </tr> <tr> <td> <div class="G">Nupalippati lokena,</div> </td> </tr> <tr> <td> <div class="G">toyena padumaṃ yathā.</div> </td> </tr> </table> </div></div><div class="q" id="p_16A6_299"> <div class="p"> <table class="singleColumn"> <tr> <td> <div class="pN">299</div> <div class="G">Mahāginīva jalito,</div> </td> </tr> <tr> <td> <div class="G">anāhārūpasammati;</div> </td> </tr> <tr> <td> <div class="G">Saṅkhāresūpasantesu,</div> </td> </tr> <tr> <td> <div class="G">nibbutoti pavuccati.</div> </td> </tr> </table> </div></div><div class="q" id="p_16A6_300"> <div class="p"> <table class="singleColumn"> <tr> <td> <div class="pN">300</div> <div class="G">Atthassāyaṃ viññāpanī,</div> </td> </tr> <tr> <td> <div class="G">upamā viññūhi desitā;</div> </td> </tr> <tr> <td> <div class="G">Viññassanti mahānāgā,</div> </td> </tr> <tr> <td> <div class="G">nāgaṃ nāgena desitaṃ.</div> </td> </tr> </table> </div></div><div class="q" id="p_16A6_301"> <div class="p"> <table class="singleColumn"> <tr> <td> <div class="pN">301</div> <div class="G">Vītarāgo vītadoso,</div> </td> </tr> <tr> <td> <div class="G">Vītamoho anāsavo;</div> </td> </tr> <tr> <td> <div class="G">Sarīraṃ vijahaṃ nāgo,</div> </td> </tr> <tr> <td> <div class="G">Parinibbissati anāsavo”ti.</div> </td> </tr> </table> </div></div><div class="CENTER" id="p_16A6_302"><span class="pN">302</span>Paṭhamaṃ.</div></div><div>
<div class="b">
<a href="/">Home</a> » <a href="/tipitaka/16A6">16A6 Chakkanipātapāḷi</a> » <a href="/tipitaka/16A6/1">1 Paṭhamapaṇṇāsaka</a> » <a href="/tipitaka/16A6/1/1.5">1.5 Dhammikavagga</a>
</div>
<div class="i">1.5.1 Nāgasutta</div>
<div class="h">Paṭhamapaṇṇāsaka</div>
<div class="h">Dhammikavagga</div>
<div class="h">Nāgasutta</div>
<div class="q" id="p_16A6_282"> <div class="divNumber">43.</div> <div class="p">
<span class="pN">282</span>Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho bhagavā pubbaṇhasamayaṃ nivāsetvā pattacīvaramādāya sāvatthiyaṃ piṇḍāya pāvisi. Sāvatthiyaṃ piṇḍāya caritvā pacchābhattaṃ piṇḍapātapaṭikkanto āyasmantaṃ ānandaṃ āmantesi—  “āyāmānanda, yena pubbārāmo migāramātupāsādo tenupasaṅkamissāma divāvihārāyā”ti. “Evaṃ, bhante”ti kho āyasmā ānando bhagavato paccassosi. </div>
</div>
<div class="q" id="p_16A6_283"> <div class="p">
<span class="pN">283</span>Atha kho bhagavā āyasmatā ānandena saddhiṃ yena pubbārāmo migāramātupāsādo tenupasaṅkami. Atha kho bhagavā sāyanhasamayaṃ paṭisallānā vuṭṭhito āyasmantaṃ ānandaṃ āmantesi—  “āyāmānanda, yena pubbakoṭṭhako tenupasaṅkamissāma gattāni parisiñcitun”ti. “Evaṃ, bhante”ti kho āyasmā ānando bhagavato paccassosi. Atha kho bhagavā āyasmatā ānandena saddhiṃ yena pubbakoṭṭhako tenupasaṅkami gattāni parisiñcituṃ. Pubbakoṭṭhake gattāni parisiñcitvā paccuttaritvā ekacīvaro aṭṭhāsi gattāni pubbāpayamāno. </div>
</div>
<div class="q" id="p_16A6_284"> <div class="p">
<span class="pN">284</span>Tena kho pana samayena rañño pasenadissa kosalassa seto nāma nāgo mahātūriyatāḷitavāditena pubbakoṭṭhakā paccuttarati. Apissu taṃ jano disvā evamāha—  “abhirūpo vata bho rañño nāgo; dassanīyo vata bho rañño nāgo; pāsādiko vata, bho, rañño nāgo, kāyupapanno vata bho rañño nāgo”ti. Evaṃ vutte, āyasmā udāyī bhagavantaṃ etadavoca—  “hatthimeva nu kho, bhante, mahantaṃ brahantaṃ kāyupapannaṃ jano disvā evamāha—  ‘nāgo vata bho nāgo’ti, udāhu aññampi kañci mahantaṃ brahantaṃ kāyupapannaṃ jano disvā evamāha—  ‘nāgo vata bho nāgo’”ti? “Hatthimpi kho, udāyi, mahantaṃ brahantaṃ kāyupapannaṃ jano disvā evamāha—  ‘nāgo vata bho nāgo’ti. Assampi kho, udāyi, mahantaṃ brahantaṃ…pe…  goṇampi kho, udāyi, mahantaṃ brahantaṃ…pe…  uragampi kho, udāyi, mahantaṃ brahantaṃ…pe…  rukkhampi kho, udāyi, mahantaṃ brahantaṃ…pe…  manussampi kho, udāyi, mahantaṃ brahantaṃ kāyupapannaṃ jano disvā evamāha—  ‘nāgo vata, bho, nāgo’ti. Api ca, udāyi, yo sadevake loke samārake sabrahmake sassamaṇabrāhmaṇiyā pajāya sadevamanussāya āguṃ na karoti kāyena vācāya manasā, tamahaṃ ‘nāgo’ti brūmī”ti. </div>
</div>
<div class="q" id="p_16A6_285"> <div class="p">
<span class="pN">285</span>“Acchariyaṃ, bhante, abbhutaṃ, bhante. Yāva subhāsitañcidaṃ, bhante, bhagavatā—  api ca, udāyi, yo sadevake loke samārake sabrahmake sassamaṇabrāhmaṇiyā pajāya sadevamanussāya āguṃ na karoti kāyena vācāya manasā, tamahaṃ ‘nāgo’ti brūmīti. Idañca panāhaṃ, bhante, bhagavatā subhāsitaṃ imāhi gāthāhi anumodāmi—  </div>
</div>
<div class="q" id="p_16A6_286"> <div class="p"> <table class="singleColumn"> <tr> <td> <div class="pN">286</div> <div class="G">Manussabhūtaṃ sambuddhaṃ,</div> </td> </tr> <tr> <td> <div class="G">attadantaṃ samāhitaṃ;</div> </td> </tr> <tr> <td> <div class="G">Iriyamānaṃ brahmapathe,</div> </td> </tr> <tr> <td> <div class="G">cittassūpasame rataṃ.</div> </td> </tr> </table> </div>
</div>
<div class="q" id="p_16A6_287"> <div class="p"> <table class="singleColumn"> <tr> <td> <div class="pN">287</div> <div class="G">Yaṃ manussā namassanti,</div> </td> </tr> <tr> <td> <div class="G">sabbadhammāna pāraguṃ;</div> </td> </tr> <tr> <td> <div class="G">Devāpi taṃ namassanti,</div> </td> </tr> <tr> <td> <div class="G">iti me arahato sutaṃ.</div> </td> </tr> </table> </div>
</div>
<div class="q" id="p_16A6_288"> <div class="p"> <table class="singleColumn"> <tr> <td> <div class="pN">288</div> <div class="G">Sabbasaṃyojanātītaṃ,</div> </td> </tr> <tr> <td> <div class="G">vanā nibbanamāgataṃ;</div> </td> </tr> <tr> <td> <div class="G">Kāmehi nekkhammarataṃ,</div> </td> </tr> <tr> <td> <div class="G">muttaṃ selāva kañcanaṃ.</div> </td> </tr> </table> </div>
</div>
<div class="q" id="p_16A6_289"> <div class="p"> <table class="singleColumn"> <tr> <td> <div class="pN">289</div> <div class="G">Sabbe accarucī nāgo,</div> </td> </tr> <tr> <td> <div class="G">himavāññe siluccaye;</div> </td> </tr> <tr> <td> <div class="G">Sabbesaṃ nāganāmānaṃ,</div> </td> </tr> <tr> <td> <div class="G">saccanāmo anuttaro.</div> </td> </tr> </table> </div>
</div>
<div class="q" id="p_16A6_290"> <div class="p"> <table class="singleColumn"> <tr> <td> <div class="pN">290</div> <div class="G">Nāgaṃ vo kittayissāmi,</div> </td> </tr> <tr> <td> <div class="G">na hi āguṃ karoti so;</div> </td> </tr> <tr> <td> <div class="G">Soraccaṃ avihiṃsā ca,</div> </td> </tr> <tr> <td> <div class="G">pādā nāgassa te duve.</div> </td> </tr> </table> </div>
</div>
<div class="q" id="p_16A6_291"> <div class="p"> <table class="singleColumn"> <tr> <td> <div class="pN">291</div> <div class="G">Tapo ca brahmacariyaṃ,</div> </td> </tr> <tr> <td> <div class="G">caraṇā nāgassa tyāpare;</div> </td> </tr> <tr> <td> <div class="G">Saddhāhattho mahānāgo,</div> </td> </tr> <tr> <td> <div class="G">upekkhāsetadantavā.</div> </td> </tr> </table> </div>
</div>
<div class="q" id="p_16A6_292"> <div class="p"> <table class="singleColumn"> <tr> <td> <div class="pN">292</div> <div class="G">Sati gīvā siro paññā,</div> </td> </tr> <tr> <td> <div class="G">vīmaṃsā dhammacintanā;</div> </td> </tr> <tr> <td> <div class="G">Dhammakucchisamātapo,</div> </td> </tr> <tr> <td> <div class="G">viveko tassa vāladhi.</div> </td> </tr> </table> </div>
</div>
<div class="q" id="p_16A6_293"> <div class="p"> <table class="singleColumn"> <tr> <td> <div class="pN">293</div> <div class="G">So jhāyī assāsarato,</div> </td> </tr> <tr> <td> <div class="G">ajjhattaṃ susamāhito;</div> </td> </tr> <tr> <td> <div class="G">Gacchaṃ samāhito nāgo,</div> </td> </tr> <tr> <td> <div class="G">ṭhito nāgo samāhito.</div> </td> </tr> </table> </div>
</div>
<div class="q" id="p_16A6_294"> <div class="p"> <table class="singleColumn"> <tr> <td> <div class="pN">294</div> <div class="G">Seyyaṃ samāhito nāgo,</div> </td> </tr> <tr> <td> <div class="G">nisinnopi samāhito;</div> </td> </tr> <tr> <td> <div class="G">Sabbattha saṃvuto nāgo,</div> </td> </tr> <tr> <td> <div class="G">esā nāgassa sampadā.</div> </td> </tr> </table> </div>
</div>
<div class="q" id="p_16A6_295"> <div class="p"> <table class="singleColumn"> <tr> <td> <div class="pN">295</div> <div class="G">Bhuñjati anavajjāni,</div> </td> </tr> <tr> <td> <div class="G">sāvajjāni na bhuñjati;</div> </td> </tr> <tr> <td> <div class="G">Ghāsamacchādanaṃ laddhā,</div> </td> </tr> <tr> <td> <div class="G">sannidhiṃ parivajjayaṃ.</div> </td> </tr> </table> </div>
</div>
<div class="q" id="p_16A6_296"> <div class="p"> <table class="singleColumn"> <tr> <td> <div class="pN">296</div> <div class="G">Saṃyojanaṃ aṇuṃ thūlaṃ,</div> </td> </tr> <tr> <td> <div class="G">sabbaṃ chetvāna bandhanaṃ;</div> </td> </tr> <tr> <td> <div class="G">Yena yeneva gacchati,</div> </td> </tr> <tr> <td> <div class="G">anapekkhova gacchati.</div> </td> </tr> </table> </div>
</div>
<div class="q" id="p_16A6_297"> <div class="p"> <table class="singleColumn"> <tr> <td> <div class="pN">297</div> <div class="G">Yathāpi udake jātaṃ,</div> </td> </tr> <tr> <td> <div class="G">puṇḍarīkaṃ pavaḍḍhati;</div> </td> </tr> <tr> <td> <div class="G">Nupalippati toyena,</div> </td> </tr> <tr> <td> <div class="G">sucigandhaṃ manoramaṃ.</div> </td> </tr> </table> </div>
</div>
<div class="q" id="p_16A6_298"> <div class="p"> <table class="singleColumn"> <tr> <td> <div class="pN">298</div> <div class="G">Tatheva loke sujāto,</div> </td> </tr> <tr> <td> <div class="G">buddho loke viharati;</div> </td> </tr> <tr> <td> <div class="G">Nupalippati lokena,</div> </td> </tr> <tr> <td> <div class="G">toyena padumaṃ yathā.</div> </td> </tr> </table> </div>
</div>
<div class="q" id="p_16A6_299"> <div class="p"> <table class="singleColumn"> <tr> <td> <div class="pN">299</div> <div class="G">Mahāginīva jalito,</div> </td> </tr> <tr> <td> <div class="G">anāhārūpasammati;</div> </td> </tr> <tr> <td> <div class="G">Saṅkhāresūpasantesu,</div> </td> </tr> <tr> <td> <div class="G">nibbutoti pavuccati.</div> </td> </tr> </table> </div>
</div>
<div class="q" id="p_16A6_300"> <div class="p"> <table class="singleColumn"> <tr> <td> <div class="pN">300</div> <div class="G">Atthassāyaṃ viññāpanī,</div> </td> </tr> <tr> <td> <div class="G">upamā viññūhi desitā;</div> </td> </tr> <tr> <td> <div class="G">Viññassanti mahānāgā,</div> </td> </tr> <tr> <td> <div class="G">nāgaṃ nāgena desitaṃ.</div> </td> </tr> </table> </div>
</div>
<div class="q" id="p_16A6_301"> <div class="p"> <table class="singleColumn"> <tr> <td> <div class="pN">301</div> <div class="G">Vītarāgo vītadoso,</div> </td> </tr> <tr> <td> <div class="G">Vītamoho anāsavo;</div> </td> </tr> <tr> <td> <div class="G">Sarīraṃ vijahaṃ nāgo,</div> </td> </tr> <tr> <td> <div class="G">Parinibbissati anāsavo”ti.</div> </td> </tr> </table> </div>
</div>
<div class="CENTER" id="p_16A6_302">
<span class="pN">302</span>Paṭhamaṃ.</div>
</div>
