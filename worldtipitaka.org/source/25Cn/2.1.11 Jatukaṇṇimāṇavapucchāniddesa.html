<div><div class="b"><a href="/">Home</a> » <a href="/tipitaka/25Cn">25Cn Cūḷaniddesapāḷi</a> » <a href="/tipitaka/25Cn/2">2 Pārāyanavagganiddesa</a> » <a href="/tipitaka/25Cn/2/2.1">2.1 Pucchāniddesa</a></div><div class="i">2.1.11 Jatukaṇṇimāṇavapucchāniddesa</div><div class="h">Pārāyanavagganiddesa</div><div class="h">Pucchāniddesa</div><div class="h">Jatukaṇṇimāṇavapucchāniddesa</div><div class="q" id="p_25Cn_758"> <div class="divNumber">65.</div> <div class="p"> <table class="singleColumn"> <tr> <td> <div class="pN">758</div> <div class="G"><span class="bold">Sutvānahaṃ vīramakāmakāmiṃ, <span class="gathaQuote">(iccāyasmā jatukaṇṇi)</span></span></div> </td> </tr> <tr> <td> <div class="G"><span class="bold">Oghātigaṃ puṭṭhumakāmamāgamaṃ;</span></div> </td> </tr> <tr> <td> <div class="G"><span class="bold">Santipadaṃ brūhi sahajanetta,</span></div> </td> </tr> <tr> <td> <div class="G"><span class="bold">Yathātacchaṃ bhagavā brūhi metaṃ.</span> (1) </div> </td> </tr> </table> </div></div><div class="q" id="p_25Cn_759"> <div class="p"><span class="pN">759</span><span class="bold">Sutvānahaṃ vīramakāmakāmin</span>ti sutvā suṇitvā uggahetvā upadhāretvā upalakkhayitvā. Itipi so bhagavā arahaṃ…pe…  buddho bhagavāti—  sutvānahaṃ. <span class="bold">Vīran</span>ti vīro bhagavā. Vīriyavāti vīro, pahūti vīro, visavīti vīro, alamattoti vīro, sūroti vīro, vikkanto abhīrū acchambhī anutrāsī apalāyī pahīnabhayabheravo vigatalomahaṃsoti vīro. </div></div><div class="q" id="p_25Cn_760"> <div class="p"> <table class="singleColumn"> <tr> <td> <div class="pN">760</div> <div class="G">Virato idha sabbapāpakehi,</div> </td> </tr> <tr> <td> <div class="G">Nirayadukkhaṃ aticca vīriyavāso;</div> </td> </tr> <tr> <td> <div class="G">So vīriyavā padhānavā,</div> </td> </tr> <tr> <td> <div class="G">Vīro tādi pavuccate tathattāti.</div> </td> </tr> </table> </div></div><div class="q" id="p_25Cn_761"> <div class="p"><span class="pN">761</span>Sutvānahaṃ vīraṃ. <span class="bold">Akāmakāmin</span>ti. <span class="bold">Kāmā</span>ti uddānato dve kāmā—  vatthukāmā ca kilesakāmā ca…pe…  ime vuccanti vatthukāmā…pe…  ime vuccanti kilesakāmā. Buddhassa bhagavato vatthukāmā pariññātā, kilesakāmā pahīnā. Vatthukāmānaṃ pariññātattā kilesakāmānaṃ pahīnattā bhagavā na kāme kāmeti, na kāme pattheti, na kāme piheti, na kāme abhijappati. Ye kāme kāmenti, kāme patthenti, kāme pihenti, kāme abhijappanti, te kāmakāmino rāgarāgino saññāsaññino. Bhagavā na kāme kāmeti, na kāme pattheti, na kāme piheti, na kāme abhijappati. Tasmā buddho akāmo nikkāmo cattakāmo vantakāmo muttakāmo pahīnakāmo paṭinissaṭṭhakāmo vītarāgo vigatarāgo cattarāgo vantarāgo muttarāgo pahīnarāgo paṭinissaṭṭharāgo nicchāto nibbuto sītibhūto sukhappaṭisaṃvedī brahmabhūtena attanā viharatīti—  sutvānahaṃ vīra amakāmakāmiṃ. </div></div><div class="q" id="p_25Cn_762"> <div class="p"><span class="pN">762</span><span class="bold">Iccāyasmā jatukaṇṇī</span>ti. <span class="bold">Iccā</span>ti padasandhi…pe…  padānupubbatāpetaṃ—  iccāti. <span class="bold">Āyasmā</span>ti piyavacanaṃ sagāravasappatissādhivacanametaṃ āyasmāti. <span class="bold">Jatukaṇṇī</span>ti tassa brāhmaṇassa gottaṃ saṅkhā samaññā paññatti vohāroti—  iccāyasmā jatukaṇṇi. </div></div><div class="q" id="p_25Cn_763"> <div class="p"><span class="pN">763</span><span class="bold">Oghātigaṃ puṭṭhumakāmamāgaman</span>ti. <span class="bold">Oghātigan</span>ti oghātigaṃ oghaṃ atikkantaṃ samatikkantaṃ vītivattanti—  oghātigaṃ. <span class="bold">Puṭṭhun</span>ti puṭṭhuṃ pucchituṃ yācituṃ ajjhesituṃ pasādetuṃ. <span class="bold">Akāmamāgaman</span>ti akāmaṃ puṭṭhuṃ nikkāmaṃ cattakāmaṃ vantakāmaṃ muttakāmaṃ pahīnakāmaṃ paṭinissaṭṭhakāmaṃ vītarāgaṃ vigatarāgaṃ cattarāgaṃ vantarāgaṃ muttarāgaṃ pahīnarāgaṃ paṭinissaṭṭharāgaṃ āgamhā āgatamhā upāgatamhā sampattamhā tayā saddhiṃ samāgatamhāti—  oghātigaṃ puṭṭhumakāmamāgamaṃ. </div></div><div class="q" id="p_25Cn_764"> <div class="p"><span class="pN">764</span><span class="bold">Santipadaṃ brūhi sahajanettā</span>ti. <span class="bold">Santī</span>ti ekena ākārena santipi santipadampi taṃyeva amataṃ nibbānaṃ. Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṃ. Vuttañhetaṃ bhagavatā—  “santametaṃ padaṃ, paṇītametaṃ padaṃ, yadidaṃ sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānan”ti. Athāparenākārena ye dhammā santādhigamāya santiphusanāya santisacchikiriyāya saṃvattanti, seyyathidaṃ—  cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo—  ime vuccanti santipadā. Santipadaṃ tāṇapadaṃ leṇapadaṃ saraṇapadaṃ abhayapadaṃ accutapadaṃ amatapadaṃ nibbānapadaṃ brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi. <span class="bold">Sahajanettā</span>ti nettaṃ vuccati sabbaññutañāṇaṃ. Buddhassa bhagavato nettañca jinabhāvo ca bodhiyā mūle apubbaṃ acarimaṃ ekasmiṃ khaṇe uppanno, tasmā buddho sahajanettoti—  santipadaṃ brūhi sahajanetta. </div></div><div class="q" id="p_25Cn_765"> <div class="p"><span class="pN">765</span><span class="bold">Yathātacchaṃ bhagavā brūhi metan</span>ti yathātacchaṃ vuccati amataṃ nibbānaṃ…pe…  nirodho nibbānaṃ. <span class="bold">Bhagavā</span>ti gāravādhivacanaṃ…pe…  sacchikā paññatti, yadidaṃ bhagavāti. <span class="bold">Brūhi metan</span>ti brūhi ācikkhāhi…pe…  pakāsehīti—  yathātacchaṃ bhagavā brūhi metaṃ. Tenāha so brāhmaṇo—  </div></div><div class="q" id="p_25Cn_766"> <div class="p"> <table class="singleColumn"> <tr> <td> <div class="pN">766</div> <div class="G">“Sutvānahaṃ vīramakāmakāmiṃ, <span class="gathaQuote">(iccāyasmā jatukaṇṇi)</span></div> </td> </tr> <tr> <td> <div class="G">Oghātigaṃ puṭṭhumakāmamāgamaṃ;</div> </td> </tr> <tr> <td> <div class="G">Santipadaṃ brūhi sahajanetta,</div> </td> </tr> <tr> <td> <div class="G">Yathātacchaṃ bhagavā brūhi metan”ti.</div> </td> </tr> </table> </div></div><div class="q" id="p_25Cn_767"> <div class="divNumber">66.</div> <div class="p"> <table class="singleColumn"> <tr> <td> <div class="pN">767</div> <div class="G"><span class="bold">Bhagavā hi kāme abhibhuyya iriyati,</span></div> </td> </tr> <tr> <td> <div class="G"><span class="bold">Ādiccova pathaviṃ tejī tejasā;</span></div> </td> </tr> <tr> <td> <div class="G"><span class="bold">Parittapaññassa me bhūripañña,</span></div> </td> </tr> <tr> <td> <div class="G"><span class="bold">Ācikkha dhammaṃ yamahaṃ vijaññaṃ;</span></div> </td> </tr> <tr> <td> <div class="G"><span class="bold">Jātijarāya idha vippahānaṃ.</span> (2) </div> </td> </tr> </table> </div></div><div class="q" id="p_25Cn_768"> <div class="p"><span class="pN">768</span><span class="bold">Bhagavā hi kāme abhibhuyya iriyatī</span>ti. <span class="bold">Bhagavā</span>ti gāravādhivacanaṃ…pe…  sacchikā paññatti, yadidaṃ bhagavāti. <span class="bold">Kāmā</span>ti uddānato dve kāmā—  vatthukāmā ca kilesakāmā ca…pe…  ime vuccanti vatthukāmā…pe…  ime vuccanti kilesakāmā. Bhagavā vatthukāme parijānitvā kilesakāme pahāya abhibhuyya abhibhavitvā ajjhottharitvā pariyādiyitvā carati viharati iriyati vatteti pāleti yapeti yāpetīti—  bhagavā hi kāme abhibhuyya iriyati. </div></div><div class="q" id="p_25Cn_769"> <div class="p"><span class="pN">769</span><span class="bold">Ādiccova pathaviṃ tejī tejasā</span>ti ādicco vuccati sūriyo. Pathavī vuccati jagatī. Yathā sūriyo tejī tejena samannāgato pathaviṃ abhibhuyya abhibhavitvā ajjhottharitvā pariyādiyitvā santāpayitvā sabbaṃ ākāsagataṃ tamagataṃ abhivihacca andhakāraṃ vidhamitvā ālokaṃ dassayitvā ākāse antalikkhe gaganapathe gacchati, evameva bhagavā ñāṇatejī ñāṇatejena samannāgato sabbaṃ abhisaṅkhārasamudayaṃ…pe…  kilesatamaṃ avijjandhakāraṃ vidhamitvā ñāṇālokaṃ dassetvā vatthukāme parijānitvā kilesakāme pahāya abhibhuyya abhibhavitvā ajjhottharitvā pariyādiyitvā madditvā carati viharati iriyati vatteti pāleti yapeti yāpetīti—  ādiccova pathaviṃ tejī tejasā. </div></div><div class="q" id="p_25Cn_770"> <div class="p"><span class="pN">770</span><span class="bold">Parittapaññassa me bhūripaññā</span>ti ahamasmi parittapañño omakapañño lāmakapañño chatukkapañño. Tvampi mahāpañño puthupañño hāsapañño javanapañño tikkhapañño nibbedhikapañño. Bhūri vuccati pathavī. Bhagavā tāya pathavisamāya paññāya vipulāya vitthatāya samannāgatoti—  parittapaññassa me bhūripañña. </div></div><div class="q" id="p_25Cn_771"> <div class="p"><span class="pN">771</span><span class="bold">Ācikkha dhammaṃ yamahaṃ vijaññan</span>ti. <span class="bold">Dhamman</span>ti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ, cattāro satipaṭṭhāne…pe…  nibbānañca nibbānagāminiñca paṭipadaṃ ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi. <span class="bold">Yamahaṃ vijaññan</span>ti yamahaṃ jāneyyaṃ ājāneyyaṃ vijāneyyaṃ paṭijāneyyaṃ paṭivijjheyyaṃ adhigaccheyyaṃ phasseyyaṃ sacchikareyyanti—  ācikkha dhammaṃ yamahaṃ vijaññaṃ. </div></div><div class="q" id="p_25Cn_772"> <div class="p"><span class="pN">772</span><span class="bold">Jātijarāya idha vippahānan</span>ti idheva jātijarāya maraṇassa pahānaṃ vūpasamaṃ paṭinissaggaṃ paṭippassaddhiṃ amataṃ nibbānanti—  jātijarāya idha vippahānaṃ. Tenāha so brāhmaṇo—  </div></div><div class="q" id="p_25Cn_773"> <div class="p"> <table class="singleColumn"> <tr> <td> <div class="pN">773</div> <div class="G">“Bhagavā hi kāme abhibhuyya iriyati,</div> </td> </tr> <tr> <td> <div class="G">Ādiccova pathaviṃ tejī tejasā;</div> </td> </tr> <tr> <td> <div class="G">Parittapaññassa me bhūripañña,</div> </td> </tr> <tr> <td> <div class="G">Ācikkha dhammaṃ yamahaṃ vijaññaṃ;</div> </td> </tr> <tr> <td> <div class="G">Jātijarāya idha vippahānan”ti.</div> </td> </tr> </table> </div></div><div class="q" id="p_25Cn_774"> <div class="divNumber">67.</div> <div class="p"> <table class="singleColumn"> <tr> <td> <div class="pN">774</div> <div class="G"><span class="bold">Kāmesu vinaya gedhaṃ, <span class="gathaQuote">(jatukaṇṇīti bhagavā)</span></span></div> </td> </tr> <tr> <td> <div class="G"><span class="bold">Nekkhammaṃ daṭṭhu khemato;</span></div> </td> </tr> <tr> <td> <div class="G"><span class="bold">Uggahitaṃ nirattaṃ vā,</span></div> </td> </tr> <tr> <td> <div class="G"><span class="bold">Mā te vijjittha kiñcanaṃ.</span> (3) </div> </td> </tr> </table> </div></div><div class="q" id="p_25Cn_775"> <div class="p"><span class="pN">775</span><span class="bold">Kāmesu vinaya gedhan</span>ti. <span class="bold">Kāmā</span>ti uddānato dve kāmā—  vatthukāmā ca kilesakāmā ca…pe…  ime vuccanti vatthukāmā…pe…  ime vuccanti kilesakāmā. <span class="bold">Gedhan</span>ti gedho vuccati taṇhā. Yo rāgo sārāgo…pe…  abhijjhā lobho akusalamūlaṃ. <span class="bold">Kāmesu vinaya gedhan</span>ti kāmesu gedhaṃ vinaya paṭivinaya pajaha vinodehi byantīkarohi anabhāvaṃ gamehīti—  kāmesu vinaya gedhaṃ. <span class="bold">Jatukaṇṇī</span>ti bhagavā taṃ brāhmaṇaṃ gottena ālapati. <span class="bold">Bhagavā</span>ti gāravādhivacanametaṃ…pe…  sacchikā paññatti, yadidaṃ bhagavāti—  jatukaṇṇīti bhagavā. </div></div><div class="q" id="p_25Cn_776"> <div class="p"><span class="pN">776</span><span class="bold">Nekkhammaṃ daṭṭhu khemato</span>ti. <span class="bold">Nekkhamman</span>ti sammāpaṭipadaṃ anulomapaṭipadaṃ apaccanīkapaṭipadaṃ anvatthapaṭipadaṃ dhammānudhammapaṭipadaṃ sīlesu paripūrakāritaṃ indriyesu guttadvārataṃ bhojane mattaññutaṃ jāgariyānuyogaṃ satisampajaññaṃ cattāro satipaṭṭhāne cattāro sammappadhāne cattāro iddhipāde pañcindriyāni pañca balāni satta bojjhaṅge ariyaṃ aṭṭhaṅgikaṃ maggaṃ nibbānañca nibbānagāminiñca paṭipadaṃ khemato tāṇato leṇato saraṇato saraṇībhūtato abhayato accutato amatato nibbānato daṭṭhuṃ passitvā tulayitvā tīrayitvā vibhāvayitvā vibhūtaṃ katvāti—  nekkhammaṃ daṭṭhu khemato. </div></div><div class="q" id="p_25Cn_777"> <div class="p"><span class="pN">777</span><span class="bold">Uggahitaṃ nirattaṃ vā</span>ti. <span class="bold">Uggahitan</span>ti taṇhāvasena diṭṭhivasena gahitaṃ parāmaṭṭhaṃ abhiniviṭṭhaṃ ajjhositaṃ adhimuttaṃ. <span class="bold">Nirattaṃ vā</span>ti nirattaṃ vā muñcitabbaṃ vijahitabbaṃ vinoditabbaṃ byantīkātabbaṃ anabhāvaṃ gametabbanti—  uggahitaṃ nirattaṃ vā. </div></div><div class="q" id="p_25Cn_778"> <div class="p"><span class="pN">778</span><span class="bold">Mā te vijjittha kiñcanan</span>ti rāgakiñcanaṃ dosakiñcanaṃ mohakiñcanaṃ mānakiñcanaṃ diṭṭhikiñcanaṃ kilesakiñcanaṃ duccaritakiñcanaṃ. Idaṃ kiñcanaṃ tuyhaṃ mā vijjittha mā pavijjittha mā saṃvijjittha pajaha vinodehi byantīkarohi anabhāvaṃ gamehīti—  mā te vijjittha kiñcanaṃ. Tenāha bhagavā—  </div></div><div class="q" id="p_25Cn_779"> <div class="p"> <table class="singleColumn"> <tr> <td> <div class="pN">779</div> <div class="G">“Kāmesu vinaya gedhaṃ, <span class="gathaQuote">(jatukaṇṇīti bhagavā)</span></div> </td> </tr> <tr> <td> <div class="G">Nekkhammaṃ daṭṭhu khemato;</div> </td> </tr> <tr> <td> <div class="G">Uggahitaṃ nirattaṃ vā,</div> </td> </tr> <tr> <td> <div class="G">Mā te vijjittha kiñcanan”ti.</div> </td> </tr> </table> </div></div><div class="q" id="p_25Cn_780"> <div class="divNumber">68.</div> <div class="p"> <table class="singleColumn"> <tr> <td> <div class="pN">780</div> <div class="G"><span class="bold">Yaṃ pubbe taṃ visosehi,</span></div> </td> </tr> <tr> <td> <div class="G"><span class="bold">pacchā te māhu kiñcanaṃ;</span></div> </td> </tr> <tr> <td> <div class="G"><span class="bold">Majjhe ce no gahessasi,</span></div> </td> </tr> <tr> <td> <div class="G"><span class="bold">upasanto carissasi.</span> (4) </div> </td> </tr> </table> </div></div><div class="q" id="p_25Cn_781"> <div class="p"><span class="pN">781</span><span class="bold">Yaṃ pubbe taṃ visosehī</span>ti atīte saṅkhāre ārabbha ye kilesā uppajjeyyuṃ te kilese sosehi visosehi sukkhāpehi visukkhāpehi abījaṃ karohi pajaha vinodehi byantīkarohi anabhāvaṃ gamehīti—  evampi yaṃ pubbe taṃ visosehi. Atha vā ye atītā kammābhisaṅkhārā avipakkavipākā te kammābhisaṅkhāre sosehi visosehi sukkhāpehi visukkhāpehi abījaṃ karohi pajaha vinodehi byantīkarohi anabhāvaṃ gamehīti—  evampi yaṃ pubbe taṃ visosehi. </div></div><div class="q" id="p_25Cn_782"> <div class="p"><span class="pN">782</span><span class="bold">Pacchā te māhu kiñcanan</span>ti pacchā vuccati anāgate saṅkhāre ārabbha rāgakiñcanaṃ dosakiñcanaṃ mohakiñcanaṃ mānakiñcanaṃ diṭṭhikiñcanaṃ kilesakiñcanaṃ duccaritakiñcanaṃ. Idaṃ kiñcanaṃ tuyhaṃ mā ahu mā ahosi mā janesi mā sañjanesi mābhinibbattesi pajaha vinodehi byantīkarohi anabhāvaṃ gamehīti—  pacchā te māhu kiñcanaṃ. </div></div><div class="q" id="p_25Cn_783"> <div class="p"><span class="pN">783</span><span class="bold">Majjhe ce no gahessasī</span>ti majjhe vuccati paccuppannaṃ rūpaṃ vedanā saññā saṅkhārā viññāṇaṃ. Paccuppanne saṅkhāre taṇhāvasena diṭṭhivasena na gahessasi na gaṇhissasi na parāmasissasi na nandissasi nābhinandissasi na ajjhosissasi. Abhinandanaṃ abhivadanaṃ ajjhosānaṃ gāhaṃ parāmāsaṃ abhinivesaṃ pajahissasi vinodessasi byantīkarissasi anabhāvaṃ gamessasīti—  majjhe ce no gahessasi. </div></div><div class="q" id="p_25Cn_784"> <div class="p"><span class="pN">784</span><span class="bold">Upasanto carissasī</span>ti rāgassa upasamitattā upasanto carissasi, dosassa…pe…  sabbākusalābhisaṅkhārānaṃ santattā samitattā upasamitattā vūpasamitattā nijjhātattā nibbutattā vigatattā paṭippassaddhattā santo upasanto vūpasanto nibbuto paṭippassaddho carissasi viharissasi iriyissasi vattissasi pālessasi yapessasi yāpessasīti—  upasanto carissasi. Tenāha bhagavā—  </div></div><div class="q" id="p_25Cn_785"> <div class="p"> <table class="singleColumn"> <tr> <td> <div class="pN">785</div> <div class="G">“Yaṃ pubbe taṃ visosehi,</div> </td> </tr> <tr> <td> <div class="G">pacchā te māhu kiñcanaṃ;</div> </td> </tr> <tr> <td> <div class="G">Majjhe ce no gahessasi,</div> </td> </tr> <tr> <td> <div class="G">upasanto carissasī”ti.</div> </td> </tr> </table> </div></div><div class="q" id="p_25Cn_786"> <div class="divNumber">69.</div> <div class="p"> <table class="singleColumn"> <tr> <td> <div class="pN">786</div> <div class="G"><span class="bold">Sabbaso nāmarūpasmiṃ,</span></div> </td> </tr> <tr> <td> <div class="G"><span class="bold">vītagedhassa brāhmaṇa;</span></div> </td> </tr> <tr> <td> <div class="G"><span class="bold">Āsavāssa na vijjanti,</span></div> </td> </tr> <tr> <td> <div class="G"><span class="bold">yehi maccuvasaṃ vaje.</span> (5) </div> </td> </tr> </table> </div></div><div class="q" id="p_25Cn_787"> <div class="p"><span class="pN">787</span><span class="bold">Sabbaso nāmarūpasmiṃ vītagedhassa brāhmaṇā</span>ti. <span class="bold">Sabbaso</span>ti sabbena sabbaṃ sabbathā sabbaṃ asesaṃ nissesaṃ pariyādiyanavacanametaṃ sabbasoti. <span class="bold">Nāman</span>ti cattāro arūpino khandhā. <span class="bold">Rūpan</span>ti cattāro ca mahābhūtā catunnañca mahābhūtānaṃ upādāya rūpaṃ. <span class="bold">Gedho</span> vuccati taṇhā. Yo rāgo sārāgo…pe…  abhijjhā lobho akusalamūlaṃ. <span class="bold">Sabbaso nāmarūpasmiṃ vītagedhassa brāhmaṇā</span>ti sabbaso nāmarūpasmiṃ vītagedhassa vigatagedhassa cattagedhassa vantagedhassa muttagedhassa pahīnagedhassa paṭinissaṭṭhagedhassa vītarāgassa vigatarāgassa cattarāgassa vantarāgassa muttarāgassa pahīnarāgassa paṭinissaṭṭharāgassāti—  sabbaso nāmarūpasmiṃ vītagedhassa brāhmaṇa. </div></div><div class="q" id="p_25Cn_788"> <div class="p"><span class="pN">788</span><span class="bold">Āsavāssa na vijjantī</span>ti. <span class="bold">Āsavā</span>ti cattāro āsavā—  kāmāsavo, bhavāsavo, diṭṭhāsavo, avijjāsavo. <span class="bold">Assā</span>ti arahato khīṇāsavassa. <span class="bold">Na vijjantī</span>ti ime āsavā tassa natthi na santi na saṃvijjanti nupalabbhanti pahīnā samucchinnā vūpasantā paṭippassaddhā abhabbuppattikā ñāṇagginā daḍḍhāti—  āsavāssa na vijjanti. </div></div><div class="q" id="p_25Cn_789"> <div class="p"><span class="pN">789</span><span class="bold">Yehi maccuvasaṃ vaje</span>ti yehi āsavehi maccuno vā vasaṃ gaccheyya, maraṇassa vā vasaṃ gaccheyya, mārapakkhassa vā vasaṃ gaccheyya; te āsavā tassa natthi na santi na saṃvijjanti nupalabbhanti pahīnā samucchinnā vūpasantā paṭippassaddhā abhabbuppattikā ñāṇagginā daḍḍhāti—  yehi maccuvasaṃ vaje. Tenāha bhagavā—  </div></div><div class="q" id="p_25Cn_790"> <div class="p"> <table class="singleColumn"> <tr> <td> <div class="pN">790</div> <div class="G">“Sabbaso nāmarūpasmiṃ,</div> </td> </tr> <tr> <td> <div class="G">vītagedhassa brāhmaṇa;</div> </td> </tr> <tr> <td> <div class="G">Āsavāssa na vijjanti,</div> </td> </tr> <tr> <td> <div class="G">yehi maccuvasaṃ vaje”ti.</div> </td> </tr> </table> </div></div><div class="q" id="p_25Cn_791"> <div class="p"><span class="pN">791</span>Saha gāthāpariyosānā…pe…  satthā me bhante bhagavā, sāvakohamasmīti. </div></div><div class="CENTER" id="p_25Cn_792"><span class="pN">792</span>Jatukaṇṇimāṇavapucchāniddeso ekādasamo.</div></div><div>
<div class="b">
<a href="/">Home</a> » <a href="/tipitaka/25Cn">25Cn Cūḷaniddesapāḷi</a> » <a href="/tipitaka/25Cn/2">2 Pārāyanavagganiddesa</a> » <a href="/tipitaka/25Cn/2/2.1">2.1 Pucchāniddesa</a>
</div>
<div class="i">2.1.11 Jatukaṇṇimāṇavapucchāniddesa</div>
<div class="h">Pārāyanavagganiddesa</div>
<div class="h">Pucchāniddesa</div>
<div class="h">Jatukaṇṇimāṇavapucchāniddesa</div>
<div class="q" id="p_25Cn_758"> <div class="divNumber">65.</div> <div class="p"> <table class="singleColumn"> <tr> <td> <div class="pN">758</div> <div class="G"><span class="bold">Sutvānahaṃ vīramakāmakāmiṃ, <span class="gathaQuote">(iccāyasmā jatukaṇṇi)</span></span></div> </td> </tr> <tr> <td> <div class="G"><span class="bold">Oghātigaṃ puṭṭhumakāmamāgamaṃ;</span></div> </td> </tr> <tr> <td> <div class="G"><span class="bold">Santipadaṃ brūhi sahajanetta,</span></div> </td> </tr> <tr> <td> <div class="G">
<span class="bold">Yathātacchaṃ bhagavā brūhi metaṃ.</span> (1) </div> </td> </tr> </table> </div>
</div>
<div class="q" id="p_25Cn_759"> <div class="p">
<span class="pN">759</span><span class="bold">Sutvānahaṃ vīramakāmakāmin</span>ti sutvā suṇitvā uggahetvā upadhāretvā upalakkhayitvā. Itipi so bhagavā arahaṃ…pe…  buddho bhagavāti—  sutvānahaṃ. <span class="bold">Vīran</span>ti vīro bhagavā. Vīriyavāti vīro, pahūti vīro, visavīti vīro, alamattoti vīro, sūroti vīro, vikkanto abhīrū acchambhī anutrāsī apalāyī pahīnabhayabheravo vigatalomahaṃsoti vīro. </div>
</div>
<div class="q" id="p_25Cn_760"> <div class="p"> <table class="singleColumn"> <tr> <td> <div class="pN">760</div> <div class="G">Virato idha sabbapāpakehi,</div> </td> </tr> <tr> <td> <div class="G">Nirayadukkhaṃ aticca vīriyavāso;</div> </td> </tr> <tr> <td> <div class="G">So vīriyavā padhānavā,</div> </td> </tr> <tr> <td> <div class="G">Vīro tādi pavuccate tathattāti.</div> </td> </tr> </table> </div>
</div>
<div class="q" id="p_25Cn_761"> <div class="p">
<span class="pN">761</span>Sutvānahaṃ vīraṃ. <span class="bold">Akāmakāmin</span>ti. <span class="bold">Kāmā</span>ti uddānato dve kāmā—  vatthukāmā ca kilesakāmā ca…pe…  ime vuccanti vatthukāmā…pe…  ime vuccanti kilesakāmā. Buddhassa bhagavato vatthukāmā pariññātā, kilesakāmā pahīnā. Vatthukāmānaṃ pariññātattā kilesakāmānaṃ pahīnattā bhagavā na kāme kāmeti, na kāme pattheti, na kāme piheti, na kāme abhijappati. Ye kāme kāmenti, kāme patthenti, kāme pihenti, kāme abhijappanti, te kāmakāmino rāgarāgino saññāsaññino. Bhagavā na kāme kāmeti, na kāme pattheti, na kāme piheti, na kāme abhijappati. Tasmā buddho akāmo nikkāmo cattakāmo vantakāmo muttakāmo pahīnakāmo paṭinissaṭṭhakāmo vītarāgo vigatarāgo cattarāgo vantarāgo muttarāgo pahīnarāgo paṭinissaṭṭharāgo nicchāto nibbuto sītibhūto sukhappaṭisaṃvedī brahmabhūtena attanā viharatīti—  sutvānahaṃ vīra amakāmakāmiṃ. </div>
</div>
<div class="q" id="p_25Cn_762"> <div class="p">
<span class="pN">762</span><span class="bold">Iccāyasmā jatukaṇṇī</span>ti. <span class="bold">Iccā</span>ti padasandhi…pe…  padānupubbatāpetaṃ—  iccāti. <span class="bold">Āyasmā</span>ti piyavacanaṃ sagāravasappatissādhivacanametaṃ āyasmāti. <span class="bold">Jatukaṇṇī</span>ti tassa brāhmaṇassa gottaṃ saṅkhā samaññā paññatti vohāroti—  iccāyasmā jatukaṇṇi. </div>
</div>
<div class="q" id="p_25Cn_763"> <div class="p">
<span class="pN">763</span><span class="bold">Oghātigaṃ puṭṭhumakāmamāgaman</span>ti. <span class="bold">Oghātigan</span>ti oghātigaṃ oghaṃ atikkantaṃ samatikkantaṃ vītivattanti—  oghātigaṃ. <span class="bold">Puṭṭhun</span>ti puṭṭhuṃ pucchituṃ yācituṃ ajjhesituṃ pasādetuṃ. <span class="bold">Akāmamāgaman</span>ti akāmaṃ puṭṭhuṃ nikkāmaṃ cattakāmaṃ vantakāmaṃ muttakāmaṃ pahīnakāmaṃ paṭinissaṭṭhakāmaṃ vītarāgaṃ vigatarāgaṃ cattarāgaṃ vantarāgaṃ muttarāgaṃ pahīnarāgaṃ paṭinissaṭṭharāgaṃ āgamhā āgatamhā upāgatamhā sampattamhā tayā saddhiṃ samāgatamhāti—  oghātigaṃ puṭṭhumakāmamāgamaṃ. </div>
</div>
<div class="q" id="p_25Cn_764"> <div class="p">
<span class="pN">764</span><span class="bold">Santipadaṃ brūhi sahajanettā</span>ti. <span class="bold">Santī</span>ti ekena ākārena santipi santipadampi taṃyeva amataṃ nibbānaṃ. Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṃ. Vuttañhetaṃ bhagavatā—  “santametaṃ padaṃ, paṇītametaṃ padaṃ, yadidaṃ sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānan”ti. Athāparenākārena ye dhammā santādhigamāya santiphusanāya santisacchikiriyāya saṃvattanti, seyyathidaṃ—  cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo—  ime vuccanti santipadā. Santipadaṃ tāṇapadaṃ leṇapadaṃ saraṇapadaṃ abhayapadaṃ accutapadaṃ amatapadaṃ nibbānapadaṃ brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi. <span class="bold">Sahajanettā</span>ti nettaṃ vuccati sabbaññutañāṇaṃ. Buddhassa bhagavato nettañca jinabhāvo ca bodhiyā mūle apubbaṃ acarimaṃ ekasmiṃ khaṇe uppanno, tasmā buddho sahajanettoti—  santipadaṃ brūhi sahajanetta. </div>
</div>
<div class="q" id="p_25Cn_765"> <div class="p">
<span class="pN">765</span><span class="bold">Yathātacchaṃ bhagavā brūhi metan</span>ti yathātacchaṃ vuccati amataṃ nibbānaṃ…pe…  nirodho nibbānaṃ. <span class="bold">Bhagavā</span>ti gāravādhivacanaṃ…pe…  sacchikā paññatti, yadidaṃ bhagavāti. <span class="bold">Brūhi metan</span>ti brūhi ācikkhāhi…pe…  pakāsehīti—  yathātacchaṃ bhagavā brūhi metaṃ. Tenāha so brāhmaṇo—  </div>
</div>
<div class="q" id="p_25Cn_766"> <div class="p"> <table class="singleColumn"> <tr> <td> <div class="pN">766</div> <div class="G">“Sutvānahaṃ vīramakāmakāmiṃ, <span class="gathaQuote">(iccāyasmā jatukaṇṇi)</span>
</div> </td> </tr> <tr> <td> <div class="G">Oghātigaṃ puṭṭhumakāmamāgamaṃ;</div> </td> </tr> <tr> <td> <div class="G">Santipadaṃ brūhi sahajanetta,</div> </td> </tr> <tr> <td> <div class="G">Yathātacchaṃ bhagavā brūhi metan”ti.</div> </td> </tr> </table> </div>
</div>
<div class="q" id="p_25Cn_767"> <div class="divNumber">66.</div> <div class="p"> <table class="singleColumn"> <tr> <td> <div class="pN">767</div> <div class="G"><span class="bold">Bhagavā hi kāme abhibhuyya iriyati,</span></div> </td> </tr> <tr> <td> <div class="G"><span class="bold">Ādiccova pathaviṃ tejī tejasā;</span></div> </td> </tr> <tr> <td> <div class="G"><span class="bold">Parittapaññassa me bhūripañña,</span></div> </td> </tr> <tr> <td> <div class="G"><span class="bold">Ācikkha dhammaṃ yamahaṃ vijaññaṃ;</span></div> </td> </tr> <tr> <td> <div class="G">
<span class="bold">Jātijarāya idha vippahānaṃ.</span> (2) </div> </td> </tr> </table> </div>
</div>
<div class="q" id="p_25Cn_768"> <div class="p">
<span class="pN">768</span><span class="bold">Bhagavā hi kāme abhibhuyya iriyatī</span>ti. <span class="bold">Bhagavā</span>ti gāravādhivacanaṃ…pe…  sacchikā paññatti, yadidaṃ bhagavāti. <span class="bold">Kāmā</span>ti uddānato dve kāmā—  vatthukāmā ca kilesakāmā ca…pe…  ime vuccanti vatthukāmā…pe…  ime vuccanti kilesakāmā. Bhagavā vatthukāme parijānitvā kilesakāme pahāya abhibhuyya abhibhavitvā ajjhottharitvā pariyādiyitvā carati viharati iriyati vatteti pāleti yapeti yāpetīti—  bhagavā hi kāme abhibhuyya iriyati. </div>
</div>
<div class="q" id="p_25Cn_769"> <div class="p">
<span class="pN">769</span><span class="bold">Ādiccova pathaviṃ tejī tejasā</span>ti ādicco vuccati sūriyo. Pathavī vuccati jagatī. Yathā sūriyo tejī tejena samannāgato pathaviṃ abhibhuyya abhibhavitvā ajjhottharitvā pariyādiyitvā santāpayitvā sabbaṃ ākāsagataṃ tamagataṃ abhivihacca andhakāraṃ vidhamitvā ālokaṃ dassayitvā ākāse antalikkhe gaganapathe gacchati, evameva bhagavā ñāṇatejī ñāṇatejena samannāgato sabbaṃ abhisaṅkhārasamudayaṃ…pe…  kilesatamaṃ avijjandhakāraṃ vidhamitvā ñāṇālokaṃ dassetvā vatthukāme parijānitvā kilesakāme pahāya abhibhuyya abhibhavitvā ajjhottharitvā pariyādiyitvā madditvā carati viharati iriyati vatteti pāleti yapeti yāpetīti—  ādiccova pathaviṃ tejī tejasā. </div>
</div>
<div class="q" id="p_25Cn_770"> <div class="p">
<span class="pN">770</span><span class="bold">Parittapaññassa me bhūripaññā</span>ti ahamasmi parittapañño omakapañño lāmakapañño chatukkapañño. Tvampi mahāpañño puthupañño hāsapañño javanapañño tikkhapañño nibbedhikapañño. Bhūri vuccati pathavī. Bhagavā tāya pathavisamāya paññāya vipulāya vitthatāya samannāgatoti—  parittapaññassa me bhūripañña. </div>
</div>
<div class="q" id="p_25Cn_771"> <div class="p">
<span class="pN">771</span><span class="bold">Ācikkha dhammaṃ yamahaṃ vijaññan</span>ti. <span class="bold">Dhamman</span>ti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ, cattāro satipaṭṭhāne…pe…  nibbānañca nibbānagāminiñca paṭipadaṃ ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi. <span class="bold">Yamahaṃ vijaññan</span>ti yamahaṃ jāneyyaṃ ājāneyyaṃ vijāneyyaṃ paṭijāneyyaṃ paṭivijjheyyaṃ adhigaccheyyaṃ phasseyyaṃ sacchikareyyanti—  ācikkha dhammaṃ yamahaṃ vijaññaṃ. </div>
</div>
<div class="q" id="p_25Cn_772"> <div class="p">
<span class="pN">772</span><span class="bold">Jātijarāya idha vippahānan</span>ti idheva jātijarāya maraṇassa pahānaṃ vūpasamaṃ paṭinissaggaṃ paṭippassaddhiṃ amataṃ nibbānanti—  jātijarāya idha vippahānaṃ. Tenāha so brāhmaṇo—  </div>
</div>
<div class="q" id="p_25Cn_773"> <div class="p"> <table class="singleColumn"> <tr> <td> <div class="pN">773</div> <div class="G">“Bhagavā hi kāme abhibhuyya iriyati,</div> </td> </tr> <tr> <td> <div class="G">Ādiccova pathaviṃ tejī tejasā;</div> </td> </tr> <tr> <td> <div class="G">Parittapaññassa me bhūripañña,</div> </td> </tr> <tr> <td> <div class="G">Ācikkha dhammaṃ yamahaṃ vijaññaṃ;</div> </td> </tr> <tr> <td> <div class="G">Jātijarāya idha vippahānan”ti.</div> </td> </tr> </table> </div>
</div>
<div class="q" id="p_25Cn_774"> <div class="divNumber">67.</div> <div class="p"> <table class="singleColumn"> <tr> <td> <div class="pN">774</div> <div class="G"><span class="bold">Kāmesu vinaya gedhaṃ, <span class="gathaQuote">(jatukaṇṇīti bhagavā)</span></span></div> </td> </tr> <tr> <td> <div class="G"><span class="bold">Nekkhammaṃ daṭṭhu khemato;</span></div> </td> </tr> <tr> <td> <div class="G"><span class="bold">Uggahitaṃ nirattaṃ vā,</span></div> </td> </tr> <tr> <td> <div class="G">
<span class="bold">Mā te vijjittha kiñcanaṃ.</span> (3) </div> </td> </tr> </table> </div>
</div>
<div class="q" id="p_25Cn_775"> <div class="p">
<span class="pN">775</span><span class="bold">Kāmesu vinaya gedhan</span>ti. <span class="bold">Kāmā</span>ti uddānato dve kāmā—  vatthukāmā ca kilesakāmā ca…pe…  ime vuccanti vatthukāmā…pe…  ime vuccanti kilesakāmā. <span class="bold">Gedhan</span>ti gedho vuccati taṇhā. Yo rāgo sārāgo…pe…  abhijjhā lobho akusalamūlaṃ. <span class="bold">Kāmesu vinaya gedhan</span>ti kāmesu gedhaṃ vinaya paṭivinaya pajaha vinodehi byantīkarohi anabhāvaṃ gamehīti—  kāmesu vinaya gedhaṃ. <span class="bold">Jatukaṇṇī</span>ti bhagavā taṃ brāhmaṇaṃ gottena ālapati. <span class="bold">Bhagavā</span>ti gāravādhivacanametaṃ…pe…  sacchikā paññatti, yadidaṃ bhagavāti—  jatukaṇṇīti bhagavā. </div>
</div>
<div class="q" id="p_25Cn_776"> <div class="p">
<span class="pN">776</span><span class="bold">Nekkhammaṃ daṭṭhu khemato</span>ti. <span class="bold">Nekkhamman</span>ti sammāpaṭipadaṃ anulomapaṭipadaṃ apaccanīkapaṭipadaṃ anvatthapaṭipadaṃ dhammānudhammapaṭipadaṃ sīlesu paripūrakāritaṃ indriyesu guttadvārataṃ bhojane mattaññutaṃ jāgariyānuyogaṃ satisampajaññaṃ cattāro satipaṭṭhāne cattāro sammappadhāne cattāro iddhipāde pañcindriyāni pañca balāni satta bojjhaṅge ariyaṃ aṭṭhaṅgikaṃ maggaṃ nibbānañca nibbānagāminiñca paṭipadaṃ khemato tāṇato leṇato saraṇato saraṇībhūtato abhayato accutato amatato nibbānato daṭṭhuṃ passitvā tulayitvā tīrayitvā vibhāvayitvā vibhūtaṃ katvāti—  nekkhammaṃ daṭṭhu khemato. </div>
</div>
<div class="q" id="p_25Cn_777"> <div class="p">
<span class="pN">777</span><span class="bold">Uggahitaṃ nirattaṃ vā</span>ti. <span class="bold">Uggahitan</span>ti taṇhāvasena diṭṭhivasena gahitaṃ parāmaṭṭhaṃ abhiniviṭṭhaṃ ajjhositaṃ adhimuttaṃ. <span class="bold">Nirattaṃ vā</span>ti nirattaṃ vā muñcitabbaṃ vijahitabbaṃ vinoditabbaṃ byantīkātabbaṃ anabhāvaṃ gametabbanti—  uggahitaṃ nirattaṃ vā. </div>
</div>
<div class="q" id="p_25Cn_778"> <div class="p">
<span class="pN">778</span><span class="bold">Mā te vijjittha kiñcanan</span>ti rāgakiñcanaṃ dosakiñcanaṃ mohakiñcanaṃ mānakiñcanaṃ diṭṭhikiñcanaṃ kilesakiñcanaṃ duccaritakiñcanaṃ. Idaṃ kiñcanaṃ tuyhaṃ mā vijjittha mā pavijjittha mā saṃvijjittha pajaha vinodehi byantīkarohi anabhāvaṃ gamehīti—  mā te vijjittha kiñcanaṃ. Tenāha bhagavā—  </div>
</div>
<div class="q" id="p_25Cn_779"> <div class="p"> <table class="singleColumn"> <tr> <td> <div class="pN">779</div> <div class="G">“Kāmesu vinaya gedhaṃ, <span class="gathaQuote">(jatukaṇṇīti bhagavā)</span>
</div> </td> </tr> <tr> <td> <div class="G">Nekkhammaṃ daṭṭhu khemato;</div> </td> </tr> <tr> <td> <div class="G">Uggahitaṃ nirattaṃ vā,</div> </td> </tr> <tr> <td> <div class="G">Mā te vijjittha kiñcanan”ti.</div> </td> </tr> </table> </div>
</div>
<div class="q" id="p_25Cn_780"> <div class="divNumber">68.</div> <div class="p"> <table class="singleColumn"> <tr> <td> <div class="pN">780</div> <div class="G"><span class="bold">Yaṃ pubbe taṃ visosehi,</span></div> </td> </tr> <tr> <td> <div class="G"><span class="bold">pacchā te māhu kiñcanaṃ;</span></div> </td> </tr> <tr> <td> <div class="G"><span class="bold">Majjhe ce no gahessasi,</span></div> </td> </tr> <tr> <td> <div class="G">
<span class="bold">upasanto carissasi.</span> (4) </div> </td> </tr> </table> </div>
</div>
<div class="q" id="p_25Cn_781"> <div class="p">
<span class="pN">781</span><span class="bold">Yaṃ pubbe taṃ visosehī</span>ti atīte saṅkhāre ārabbha ye kilesā uppajjeyyuṃ te kilese sosehi visosehi sukkhāpehi visukkhāpehi abījaṃ karohi pajaha vinodehi byantīkarohi anabhāvaṃ gamehīti—  evampi yaṃ pubbe taṃ visosehi. Atha vā ye atītā kammābhisaṅkhārā avipakkavipākā te kammābhisaṅkhāre sosehi visosehi sukkhāpehi visukkhāpehi abījaṃ karohi pajaha vinodehi byantīkarohi anabhāvaṃ gamehīti—  evampi yaṃ pubbe taṃ visosehi. </div>
</div>
<div class="q" id="p_25Cn_782"> <div class="p">
<span class="pN">782</span><span class="bold">Pacchā te māhu kiñcanan</span>ti pacchā vuccati anāgate saṅkhāre ārabbha rāgakiñcanaṃ dosakiñcanaṃ mohakiñcanaṃ mānakiñcanaṃ diṭṭhikiñcanaṃ kilesakiñcanaṃ duccaritakiñcanaṃ. Idaṃ kiñcanaṃ tuyhaṃ mā ahu mā ahosi mā janesi mā sañjanesi mābhinibbattesi pajaha vinodehi byantīkarohi anabhāvaṃ gamehīti—  pacchā te māhu kiñcanaṃ. </div>
</div>
<div class="q" id="p_25Cn_783"> <div class="p">
<span class="pN">783</span><span class="bold">Majjhe ce no gahessasī</span>ti majjhe vuccati paccuppannaṃ rūpaṃ vedanā saññā saṅkhārā viññāṇaṃ. Paccuppanne saṅkhāre taṇhāvasena diṭṭhivasena na gahessasi na gaṇhissasi na parāmasissasi na nandissasi nābhinandissasi na ajjhosissasi. Abhinandanaṃ abhivadanaṃ ajjhosānaṃ gāhaṃ parāmāsaṃ abhinivesaṃ pajahissasi vinodessasi byantīkarissasi anabhāvaṃ gamessasīti—  majjhe ce no gahessasi. </div>
</div>
<div class="q" id="p_25Cn_784"> <div class="p">
<span class="pN">784</span><span class="bold">Upasanto carissasī</span>ti rāgassa upasamitattā upasanto carissasi, dosassa…pe…  sabbākusalābhisaṅkhārānaṃ santattā samitattā upasamitattā vūpasamitattā nijjhātattā nibbutattā vigatattā paṭippassaddhattā santo upasanto vūpasanto nibbuto paṭippassaddho carissasi viharissasi iriyissasi vattissasi pālessasi yapessasi yāpessasīti—  upasanto carissasi. Tenāha bhagavā—  </div>
</div>
<div class="q" id="p_25Cn_785"> <div class="p"> <table class="singleColumn"> <tr> <td> <div class="pN">785</div> <div class="G">“Yaṃ pubbe taṃ visosehi,</div> </td> </tr> <tr> <td> <div class="G">pacchā te māhu kiñcanaṃ;</div> </td> </tr> <tr> <td> <div class="G">Majjhe ce no gahessasi,</div> </td> </tr> <tr> <td> <div class="G">upasanto carissasī”ti.</div> </td> </tr> </table> </div>
</div>
<div class="q" id="p_25Cn_786"> <div class="divNumber">69.</div> <div class="p"> <table class="singleColumn"> <tr> <td> <div class="pN">786</div> <div class="G"><span class="bold">Sabbaso nāmarūpasmiṃ,</span></div> </td> </tr> <tr> <td> <div class="G"><span class="bold">vītagedhassa brāhmaṇa;</span></div> </td> </tr> <tr> <td> <div class="G"><span class="bold">Āsavāssa na vijjanti,</span></div> </td> </tr> <tr> <td> <div class="G">
<span class="bold">yehi maccuvasaṃ vaje.</span> (5) </div> </td> </tr> </table> </div>
</div>
<div class="q" id="p_25Cn_787"> <div class="p">
<span class="pN">787</span><span class="bold">Sabbaso nāmarūpasmiṃ vītagedhassa brāhmaṇā</span>ti. <span class="bold">Sabbaso</span>ti sabbena sabbaṃ sabbathā sabbaṃ asesaṃ nissesaṃ pariyādiyanavacanametaṃ sabbasoti. <span class="bold">Nāman</span>ti cattāro arūpino khandhā. <span class="bold">Rūpan</span>ti cattāro ca mahābhūtā catunnañca mahābhūtānaṃ upādāya rūpaṃ. <span class="bold">Gedho</span> vuccati taṇhā. Yo rāgo sārāgo…pe…  abhijjhā lobho akusalamūlaṃ. <span class="bold">Sabbaso nāmarūpasmiṃ vītagedhassa brāhmaṇā</span>ti sabbaso nāmarūpasmiṃ vītagedhassa vigatagedhassa cattagedhassa vantagedhassa muttagedhassa pahīnagedhassa paṭinissaṭṭhagedhassa vītarāgassa vigatarāgassa cattarāgassa vantarāgassa muttarāgassa pahīnarāgassa paṭinissaṭṭharāgassāti—  sabbaso nāmarūpasmiṃ vītagedhassa brāhmaṇa. </div>
</div>
<div class="q" id="p_25Cn_788"> <div class="p">
<span class="pN">788</span><span class="bold">Āsavāssa na vijjantī</span>ti. <span class="bold">Āsavā</span>ti cattāro āsavā—  kāmāsavo, bhavāsavo, diṭṭhāsavo, avijjāsavo. <span class="bold">Assā</span>ti arahato khīṇāsavassa. <span class="bold">Na vijjantī</span>ti ime āsavā tassa natthi na santi na saṃvijjanti nupalabbhanti pahīnā samucchinnā vūpasantā paṭippassaddhā abhabbuppattikā ñāṇagginā daḍḍhāti—  āsavāssa na vijjanti. </div>
</div>
<div class="q" id="p_25Cn_789"> <div class="p">
<span class="pN">789</span><span class="bold">Yehi maccuvasaṃ vaje</span>ti yehi āsavehi maccuno vā vasaṃ gaccheyya, maraṇassa vā vasaṃ gaccheyya, mārapakkhassa vā vasaṃ gaccheyya; te āsavā tassa natthi na santi na saṃvijjanti nupalabbhanti pahīnā samucchinnā vūpasantā paṭippassaddhā abhabbuppattikā ñāṇagginā daḍḍhāti—  yehi maccuvasaṃ vaje. Tenāha bhagavā—  </div>
</div>
<div class="q" id="p_25Cn_790"> <div class="p"> <table class="singleColumn"> <tr> <td> <div class="pN">790</div> <div class="G">“Sabbaso nāmarūpasmiṃ,</div> </td> </tr> <tr> <td> <div class="G">vītagedhassa brāhmaṇa;</div> </td> </tr> <tr> <td> <div class="G">Āsavāssa na vijjanti,</div> </td> </tr> <tr> <td> <div class="G">yehi maccuvasaṃ vaje”ti.</div> </td> </tr> </table> </div>
</div>
<div class="q" id="p_25Cn_791"> <div class="p">
<span class="pN">791</span>Saha gāthāpariyosānā…pe…  satthā me bhante bhagavā, sāvakohamasmīti. </div>
</div>
<div class="CENTER" id="p_25Cn_792">
<span class="pN">792</span>Jatukaṇṇimāṇavapucchāniddeso ekādasamo.</div>
</div>
