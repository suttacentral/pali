<div><div class="b"><a href="/">Home</a> » <a href="/tipitaka/7D">7D Mahāvaggapāḷi</a> » <a href="/tipitaka/7D/3">3 Mahāparinibbānasutta</a></div><div class="i">3.39 Sarīradhātuvibhajana</div><div class="h">Mahāparinibbānasutta</div><div class="h">Sarīradhātuvibhajana</div><div class="q" id="p_7D_515"> <div class="divNumber">236.</div> <div class="p"><span class="pN">515</span>Assosi kho rājā māgadho ajātasattu vedehiputto—  “bhagavā kira kusinārāyaṃ parinibbuto”ti. Atha kho rājā māgadho ajātasattu vedehiputto kosinārakānaṃ mallānaṃ dūtaṃ pāhesi—  “bhagavāpi khattiyo ahampi khattiyo, ahampi arahāmi bhagavato sarīrānaṃ bhāgaṃ, ahampi bhagavato sarīrānaṃ thūpañca mahañca karissāmī”ti. </div></div><div class="q" id="p_7D_516"> <div class="p"><span class="pN">516</span>Assosuṃ kho vesālikā licchavī—  “bhagavā kira kusinārāyaṃ parinibbuto”ti. Atha kho vesālikā licchavī kosinārakānaṃ mallānaṃ dūtaṃ pāhesuṃ—  “bhagavāpi khattiyo mayampi khattiyā, mayampi arahāma bhagavato sarīrānaṃ bhāgaṃ, mayampi bhagavato sarīrānaṃ thūpañca mahañca karissāmā”ti. </div></div><div class="q" id="p_7D_517"> <div class="p"><span class="pN">517</span>Assosuṃ kho kapilavatthuvāsī sakyā—  “bhagavā kira kusinārāyaṃ parinibbuto”ti. Atha kho kapilavatthuvāsī sakyā kosinārakānaṃ mallānaṃ dūtaṃ pāhesuṃ—  “bhagavā amhākaṃ ñātiseṭṭho, mayampi arahāma bhagavato sarīrānaṃ bhāgaṃ, mayampi bhagavato sarīrānaṃ thūpañca mahañca karissāmā”ti. </div></div><div class="q" id="p_7D_518"> <div class="p"><span class="pN">518</span>Assosuṃ kho allakappakā bulayo—  “bhagavā kira kusinārāyaṃ parinibbuto”ti. Atha kho allakappakā bulayo kosinārakānaṃ mallānaṃ dūtaṃ pāhesuṃ—  “bhagavāpi khattiyo mayampi khattiyā, mayampi arahāma bhagavato sarīrānaṃ bhāgaṃ, mayampi bhagavato sarīrānaṃ thūpañca mahañca karissāmā”ti. </div></div><div class="q" id="p_7D_519"> <div class="p"><span class="pN">519</span>Assosuṃ kho rāmagāmakā koḷiyā—  “bhagavā kira kusinārāyaṃ parinibbuto”ti. Atha kho rāmagāmakā koḷiyā kosinārakānaṃ mallānaṃ dūtaṃ pāhesuṃ—  “bhagavāpi khattiyo mayampi khattiyā, mayampi arahāma bhagavato sarīrānaṃ bhāgaṃ, mayampi bhagavato sarīrānaṃ thūpañca mahañca karissāmā”ti. </div></div><div class="q" id="p_7D_520"> <div class="p"><span class="pN">520</span>Assosi kho veṭṭhadīpako brāhmaṇo—  “bhagavā kira kusinārāyaṃ parinibbuto”ti. Atha kho veṭṭhadīpako brāhmaṇo kosinārakānaṃ mallānaṃ dūtaṃ pāhesi—  “bhagavāpi khattiyo ahampismi brāhmaṇo, ahampi arahāmi bhagavato sarīrānaṃ bhāgaṃ, ahampi bhagavato sarīrānaṃ thūpañca mahañca karissāmī”ti. </div></div><div class="q" id="p_7D_521"> <div class="p"><span class="pN">521</span>Assosuṃ kho pāveyyakā mallā—  “bhagavā kira kusinārāyaṃ parinibbuto”ti. Atha kho pāveyyakā mallā kosinārakānaṃ mallānaṃ dūtaṃ pāhesuṃ—  “bhagavāpi khattiyo mayampi khattiyā, mayampi arahāma bhagavato sarīrānaṃ bhāgaṃ, mayampi bhagavato sarīrānaṃ thūpañca mahañca karissāmā”ti. </div></div><div class="q" id="p_7D_522"> <div class="p"><span class="pN">522</span>Evaṃ vutte, kosinārakā mallā te saṃghe gaṇe etadavocuṃ—  “bhagavā amhākaṃ gāmakkhette parinibbuto, na mayaṃ dassāma bhagavato sarīrānaṃ bhāgan”ti. </div></div><div class="q" id="p_7D_523"> <div class="divNumber">237.</div> <div class="p"><span class="pN">523</span>Evaṃ vutte, doṇo brāhmaṇo te saṃghe gaṇe etadavoca—  </div></div><div class="q" id="p_7D_524"> <div class="p"> <table class="singleColumn"> <tr> <td> <div class="pN">524</div> <div class="G">“Suṇantu bhonto mama ekavācaṃ,</div> </td> </tr> <tr> <td> <div class="G">Amhāka buddho ahu khantivādo;</div> </td> </tr> <tr> <td> <div class="G">Na hi sādhu yaṃ uttamapuggalassa,</div> </td> </tr> <tr> <td> <div class="G">Sarīrabhāge siyā sampahāro.</div> </td> </tr> </table> </div></div><div class="q" id="p_7D_525"> <div class="p"> <table class="singleColumn"> <tr> <td> <div class="pN">525</div> <div class="G">Sabbeva bhonto sahitā samaggā,</div> </td> </tr> <tr> <td> <div class="G">Sammodamānā karomaṭṭhabhāge;</div> </td> </tr> <tr> <td> <div class="G">Vitthārikā hontu disāsu thūpā,</div> </td> </tr> <tr> <td> <div class="G">Bahū janā cakkhumato pasannā”ti.</div> </td> </tr> </table> </div></div><div class="q" id="p_7D_526"> <div class="divNumber">238.</div> <div class="p"><span class="pN">526</span>“Tena hi, brāhmaṇa, tvaññeva bhagavato sarīrāni aṭṭhadhā samaṃ savibhattaṃ vibhajāhī”ti. “Evaṃ, bho”ti kho doṇo brāhmaṇo tesaṃ saṃghānaṃ gaṇānaṃ paṭissutvā bhagavato sarīrāni aṭṭhadhā samaṃ suvibhattaṃ vibhajitvā te saṃghe gaṇe etadavoca—  “imaṃ me bhonto tumbaṃ dadantu ahampi tumbassa thūpañca mahañca karissāmī”ti. Adaṃsu kho te doṇassa brāhmaṇassa tumbaṃ. </div></div><div class="q" id="p_7D_527"> <div class="p"><span class="pN">527</span>Assosuṃ kho pippalivaniyā moriyā—  “bhagavā kira kusinārāyaṃ parinibbuto”ti. Atha kho pippalivaniyā moriyā kosinārakānaṃ mallānaṃ dūtaṃ pāhesuṃ—  “bhagavāpi khattiyo mayampi khattiyā, mayampi arahāma bhagavato sarīrānaṃ bhāgaṃ, mayampi bhagavato sarīrānaṃ thūpañca mahañca karissāmā”ti. “Natthi bhagavato sarīrānaṃ bhāgo, vibhattāni bhagavato sarīrāni. Ito aṅgāraṃ harathā”ti. Te tato aṅgāraṃ hariṃsu. </div></div></div><div>
<div class="b">
<a href="/">Home</a> » <a href="/tipitaka/7D">7D Mahāvaggapāḷi</a> » <a href="/tipitaka/7D/3">3 Mahāparinibbānasutta</a>
</div>
<div class="i">3.39 Sarīradhātuvibhajana</div>
<div class="h">Mahāparinibbānasutta</div>
<div class="h">Sarīradhātuvibhajana</div>
<div class="q" id="p_7D_515"> <div class="divNumber">236.</div> <div class="p">
<span class="pN">515</span>Assosi kho rājā māgadho ajātasattu vedehiputto—  “bhagavā kira kusinārāyaṃ parinibbuto”ti. Atha kho rājā māgadho ajātasattu vedehiputto kosinārakānaṃ mallānaṃ dūtaṃ pāhesi—  “bhagavāpi khattiyo ahampi khattiyo, ahampi arahāmi bhagavato sarīrānaṃ bhāgaṃ, ahampi bhagavato sarīrānaṃ thūpañca mahañca karissāmī”ti. </div>
</div>
<div class="q" id="p_7D_516"> <div class="p">
<span class="pN">516</span>Assosuṃ kho vesālikā licchavī—  “bhagavā kira kusinārāyaṃ parinibbuto”ti. Atha kho vesālikā licchavī kosinārakānaṃ mallānaṃ dūtaṃ pāhesuṃ—  “bhagavāpi khattiyo mayampi khattiyā, mayampi arahāma bhagavato sarīrānaṃ bhāgaṃ, mayampi bhagavato sarīrānaṃ thūpañca mahañca karissāmā”ti. </div>
</div>
<div class="q" id="p_7D_517"> <div class="p">
<span class="pN">517</span>Assosuṃ kho kapilavatthuvāsī sakyā—  “bhagavā kira kusinārāyaṃ parinibbuto”ti. Atha kho kapilavatthuvāsī sakyā kosinārakānaṃ mallānaṃ dūtaṃ pāhesuṃ—  “bhagavā amhākaṃ ñātiseṭṭho, mayampi arahāma bhagavato sarīrānaṃ bhāgaṃ, mayampi bhagavato sarīrānaṃ thūpañca mahañca karissāmā”ti. </div>
</div>
<div class="q" id="p_7D_518"> <div class="p">
<span class="pN">518</span>Assosuṃ kho allakappakā bulayo—  “bhagavā kira kusinārāyaṃ parinibbuto”ti. Atha kho allakappakā bulayo kosinārakānaṃ mallānaṃ dūtaṃ pāhesuṃ—  “bhagavāpi khattiyo mayampi khattiyā, mayampi arahāma bhagavato sarīrānaṃ bhāgaṃ, mayampi bhagavato sarīrānaṃ thūpañca mahañca karissāmā”ti. </div>
</div>
<div class="q" id="p_7D_519"> <div class="p">
<span class="pN">519</span>Assosuṃ kho rāmagāmakā koḷiyā—  “bhagavā kira kusinārāyaṃ parinibbuto”ti. Atha kho rāmagāmakā koḷiyā kosinārakānaṃ mallānaṃ dūtaṃ pāhesuṃ—  “bhagavāpi khattiyo mayampi khattiyā, mayampi arahāma bhagavato sarīrānaṃ bhāgaṃ, mayampi bhagavato sarīrānaṃ thūpañca mahañca karissāmā”ti. </div>
</div>
<div class="q" id="p_7D_520"> <div class="p">
<span class="pN">520</span>Assosi kho veṭṭhadīpako brāhmaṇo—  “bhagavā kira kusinārāyaṃ parinibbuto”ti. Atha kho veṭṭhadīpako brāhmaṇo kosinārakānaṃ mallānaṃ dūtaṃ pāhesi—  “bhagavāpi khattiyo ahampismi brāhmaṇo, ahampi arahāmi bhagavato sarīrānaṃ bhāgaṃ, ahampi bhagavato sarīrānaṃ thūpañca mahañca karissāmī”ti. </div>
</div>
<div class="q" id="p_7D_521"> <div class="p">
<span class="pN">521</span>Assosuṃ kho pāveyyakā mallā—  “bhagavā kira kusinārāyaṃ parinibbuto”ti. Atha kho pāveyyakā mallā kosinārakānaṃ mallānaṃ dūtaṃ pāhesuṃ—  “bhagavāpi khattiyo mayampi khattiyā, mayampi arahāma bhagavato sarīrānaṃ bhāgaṃ, mayampi bhagavato sarīrānaṃ thūpañca mahañca karissāmā”ti. </div>
</div>
<div class="q" id="p_7D_522"> <div class="p">
<span class="pN">522</span>Evaṃ vutte, kosinārakā mallā te saṃghe gaṇe etadavocuṃ—  “bhagavā amhākaṃ gāmakkhette parinibbuto, na mayaṃ dassāma bhagavato sarīrānaṃ bhāgan”ti. </div>
</div>
<div class="q" id="p_7D_523"> <div class="divNumber">237.</div> <div class="p">
<span class="pN">523</span>Evaṃ vutte, doṇo brāhmaṇo te saṃghe gaṇe etadavoca—  </div>
</div>
<div class="q" id="p_7D_524"> <div class="p"> <table class="singleColumn"> <tr> <td> <div class="pN">524</div> <div class="G">“Suṇantu bhonto mama ekavācaṃ,</div> </td> </tr> <tr> <td> <div class="G">Amhāka buddho ahu khantivādo;</div> </td> </tr> <tr> <td> <div class="G">Na hi sādhu yaṃ uttamapuggalassa,</div> </td> </tr> <tr> <td> <div class="G">Sarīrabhāge siyā sampahāro.</div> </td> </tr> </table> </div>
</div>
<div class="q" id="p_7D_525"> <div class="p"> <table class="singleColumn"> <tr> <td> <div class="pN">525</div> <div class="G">Sabbeva bhonto sahitā samaggā,</div> </td> </tr> <tr> <td> <div class="G">Sammodamānā karomaṭṭhabhāge;</div> </td> </tr> <tr> <td> <div class="G">Vitthārikā hontu disāsu thūpā,</div> </td> </tr> <tr> <td> <div class="G">Bahū janā cakkhumato pasannā”ti.</div> </td> </tr> </table> </div>
</div>
<div class="q" id="p_7D_526"> <div class="divNumber">238.</div> <div class="p">
<span class="pN">526</span>“Tena hi, brāhmaṇa, tvaññeva bhagavato sarīrāni aṭṭhadhā samaṃ savibhattaṃ vibhajāhī”ti. “Evaṃ, bho”ti kho doṇo brāhmaṇo tesaṃ saṃghānaṃ gaṇānaṃ paṭissutvā bhagavato sarīrāni aṭṭhadhā samaṃ suvibhattaṃ vibhajitvā te saṃghe gaṇe etadavoca—  “imaṃ me bhonto tumbaṃ dadantu ahampi tumbassa thūpañca mahañca karissāmī”ti. Adaṃsu kho te doṇassa brāhmaṇassa tumbaṃ. </div>
</div>
<div class="q" id="p_7D_527"> <div class="p">
<span class="pN">527</span>Assosuṃ kho pippalivaniyā moriyā—  “bhagavā kira kusinārāyaṃ parinibbuto”ti. Atha kho pippalivaniyā moriyā kosinārakānaṃ mallānaṃ dūtaṃ pāhesuṃ—  “bhagavāpi khattiyo mayampi khattiyā, mayampi arahāma bhagavato sarīrānaṃ bhāgaṃ, mayampi bhagavato sarīrānaṃ thūpañca mahañca karissāmā”ti. “Natthi bhagavato sarīrānaṃ bhāgo, vibhattāni bhagavato sarīrāni. Ito aṅgāraṃ harathā”ti. Te tato aṅgāraṃ hariṃsu. </div>
</div>
</div>
