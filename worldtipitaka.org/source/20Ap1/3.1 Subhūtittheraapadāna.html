<div><div class="b"><a href="/">Home</a> » <a href="/tipitaka/20Ap1">20Ap1 Therāpadānapāḷi</a> » <a href="/tipitaka/20Ap1/3">3 Subhūtivagga</a></div><div class="i">3.1 Subhūtittheraapadāna</div><div class="h">Subhūtivagga</div><div class="h">Subhūtittheraapadāna</div><div class="q" id="p_20Ap1_860"> <div class="divNumber">1.</div> <div class="p"> <table class="singleColumn"> <tr> <td> <div class="pN">860</div> <div class="G">“Himavantassāvidūre,</div> </td> </tr> <tr> <td> <div class="G">nisabho nāma pabbato;</div> </td> </tr> <tr> <td> <div class="G">Assamo sukato mayhaṃ,</div> </td> </tr> <tr> <td> <div class="G">paṇṇasālā sumāpitā.</div> </td> </tr> </table> </div></div><div class="q" id="p_20Ap1_861"> <div class="divNumber">2.</div> <div class="p"> <table class="singleColumn"> <tr> <td> <div class="pN">861</div> <div class="G">Kosiyo nāma nāmena,</div> </td> </tr> <tr> <td> <div class="G">jaṭilo uggatāpano;</div> </td> </tr> <tr> <td> <div class="G">Ekākiyo adutiyo,</div> </td> </tr> <tr> <td> <div class="G">vasāmi nisabhe tadā.</div> </td> </tr> </table> </div></div><div class="q" id="p_20Ap1_862"> <div class="divNumber">3.</div> <div class="p"> <table class="singleColumn"> <tr> <td> <div class="pN">862</div> <div class="G">Phalaṃ mūlañca paṇṇañca,</div> </td> </tr> <tr> <td> <div class="G">na bhuñjāmi ahaṃ tadā;</div> </td> </tr> <tr> <td> <div class="G">Pavattaṃva supātāhaṃ,</div> </td> </tr> <tr> <td> <div class="G">upajīvāmi tāvade.</div> </td> </tr> </table> </div></div><div class="q" id="p_20Ap1_863"> <div class="divNumber">4.</div> <div class="p"> <table class="singleColumn"> <tr> <td> <div class="pN">863</div> <div class="G">Nāhaṃ kopemi ājīvaṃ,</div> </td> </tr> <tr> <td> <div class="G">cajamānopi jīvitaṃ;</div> </td> </tr> <tr> <td> <div class="G">Ārādhemi sakaṃ cittaṃ,</div> </td> </tr> <tr> <td> <div class="G">vivajjemi anesanaṃ.</div> </td> </tr> </table> </div></div><div class="q" id="p_20Ap1_864"> <div class="divNumber">5.</div> <div class="p"> <table class="singleColumn"> <tr> <td> <div class="pN">864</div> <div class="G">Rāgūpasaṃhitaṃ cittaṃ,</div> </td> </tr> <tr> <td> <div class="G">yadā uppajjate mama;</div> </td> </tr> <tr> <td> <div class="G">Sayaṃva paccavekkhāmi,</div> </td> </tr> <tr> <td> <div class="G">ekaggo taṃ damemahaṃ.</div> </td> </tr> </table> </div></div><div class="q" id="p_20Ap1_865"> <div class="divNumber">6.</div> <div class="p"> <table class="singleColumn"> <tr> <td> <div class="pN">865</div> <div class="G">‘Rajjase rajjanīye ca,</div> </td> </tr> <tr> <td> <div class="G">dussanīye ca dussase;</div> </td> </tr> <tr> <td> <div class="G">Muyhase mohanīye ca,</div> </td> </tr> <tr> <td> <div class="G">nikkhamassu vanā tuvaṃ.</div> </td> </tr> </table> </div></div><div class="q" id="p_20Ap1_866"> <div class="divNumber">7.</div> <div class="p"> <table class="singleColumn"> <tr> <td> <div class="pN">866</div> <div class="G">Visuddhānaṃ ayaṃ vāso,</div> </td> </tr> <tr> <td> <div class="G">nimmalānaṃ tapassinaṃ;</div> </td> </tr> <tr> <td> <div class="G">Mā kho visuddhaṃ dūsesi,</div> </td> </tr> <tr> <td> <div class="G">nikkhamassu vanā tuvaṃ.</div> </td> </tr> </table> </div></div><div class="q" id="p_20Ap1_867"> <div class="divNumber">8.</div> <div class="p"> <table class="singleColumn"> <tr> <td> <div class="pN">867</div> <div class="G">Agāriko bhavitvāna,</div> </td> </tr> <tr> <td> <div class="G">yadā puttaṃ labhissasi;</div> </td> </tr> <tr> <td> <div class="G">Ubhopi mā virādhesi,</div> </td> </tr> <tr> <td> <div class="G">nikkhamassu vanā tuvaṃ.</div> </td> </tr> </table> </div></div><div class="q" id="p_20Ap1_868"> <div class="divNumber">9.</div> <div class="p"> <table class="singleColumn"> <tr> <td> <div class="pN">868</div> <div class="G">Chavālātaṃ yathā kaṭṭhaṃ,</div> </td> </tr> <tr> <td> <div class="G">na kvaci kiccakārakaṃ;</div> </td> </tr> <tr> <td> <div class="G">Neva gāme araññe vā,</div> </td> </tr> <tr> <td> <div class="G">na hi taṃ kaṭṭhasammataṃ.</div> </td> </tr> </table> </div></div><div class="q" id="p_20Ap1_869"> <div class="divNumber">10.</div> <div class="p"> <table class="singleColumn"> <tr> <td> <div class="pN">869</div> <div class="G">Chavālātūpamo tvaṃsi,</div> </td> </tr> <tr> <td> <div class="G">na gihī nāpi saññato;</div> </td> </tr> <tr> <td> <div class="G">Ubhato muttako ajja,</div> </td> </tr> <tr> <td> <div class="G">nikkhamassu vanā tuvaṃ.</div> </td> </tr> </table> </div></div><div class="q" id="p_20Ap1_870"> <div class="divNumber">11.</div> <div class="p"> <table class="singleColumn"> <tr> <td> <div class="pN">870</div> <div class="G">Siyā nu kho tava etaṃ,</div> </td> </tr> <tr> <td> <div class="G">ko pajānāti te idaṃ;</div> </td> </tr> <tr> <td> <div class="G">Saddhādhuraṃ vahisi me,</div> </td> </tr> <tr> <td> <div class="G">kosajjabahulāya ca.</div> </td> </tr> </table> </div></div><div class="q" id="p_20Ap1_871"> <div class="divNumber">12.</div> <div class="p"> <table class="singleColumn"> <tr> <td> <div class="pN">871</div> <div class="G">Jigucchissanti taṃ viññū,</div> </td> </tr> <tr> <td> <div class="G">asuciṃ nāgariko yathā;</div> </td> </tr> <tr> <td> <div class="G">Ākaḍḍhitvāna isayo,</div> </td> </tr> <tr> <td> <div class="G">codayissanti taṃ sadā.</div> </td> </tr> </table> </div></div><div class="q" id="p_20Ap1_872"> <div class="divNumber">13.</div> <div class="p"> <table class="singleColumn"> <tr> <td> <div class="pN">872</div> <div class="G">Taṃ viññū pavadissanti,</div> </td> </tr> <tr> <td> <div class="G">samatikkantasāsanaṃ;</div> </td> </tr> <tr> <td> <div class="G">Saṃvāsaṃ alabhanto hi,</div> </td> </tr> <tr> <td> <div class="G">kathaṃ jīvihisi tuvaṃ.</div> </td> </tr> </table> </div></div><div class="q" id="p_20Ap1_873"> <div class="divNumber">14.</div> <div class="p"> <table class="singleColumn"> <tr> <td> <div class="pN">873</div> <div class="G">Tidhā pabhinnaṃ mātaṅgaṃ,</div> </td> </tr> <tr> <td> <div class="G">kuñjaraṃ saṭṭhihāyanaṃ;</div> </td> </tr> <tr> <td> <div class="G">Balī nāgo upagantvā,</div> </td> </tr> <tr> <td> <div class="G">yūthā nīharate gajaṃ.</div> </td> </tr> </table> </div></div><div class="q" id="p_20Ap1_874"> <div class="divNumber">15.</div> <div class="p"> <table class="singleColumn"> <tr> <td> <div class="pN">874</div> <div class="G">Yūthā vinissaṭo santo,</div> </td> </tr> <tr> <td> <div class="G">sukhaṃ sātaṃ na vindati;</div> </td> </tr> <tr> <td> <div class="G">Dukkhito vimano hoti,</div> </td> </tr> <tr> <td> <div class="G">pajjhāyanto pavedhati.</div> </td> </tr> </table> </div></div><div class="q" id="p_20Ap1_875"> <div class="divNumber">16.</div> <div class="p"> <table class="singleColumn"> <tr> <td> <div class="pN">875</div> <div class="G">Tatheva jaṭilā tampi,</div> </td> </tr> <tr> <td> <div class="G">nīharissanti dummatiṃ;</div> </td> </tr> <tr> <td> <div class="G">Tehi tvaṃ nissaṭo santo,</div> </td> </tr> <tr> <td> <div class="G">sukhaṃ sātaṃ na lacchasi.</div> </td> </tr> </table> </div></div><div class="q" id="p_20Ap1_876"> <div class="divNumber">17.</div> <div class="p"> <table class="singleColumn"> <tr> <td> <div class="pN">876</div> <div class="G">Divā vā yadi vā rattiṃ,</div> </td> </tr> <tr> <td> <div class="G">sokasallasamappito;</div> </td> </tr> <tr> <td> <div class="G">Ḍayhasi pariḷāhena,</div> </td> </tr> <tr> <td> <div class="G">gajo yūthāva nissaṭo.</div> </td> </tr> </table> </div></div><div class="q" id="p_20Ap1_877"> <div class="divNumber">18.</div> <div class="p"> <table class="singleColumn"> <tr> <td> <div class="pN">877</div> <div class="G">Jātarūpaṃ yathā kūṭaṃ,</div> </td> </tr> <tr> <td> <div class="G">neva jhāyati katthaci;</div> </td> </tr> <tr> <td> <div class="G">Tathā sīlavihīno tvaṃ,</div> </td> </tr> <tr> <td> <div class="G">na jhāyissasi katthaci.</div> </td> </tr> </table> </div></div><div class="q" id="p_20Ap1_878"> <div class="divNumber">19.</div> <div class="p"> <table class="singleColumn"> <tr> <td> <div class="pN">878</div> <div class="G">Agāraṃ vasamānopi,</div> </td> </tr> <tr> <td> <div class="G">kathaṃ jīvihisi tuvaṃ;</div> </td> </tr> <tr> <td> <div class="G">Mattikaṃ pettikañcāpi,</div> </td> </tr> <tr> <td> <div class="G">natthi te nihitaṃ dhanaṃ.</div> </td> </tr> </table> </div></div><div class="q" id="p_20Ap1_879"> <div class="divNumber">20.</div> <div class="p"> <table class="singleColumn"> <tr> <td> <div class="pN">879</div> <div class="G">Sayaṃ kammaṃ karitvāna,</div> </td> </tr> <tr> <td> <div class="G">gatte sedaṃ pamocayaṃ;</div> </td> </tr> <tr> <td> <div class="G">Evaṃ jīvihisi gehe,</div> </td> </tr> <tr> <td> <div class="G">sādhu te taṃ na ruccati.</div> </td> </tr> </table> </div></div><div class="q" id="p_20Ap1_880"> <div class="divNumber">21.</div> <div class="p"> <table class="singleColumn"> <tr> <td> <div class="pN">880</div> <div class="G">Evāhaṃ tattha vāremi,</div> </td> </tr> <tr> <td> <div class="G">saṃkilesagataṃ manaṃ;</div> </td> </tr> <tr> <td> <div class="G">Nānādhammakathaṃ katvā,</div> </td> </tr> <tr> <td> <div class="G">pāpā cittaṃ nivārayiṃ’.</div> </td> </tr> </table> </div></div><div class="q" id="p_20Ap1_881"> <div class="divNumber">22.</div> <div class="p"> <table class="singleColumn"> <tr> <td> <div class="pN">881</div> <div class="G">Evaṃ me viharantassa,</div> </td> </tr> <tr> <td> <div class="G">appamādavihārino;</div> </td> </tr> <tr> <td> <div class="G">Tiṃsavassasahassāni,</div> </td> </tr> <tr> <td> <div class="G">vipine me atikkamuṃ.</div> </td> </tr> </table> </div></div><div class="q" id="p_20Ap1_882"> <div class="divNumber">23.</div> <div class="p"> <table class="singleColumn"> <tr> <td> <div class="pN">882</div> <div class="G">Appamādarataṃ disvā,</div> </td> </tr> <tr> <td> <div class="G">uttamatthaṃ gavesakaṃ;</div> </td> </tr> <tr> <td> <div class="G">Padumuttarasambuddho,</div> </td> </tr> <tr> <td> <div class="G">āgacchi mama santikaṃ.</div> </td> </tr> </table> </div></div><div class="q" id="p_20Ap1_883"> <div class="divNumber">24.</div> <div class="p"> <table class="singleColumn"> <tr> <td> <div class="pN">883</div> <div class="G">Timbarūsakavaṇṇābho,</div> </td> </tr> <tr> <td> <div class="G">appameyyo anūpamo;</div> </td> </tr> <tr> <td> <div class="G">Rūpenāsadiso buddho,</div> </td> </tr> <tr> <td> <div class="G">ākāse caṅkamī tadā.</div> </td> </tr> </table> </div></div><div class="q" id="p_20Ap1_884"> <div class="divNumber">25.</div> <div class="p"> <table class="singleColumn"> <tr> <td> <div class="pN">884</div> <div class="G">Suphullo sālarājāva,</div> </td> </tr> <tr> <td> <div class="G">vijjūvabbhaghanantare;</div> </td> </tr> <tr> <td> <div class="G">Ñāṇenāsadiso buddho,</div> </td> </tr> <tr> <td> <div class="G">ākāse caṅkamī tadā.</div> </td> </tr> </table> </div></div><div class="q" id="p_20Ap1_885"> <div class="divNumber">26.</div> <div class="p"> <table class="singleColumn"> <tr> <td> <div class="pN">885</div> <div class="G">Sīharājāvasambhīto,</div> </td> </tr> <tr> <td> <div class="G">gajarājāva dappito;</div> </td> </tr> <tr> <td> <div class="G">Lāsito byaggharājāva,</div> </td> </tr> <tr> <td> <div class="G">ākāse caṅkamī tadā.</div> </td> </tr> </table> </div></div><div class="q" id="p_20Ap1_886"> <div class="divNumber">27.</div> <div class="p"> <table class="singleColumn"> <tr> <td> <div class="pN">886</div> <div class="G">Siṅgīnikkhasavaṇṇābho,</div> </td> </tr> <tr> <td> <div class="G">khadiraṅgārasannibho;</div> </td> </tr> <tr> <td> <div class="G">Maṇi yathā jotiraso,</div> </td> </tr> <tr> <td> <div class="G">ākāse caṅkamī tadā.</div> </td> </tr> </table> </div></div><div class="q" id="p_20Ap1_887"> <div class="divNumber">28.</div> <div class="p"> <table class="singleColumn"> <tr> <td> <div class="pN">887</div> <div class="G">Visuddhakelāsanibho,</div> </td> </tr> <tr> <td> <div class="G">puṇṇamāyeva candimā;</div> </td> </tr> <tr> <td> <div class="G">Majjhanhikeva sūriyo,</div> </td> </tr> <tr> <td> <div class="G">ākāse caṅkamī tadā.</div> </td> </tr> </table> </div></div><div class="q" id="p_20Ap1_888"> <div class="divNumber">29.</div> <div class="p"> <table class="singleColumn"> <tr> <td> <div class="pN">888</div> <div class="G">Disvā nabhe caṅkamantaṃ,</div> </td> </tr> <tr> <td> <div class="G">evaṃ cintesahaṃ tadā;</div> </td> </tr> <tr> <td> <div class="G">‘Devo nu kho ayaṃ satto,</div> </td> </tr> <tr> <td> <div class="G">udāhu manujo ayaṃ.</div> </td> </tr> </table> </div></div><div class="q" id="p_20Ap1_889"> <div class="divNumber">30.</div> <div class="p"> <table class="singleColumn"> <tr> <td> <div class="pN">889</div> <div class="G">Na me suto vā diṭṭho vā,</div> </td> </tr> <tr> <td> <div class="G">mahiyā ediso naro;</div> </td> </tr> <tr> <td> <div class="G">Api mantapadaṃ atthi,</div> </td> </tr> <tr> <td> <div class="G">ayaṃ satthā bhavissati’.</div> </td> </tr> </table> </div></div><div class="q" id="p_20Ap1_890"> <div class="divNumber">31.</div> <div class="p"> <table class="singleColumn"> <tr> <td> <div class="pN">890</div> <div class="G">Evāhaṃ cintayitvāna,</div> </td> </tr> <tr> <td> <div class="G">sakaṃ cittaṃ pasādayiṃ;</div> </td> </tr> <tr> <td> <div class="G">Nānāpupphañca gandhañca,</div> </td> </tr> <tr> <td> <div class="G">sannipātesahaṃ tadā.</div> </td> </tr> </table> </div></div><div class="q" id="p_20Ap1_891"> <div class="divNumber">32.</div> <div class="p"> <table class="singleColumn"> <tr> <td> <div class="pN">891</div> <div class="G">Pupphāsanaṃ paññapetvā,</div> </td> </tr> <tr> <td> <div class="G">sādhucittaṃ manoramaṃ;</div> </td> </tr> <tr> <td> <div class="G">Narasārathinaṃ aggaṃ,</div> </td> </tr> <tr> <td> <div class="G">idaṃ vacanamabraviṃ.</div> </td> </tr> </table> </div></div><div class="q" id="p_20Ap1_892"> <div class="divNumber">33.</div> <div class="p"> <table class="singleColumn"> <tr> <td> <div class="pN">892</div> <div class="G">‘Idaṃ me āsanaṃ vīra,</div> </td> </tr> <tr> <td> <div class="G">paññattaṃ tavanucchavaṃ;</div> </td> </tr> <tr> <td> <div class="G">Hāsayanto mamaṃ cittaṃ,</div> </td> </tr> <tr> <td> <div class="G">nisīda kusumāsane’.</div> </td> </tr> </table> </div></div><div class="q" id="p_20Ap1_893"> <div class="divNumber">34.</div> <div class="p"> <table class="singleColumn"> <tr> <td> <div class="pN">893</div> <div class="G">Nisīdi tattha bhagavā,</div> </td> </tr> <tr> <td> <div class="G">asambhītova kesarī;</div> </td> </tr> <tr> <td> <div class="G">Sattarattindivaṃ buddho,</div> </td> </tr> <tr> <td> <div class="G">pavare kusumāsane.</div> </td> </tr> </table> </div></div><div class="q" id="p_20Ap1_894"> <div class="divNumber">35.</div> <div class="p"> <table class="singleColumn"> <tr> <td> <div class="pN">894</div> <div class="G">Namassamāno aṭṭhāsiṃ,</div> </td> </tr> <tr> <td> <div class="G">sattarattindivaṃ ahaṃ;</div> </td> </tr> <tr> <td> <div class="G">Vuṭṭhahitvā samādhimhā,</div> </td> </tr> <tr> <td> <div class="G">satthā loke anuttaro;</div> </td> </tr> <tr> <td> <div class="G">Mama kammaṃ pakittento,</div> </td> </tr> <tr> <td> <div class="G">idaṃ vacanamabravi.</div> </td> </tr> </table> </div></div><div class="q" id="p_20Ap1_895"> <div class="divNumber">36.</div> <div class="p"> <table class="singleColumn"> <tr> <td> <div class="pN">895</div> <div class="G">‘Bhāvehi buddhānussatiṃ,</div> </td> </tr> <tr> <td> <div class="G">bhāvanānamanuttaraṃ;</div> </td> </tr> <tr> <td> <div class="G">Imaṃ satiṃ bhāvayitvā,</div> </td> </tr> <tr> <td> <div class="G">pūrayissasi mānasaṃ.</div> </td> </tr> </table> </div></div><div class="q" id="p_20Ap1_896"> <div class="divNumber">37.</div> <div class="p"> <table class="singleColumn"> <tr> <td> <div class="pN">896</div> <div class="G">Tiṃsakappasahassāni,</div> </td> </tr> <tr> <td> <div class="G">devaloke ramissasi;</div> </td> </tr> <tr> <td> <div class="G">Asītikkhattuṃ devindo,</div> </td> </tr> <tr> <td> <div class="G">devarajjaṃ karissasi;</div> </td> </tr> <tr> <td> <div class="G">Sahassakkhattuṃ cakkavattī,</div> </td> </tr> <tr> <td> <div class="G">rājā raṭṭhe bhavissasi.</div> </td> </tr> </table> </div></div><div class="q" id="p_20Ap1_897"> <div class="divNumber">38.</div> <div class="p"> <table class="singleColumn"> <tr> <td> <div class="pN">897</div> <div class="G">Padesarajjaṃ vipulaṃ,</div> </td> </tr> <tr> <td> <div class="G">gaṇanāto asaṅkhiyaṃ;</div> </td> </tr> <tr> <td> <div class="G">Anubhossasi taṃ sabbaṃ,</div> </td> </tr> <tr> <td> <div class="G">buddhānussatiyā phalaṃ.</div> </td> </tr> </table> </div></div><div class="q" id="p_20Ap1_898"> <div class="divNumber">39.</div> <div class="p"> <table class="singleColumn"> <tr> <td> <div class="pN">898</div> <div class="G">Bhavābhave saṃsaranto,</div> </td> </tr> <tr> <td> <div class="G">mahābhogaṃ labhissasi;</div> </td> </tr> <tr> <td> <div class="G">Bhoge te ūnatā natthi,</div> </td> </tr> <tr> <td> <div class="G">buddhānussatiyā phalaṃ.</div> </td> </tr> </table> </div></div><div class="q" id="p_20Ap1_899"> <div class="divNumber">40.</div> <div class="p"> <table class="singleColumn"> <tr> <td> <div class="pN">899</div> <div class="G">Kappasatasahassamhi,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div></div><div class="q" id="p_20Ap1_900"> <div class="divNumber">41.</div> <div class="p"> <table class="singleColumn"> <tr> <td> <div class="pN">900</div> <div class="G">Asītikoṭiṃ chaḍḍetvā,</div> </td> </tr> <tr> <td> <div class="G">dāse kammakare bahū;</div> </td> </tr> <tr> <td> <div class="G">Gotamassa bhagavato,</div> </td> </tr> <tr> <td> <div class="G">sāsane pabbajissasi.</div> </td> </tr> </table> </div></div><div class="q" id="p_20Ap1_901"> <div class="divNumber">42.</div> <div class="p"> <table class="singleColumn"> <tr> <td> <div class="pN">901</div> <div class="G">Ārādhayitvā sambuddhaṃ,</div> </td> </tr> <tr> <td> <div class="G">gotamaṃ sakyapuṅgavaṃ;</div> </td> </tr> <tr> <td> <div class="G">Subhūti nāma nāmena,</div> </td> </tr> <tr> <td> <div class="G">hessati satthu sāvako.</div> </td> </tr> </table> </div></div><div class="q" id="p_20Ap1_902"> <div class="divNumber">43.</div> <div class="p"> <table class="singleColumn"> <tr> <td> <div class="pN">902</div> <div class="G">Bhikkhusaṃghe nisīditvā,</div> </td> </tr> <tr> <td> <div class="G">dakkhiṇeyyaguṇamhi taṃ;</div> </td> </tr> <tr> <td> <div class="G">Tathāraṇavihāre ca,</div> </td> </tr> <tr> <td> <div class="G">dvīsu agge ṭhapessati’.</div> </td> </tr> </table> </div></div><div class="q" id="p_20Ap1_903"> <div class="divNumber">44.</div> <div class="p"> <table class="singleColumn"> <tr> <td> <div class="pN">903</div> <div class="G">Idaṃ vatvāna sambuddho,</div> </td> </tr> <tr> <td> <div class="G">jalajuttamanāmako;</div> </td> </tr> <tr> <td> <div class="G">Nabhaṃ abbhuggamī vīro,</div> </td> </tr> <tr> <td> <div class="G">haṃsarājāva ambare.</div> </td> </tr> </table> </div></div><div class="q" id="p_20Ap1_904"> <div class="divNumber">45.</div> <div class="p"> <table class="singleColumn"> <tr> <td> <div class="pN">904</div> <div class="G">Sāsito lokanāthena,</div> </td> </tr> <tr> <td> <div class="G">namassitvā tathāgataṃ;</div> </td> </tr> <tr> <td> <div class="G">Sadā bhāvemi mudito,</div> </td> </tr> <tr> <td> <div class="G">buddhānussatimuttamaṃ.</div> </td> </tr> </table> </div></div><div class="q" id="p_20Ap1_905"> <div class="divNumber">46.</div> <div class="p"> <table class="singleColumn"> <tr> <td> <div class="pN">905</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṃ dehaṃ,</div> </td> </tr> <tr> <td> <div class="G">tāvatiṃsaṃ agacchahaṃ.</div> </td> </tr> </table> </div></div><div class="q" id="p_20Ap1_906"> <div class="divNumber">47.</div> <div class="p"> <table class="singleColumn"> <tr> <td> <div class="pN">906</div> <div class="G">Asītikkhattuṃ devindo,</div> </td> </tr> <tr> <td> <div class="G">devarajjamakārayiṃ;</div> </td> </tr> <tr> <td> <div class="G">Sahassakkhattuṃ rājā ca,</div> </td> </tr> <tr> <td> <div class="G">cakkavattī ahosahaṃ.</div> </td> </tr> </table> </div></div><div class="q" id="p_20Ap1_907"> <div class="divNumber">48.</div> <div class="p"> <table class="singleColumn"> <tr> <td> <div class="pN">907</div> <div class="G">Padesarajjaṃ vipulaṃ,</div> </td> </tr> <tr> <td> <div class="G">gaṇanāto asaṅkhiyaṃ;</div> </td> </tr> <tr> <td> <div class="G">Anubhomi susampattiṃ,</div> </td> </tr> <tr> <td> <div class="G">buddhānussatiyā phalaṃ.</div> </td> </tr> </table> </div></div><div class="q" id="p_20Ap1_908"> <div class="divNumber">49.</div> <div class="p"> <table class="singleColumn"> <tr> <td> <div class="pN">908</div> <div class="G">Bhavābhave saṃsaranto,</div> </td> </tr> <tr> <td> <div class="G">mahābhogaṃ labhāmahaṃ;</div> </td> </tr> <tr> <td> <div class="G">Bhoge me ūnatā natthi,</div> </td> </tr> <tr> <td> <div class="G">buddhānussatiyā phalaṃ.</div> </td> </tr> </table> </div></div><div class="q" id="p_20Ap1_909"> <div class="divNumber">50.</div> <div class="p"> <table class="singleColumn"> <tr> <td> <div class="pN">909</div> <div class="G">Satasahassito kappe,</div> </td> </tr> <tr> <td> <div class="G">yaṃ kammamakariṃ tadā;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">buddhānussatiyā phalaṃ.</div> </td> </tr> </table> </div></div><div class="q" id="p_20Ap1_910"> <div class="divNumber">51.</div> <div class="p"> <table class="singleColumn"> <tr> <td> <div class="pN">910</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div></div><div class="q" id="p_20Ap1_911"> <div class="p"><span class="pN">911</span>Itthaṃ sudaṃ āyasmā subhūti thero imā gāthāyo abhāsitthāti. </div></div><div class="CENTER" id="p_20Ap1_912"><span class="pN">912</span>Subhūtittherassāpadānaṃ paṭhamaṃ.</div></div><div>
<div class="b">
<a href="/">Home</a> » <a href="/tipitaka/20Ap1">20Ap1 Therāpadānapāḷi</a> » <a href="/tipitaka/20Ap1/3">3 Subhūtivagga</a>
</div>
<div class="i">3.1 Subhūtittheraapadāna</div>
<div class="h">Subhūtivagga</div>
<div class="h">Subhūtittheraapadāna</div>
<div class="q" id="p_20Ap1_860"> <div class="divNumber">1.</div> <div class="p"> <table class="singleColumn"> <tr> <td> <div class="pN">860</div> <div class="G">“Himavantassāvidūre,</div> </td> </tr> <tr> <td> <div class="G">nisabho nāma pabbato;</div> </td> </tr> <tr> <td> <div class="G">Assamo sukato mayhaṃ,</div> </td> </tr> <tr> <td> <div class="G">paṇṇasālā sumāpitā.</div> </td> </tr> </table> </div>
</div>
<div class="q" id="p_20Ap1_861"> <div class="divNumber">2.</div> <div class="p"> <table class="singleColumn"> <tr> <td> <div class="pN">861</div> <div class="G">Kosiyo nāma nāmena,</div> </td> </tr> <tr> <td> <div class="G">jaṭilo uggatāpano;</div> </td> </tr> <tr> <td> <div class="G">Ekākiyo adutiyo,</div> </td> </tr> <tr> <td> <div class="G">vasāmi nisabhe tadā.</div> </td> </tr> </table> </div>
</div>
<div class="q" id="p_20Ap1_862"> <div class="divNumber">3.</div> <div class="p"> <table class="singleColumn"> <tr> <td> <div class="pN">862</div> <div class="G">Phalaṃ mūlañca paṇṇañca,</div> </td> </tr> <tr> <td> <div class="G">na bhuñjāmi ahaṃ tadā;</div> </td> </tr> <tr> <td> <div class="G">Pavattaṃva supātāhaṃ,</div> </td> </tr> <tr> <td> <div class="G">upajīvāmi tāvade.</div> </td> </tr> </table> </div>
</div>
<div class="q" id="p_20Ap1_863"> <div class="divNumber">4.</div> <div class="p"> <table class="singleColumn"> <tr> <td> <div class="pN">863</div> <div class="G">Nāhaṃ kopemi ājīvaṃ,</div> </td> </tr> <tr> <td> <div class="G">cajamānopi jīvitaṃ;</div> </td> </tr> <tr> <td> <div class="G">Ārādhemi sakaṃ cittaṃ,</div> </td> </tr> <tr> <td> <div class="G">vivajjemi anesanaṃ.</div> </td> </tr> </table> </div>
</div>
<div class="q" id="p_20Ap1_864"> <div class="divNumber">5.</div> <div class="p"> <table class="singleColumn"> <tr> <td> <div class="pN">864</div> <div class="G">Rāgūpasaṃhitaṃ cittaṃ,</div> </td> </tr> <tr> <td> <div class="G">yadā uppajjate mama;</div> </td> </tr> <tr> <td> <div class="G">Sayaṃva paccavekkhāmi,</div> </td> </tr> <tr> <td> <div class="G">ekaggo taṃ damemahaṃ.</div> </td> </tr> </table> </div>
</div>
<div class="q" id="p_20Ap1_865"> <div class="divNumber">6.</div> <div class="p"> <table class="singleColumn"> <tr> <td> <div class="pN">865</div> <div class="G">‘Rajjase rajjanīye ca,</div> </td> </tr> <tr> <td> <div class="G">dussanīye ca dussase;</div> </td> </tr> <tr> <td> <div class="G">Muyhase mohanīye ca,</div> </td> </tr> <tr> <td> <div class="G">nikkhamassu vanā tuvaṃ.</div> </td> </tr> </table> </div>
</div>
<div class="q" id="p_20Ap1_866"> <div class="divNumber">7.</div> <div class="p"> <table class="singleColumn"> <tr> <td> <div class="pN">866</div> <div class="G">Visuddhānaṃ ayaṃ vāso,</div> </td> </tr> <tr> <td> <div class="G">nimmalānaṃ tapassinaṃ;</div> </td> </tr> <tr> <td> <div class="G">Mā kho visuddhaṃ dūsesi,</div> </td> </tr> <tr> <td> <div class="G">nikkhamassu vanā tuvaṃ.</div> </td> </tr> </table> </div>
</div>
<div class="q" id="p_20Ap1_867"> <div class="divNumber">8.</div> <div class="p"> <table class="singleColumn"> <tr> <td> <div class="pN">867</div> <div class="G">Agāriko bhavitvāna,</div> </td> </tr> <tr> <td> <div class="G">yadā puttaṃ labhissasi;</div> </td> </tr> <tr> <td> <div class="G">Ubhopi mā virādhesi,</div> </td> </tr> <tr> <td> <div class="G">nikkhamassu vanā tuvaṃ.</div> </td> </tr> </table> </div>
</div>
<div class="q" id="p_20Ap1_868"> <div class="divNumber">9.</div> <div class="p"> <table class="singleColumn"> <tr> <td> <div class="pN">868</div> <div class="G">Chavālātaṃ yathā kaṭṭhaṃ,</div> </td> </tr> <tr> <td> <div class="G">na kvaci kiccakārakaṃ;</div> </td> </tr> <tr> <td> <div class="G">Neva gāme araññe vā,</div> </td> </tr> <tr> <td> <div class="G">na hi taṃ kaṭṭhasammataṃ.</div> </td> </tr> </table> </div>
</div>
<div class="q" id="p_20Ap1_869"> <div class="divNumber">10.</div> <div class="p"> <table class="singleColumn"> <tr> <td> <div class="pN">869</div> <div class="G">Chavālātūpamo tvaṃsi,</div> </td> </tr> <tr> <td> <div class="G">na gihī nāpi saññato;</div> </td> </tr> <tr> <td> <div class="G">Ubhato muttako ajja,</div> </td> </tr> <tr> <td> <div class="G">nikkhamassu vanā tuvaṃ.</div> </td> </tr> </table> </div>
</div>
<div class="q" id="p_20Ap1_870"> <div class="divNumber">11.</div> <div class="p"> <table class="singleColumn"> <tr> <td> <div class="pN">870</div> <div class="G">Siyā nu kho tava etaṃ,</div> </td> </tr> <tr> <td> <div class="G">ko pajānāti te idaṃ;</div> </td> </tr> <tr> <td> <div class="G">Saddhādhuraṃ vahisi me,</div> </td> </tr> <tr> <td> <div class="G">kosajjabahulāya ca.</div> </td> </tr> </table> </div>
</div>
<div class="q" id="p_20Ap1_871"> <div class="divNumber">12.</div> <div class="p"> <table class="singleColumn"> <tr> <td> <div class="pN">871</div> <div class="G">Jigucchissanti taṃ viññū,</div> </td> </tr> <tr> <td> <div class="G">asuciṃ nāgariko yathā;</div> </td> </tr> <tr> <td> <div class="G">Ākaḍḍhitvāna isayo,</div> </td> </tr> <tr> <td> <div class="G">codayissanti taṃ sadā.</div> </td> </tr> </table> </div>
</div>
<div class="q" id="p_20Ap1_872"> <div class="divNumber">13.</div> <div class="p"> <table class="singleColumn"> <tr> <td> <div class="pN">872</div> <div class="G">Taṃ viññū pavadissanti,</div> </td> </tr> <tr> <td> <div class="G">samatikkantasāsanaṃ;</div> </td> </tr> <tr> <td> <div class="G">Saṃvāsaṃ alabhanto hi,</div> </td> </tr> <tr> <td> <div class="G">kathaṃ jīvihisi tuvaṃ.</div> </td> </tr> </table> </div>
</div>
<div class="q" id="p_20Ap1_873"> <div class="divNumber">14.</div> <div class="p"> <table class="singleColumn"> <tr> <td> <div class="pN">873</div> <div class="G">Tidhā pabhinnaṃ mātaṅgaṃ,</div> </td> </tr> <tr> <td> <div class="G">kuñjaraṃ saṭṭhihāyanaṃ;</div> </td> </tr> <tr> <td> <div class="G">Balī nāgo upagantvā,</div> </td> </tr> <tr> <td> <div class="G">yūthā nīharate gajaṃ.</div> </td> </tr> </table> </div>
</div>
<div class="q" id="p_20Ap1_874"> <div class="divNumber">15.</div> <div class="p"> <table class="singleColumn"> <tr> <td> <div class="pN">874</div> <div class="G">Yūthā vinissaṭo santo,</div> </td> </tr> <tr> <td> <div class="G">sukhaṃ sātaṃ na vindati;</div> </td> </tr> <tr> <td> <div class="G">Dukkhito vimano hoti,</div> </td> </tr> <tr> <td> <div class="G">pajjhāyanto pavedhati.</div> </td> </tr> </table> </div>
</div>
<div class="q" id="p_20Ap1_875"> <div class="divNumber">16.</div> <div class="p"> <table class="singleColumn"> <tr> <td> <div class="pN">875</div> <div class="G">Tatheva jaṭilā tampi,</div> </td> </tr> <tr> <td> <div class="G">nīharissanti dummatiṃ;</div> </td> </tr> <tr> <td> <div class="G">Tehi tvaṃ nissaṭo santo,</div> </td> </tr> <tr> <td> <div class="G">sukhaṃ sātaṃ na lacchasi.</div> </td> </tr> </table> </div>
</div>
<div class="q" id="p_20Ap1_876"> <div class="divNumber">17.</div> <div class="p"> <table class="singleColumn"> <tr> <td> <div class="pN">876</div> <div class="G">Divā vā yadi vā rattiṃ,</div> </td> </tr> <tr> <td> <div class="G">sokasallasamappito;</div> </td> </tr> <tr> <td> <div class="G">Ḍayhasi pariḷāhena,</div> </td> </tr> <tr> <td> <div class="G">gajo yūthāva nissaṭo.</div> </td> </tr> </table> </div>
</div>
<div class="q" id="p_20Ap1_877"> <div class="divNumber">18.</div> <div class="p"> <table class="singleColumn"> <tr> <td> <div class="pN">877</div> <div class="G">Jātarūpaṃ yathā kūṭaṃ,</div> </td> </tr> <tr> <td> <div class="G">neva jhāyati katthaci;</div> </td> </tr> <tr> <td> <div class="G">Tathā sīlavihīno tvaṃ,</div> </td> </tr> <tr> <td> <div class="G">na jhāyissasi katthaci.</div> </td> </tr> </table> </div>
</div>
<div class="q" id="p_20Ap1_878"> <div class="divNumber">19.</div> <div class="p"> <table class="singleColumn"> <tr> <td> <div class="pN">878</div> <div class="G">Agāraṃ vasamānopi,</div> </td> </tr> <tr> <td> <div class="G">kathaṃ jīvihisi tuvaṃ;</div> </td> </tr> <tr> <td> <div class="G">Mattikaṃ pettikañcāpi,</div> </td> </tr> <tr> <td> <div class="G">natthi te nihitaṃ dhanaṃ.</div> </td> </tr> </table> </div>
</div>
<div class="q" id="p_20Ap1_879"> <div class="divNumber">20.</div> <div class="p"> <table class="singleColumn"> <tr> <td> <div class="pN">879</div> <div class="G">Sayaṃ kammaṃ karitvāna,</div> </td> </tr> <tr> <td> <div class="G">gatte sedaṃ pamocayaṃ;</div> </td> </tr> <tr> <td> <div class="G">Evaṃ jīvihisi gehe,</div> </td> </tr> <tr> <td> <div class="G">sādhu te taṃ na ruccati.</div> </td> </tr> </table> </div>
</div>
<div class="q" id="p_20Ap1_880"> <div class="divNumber">21.</div> <div class="p"> <table class="singleColumn"> <tr> <td> <div class="pN">880</div> <div class="G">Evāhaṃ tattha vāremi,</div> </td> </tr> <tr> <td> <div class="G">saṃkilesagataṃ manaṃ;</div> </td> </tr> <tr> <td> <div class="G">Nānādhammakathaṃ katvā,</div> </td> </tr> <tr> <td> <div class="G">pāpā cittaṃ nivārayiṃ’.</div> </td> </tr> </table> </div>
</div>
<div class="q" id="p_20Ap1_881"> <div class="divNumber">22.</div> <div class="p"> <table class="singleColumn"> <tr> <td> <div class="pN">881</div> <div class="G">Evaṃ me viharantassa,</div> </td> </tr> <tr> <td> <div class="G">appamādavihārino;</div> </td> </tr> <tr> <td> <div class="G">Tiṃsavassasahassāni,</div> </td> </tr> <tr> <td> <div class="G">vipine me atikkamuṃ.</div> </td> </tr> </table> </div>
</div>
<div class="q" id="p_20Ap1_882"> <div class="divNumber">23.</div> <div class="p"> <table class="singleColumn"> <tr> <td> <div class="pN">882</div> <div class="G">Appamādarataṃ disvā,</div> </td> </tr> <tr> <td> <div class="G">uttamatthaṃ gavesakaṃ;</div> </td> </tr> <tr> <td> <div class="G">Padumuttarasambuddho,</div> </td> </tr> <tr> <td> <div class="G">āgacchi mama santikaṃ.</div> </td> </tr> </table> </div>
</div>
<div class="q" id="p_20Ap1_883"> <div class="divNumber">24.</div> <div class="p"> <table class="singleColumn"> <tr> <td> <div class="pN">883</div> <div class="G">Timbarūsakavaṇṇābho,</div> </td> </tr> <tr> <td> <div class="G">appameyyo anūpamo;</div> </td> </tr> <tr> <td> <div class="G">Rūpenāsadiso buddho,</div> </td> </tr> <tr> <td> <div class="G">ākāse caṅkamī tadā.</div> </td> </tr> </table> </div>
</div>
<div class="q" id="p_20Ap1_884"> <div class="divNumber">25.</div> <div class="p"> <table class="singleColumn"> <tr> <td> <div class="pN">884</div> <div class="G">Suphullo sālarājāva,</div> </td> </tr> <tr> <td> <div class="G">vijjūvabbhaghanantare;</div> </td> </tr> <tr> <td> <div class="G">Ñāṇenāsadiso buddho,</div> </td> </tr> <tr> <td> <div class="G">ākāse caṅkamī tadā.</div> </td> </tr> </table> </div>
</div>
<div class="q" id="p_20Ap1_885"> <div class="divNumber">26.</div> <div class="p"> <table class="singleColumn"> <tr> <td> <div class="pN">885</div> <div class="G">Sīharājāvasambhīto,</div> </td> </tr> <tr> <td> <div class="G">gajarājāva dappito;</div> </td> </tr> <tr> <td> <div class="G">Lāsito byaggharājāva,</div> </td> </tr> <tr> <td> <div class="G">ākāse caṅkamī tadā.</div> </td> </tr> </table> </div>
</div>
<div class="q" id="p_20Ap1_886"> <div class="divNumber">27.</div> <div class="p"> <table class="singleColumn"> <tr> <td> <div class="pN">886</div> <div class="G">Siṅgīnikkhasavaṇṇābho,</div> </td> </tr> <tr> <td> <div class="G">khadiraṅgārasannibho;</div> </td> </tr> <tr> <td> <div class="G">Maṇi yathā jotiraso,</div> </td> </tr> <tr> <td> <div class="G">ākāse caṅkamī tadā.</div> </td> </tr> </table> </div>
</div>
<div class="q" id="p_20Ap1_887"> <div class="divNumber">28.</div> <div class="p"> <table class="singleColumn"> <tr> <td> <div class="pN">887</div> <div class="G">Visuddhakelāsanibho,</div> </td> </tr> <tr> <td> <div class="G">puṇṇamāyeva candimā;</div> </td> </tr> <tr> <td> <div class="G">Majjhanhikeva sūriyo,</div> </td> </tr> <tr> <td> <div class="G">ākāse caṅkamī tadā.</div> </td> </tr> </table> </div>
</div>
<div class="q" id="p_20Ap1_888"> <div class="divNumber">29.</div> <div class="p"> <table class="singleColumn"> <tr> <td> <div class="pN">888</div> <div class="G">Disvā nabhe caṅkamantaṃ,</div> </td> </tr> <tr> <td> <div class="G">evaṃ cintesahaṃ tadā;</div> </td> </tr> <tr> <td> <div class="G">‘Devo nu kho ayaṃ satto,</div> </td> </tr> <tr> <td> <div class="G">udāhu manujo ayaṃ.</div> </td> </tr> </table> </div>
</div>
<div class="q" id="p_20Ap1_889"> <div class="divNumber">30.</div> <div class="p"> <table class="singleColumn"> <tr> <td> <div class="pN">889</div> <div class="G">Na me suto vā diṭṭho vā,</div> </td> </tr> <tr> <td> <div class="G">mahiyā ediso naro;</div> </td> </tr> <tr> <td> <div class="G">Api mantapadaṃ atthi,</div> </td> </tr> <tr> <td> <div class="G">ayaṃ satthā bhavissati’.</div> </td> </tr> </table> </div>
</div>
<div class="q" id="p_20Ap1_890"> <div class="divNumber">31.</div> <div class="p"> <table class="singleColumn"> <tr> <td> <div class="pN">890</div> <div class="G">Evāhaṃ cintayitvāna,</div> </td> </tr> <tr> <td> <div class="G">sakaṃ cittaṃ pasādayiṃ;</div> </td> </tr> <tr> <td> <div class="G">Nānāpupphañca gandhañca,</div> </td> </tr> <tr> <td> <div class="G">sannipātesahaṃ tadā.</div> </td> </tr> </table> </div>
</div>
<div class="q" id="p_20Ap1_891"> <div class="divNumber">32.</div> <div class="p"> <table class="singleColumn"> <tr> <td> <div class="pN">891</div> <div class="G">Pupphāsanaṃ paññapetvā,</div> </td> </tr> <tr> <td> <div class="G">sādhucittaṃ manoramaṃ;</div> </td> </tr> <tr> <td> <div class="G">Narasārathinaṃ aggaṃ,</div> </td> </tr> <tr> <td> <div class="G">idaṃ vacanamabraviṃ.</div> </td> </tr> </table> </div>
</div>
<div class="q" id="p_20Ap1_892"> <div class="divNumber">33.</div> <div class="p"> <table class="singleColumn"> <tr> <td> <div class="pN">892</div> <div class="G">‘Idaṃ me āsanaṃ vīra,</div> </td> </tr> <tr> <td> <div class="G">paññattaṃ tavanucchavaṃ;</div> </td> </tr> <tr> <td> <div class="G">Hāsayanto mamaṃ cittaṃ,</div> </td> </tr> <tr> <td> <div class="G">nisīda kusumāsane’.</div> </td> </tr> </table> </div>
</div>
<div class="q" id="p_20Ap1_893"> <div class="divNumber">34.</div> <div class="p"> <table class="singleColumn"> <tr> <td> <div class="pN">893</div> <div class="G">Nisīdi tattha bhagavā,</div> </td> </tr> <tr> <td> <div class="G">asambhītova kesarī;</div> </td> </tr> <tr> <td> <div class="G">Sattarattindivaṃ buddho,</div> </td> </tr> <tr> <td> <div class="G">pavare kusumāsane.</div> </td> </tr> </table> </div>
</div>
<div class="q" id="p_20Ap1_894"> <div class="divNumber">35.</div> <div class="p"> <table class="singleColumn"> <tr> <td> <div class="pN">894</div> <div class="G">Namassamāno aṭṭhāsiṃ,</div> </td> </tr> <tr> <td> <div class="G">sattarattindivaṃ ahaṃ;</div> </td> </tr> <tr> <td> <div class="G">Vuṭṭhahitvā samādhimhā,</div> </td> </tr> <tr> <td> <div class="G">satthā loke anuttaro;</div> </td> </tr> <tr> <td> <div class="G">Mama kammaṃ pakittento,</div> </td> </tr> <tr> <td> <div class="G">idaṃ vacanamabravi.</div> </td> </tr> </table> </div>
</div>
<div class="q" id="p_20Ap1_895"> <div class="divNumber">36.</div> <div class="p"> <table class="singleColumn"> <tr> <td> <div class="pN">895</div> <div class="G">‘Bhāvehi buddhānussatiṃ,</div> </td> </tr> <tr> <td> <div class="G">bhāvanānamanuttaraṃ;</div> </td> </tr> <tr> <td> <div class="G">Imaṃ satiṃ bhāvayitvā,</div> </td> </tr> <tr> <td> <div class="G">pūrayissasi mānasaṃ.</div> </td> </tr> </table> </div>
</div>
<div class="q" id="p_20Ap1_896"> <div class="divNumber">37.</div> <div class="p"> <table class="singleColumn"> <tr> <td> <div class="pN">896</div> <div class="G">Tiṃsakappasahassāni,</div> </td> </tr> <tr> <td> <div class="G">devaloke ramissasi;</div> </td> </tr> <tr> <td> <div class="G">Asītikkhattuṃ devindo,</div> </td> </tr> <tr> <td> <div class="G">devarajjaṃ karissasi;</div> </td> </tr> <tr> <td> <div class="G">Sahassakkhattuṃ cakkavattī,</div> </td> </tr> <tr> <td> <div class="G">rājā raṭṭhe bhavissasi.</div> </td> </tr> </table> </div>
</div>
<div class="q" id="p_20Ap1_897"> <div class="divNumber">38.</div> <div class="p"> <table class="singleColumn"> <tr> <td> <div class="pN">897</div> <div class="G">Padesarajjaṃ vipulaṃ,</div> </td> </tr> <tr> <td> <div class="G">gaṇanāto asaṅkhiyaṃ;</div> </td> </tr> <tr> <td> <div class="G">Anubhossasi taṃ sabbaṃ,</div> </td> </tr> <tr> <td> <div class="G">buddhānussatiyā phalaṃ.</div> </td> </tr> </table> </div>
</div>
<div class="q" id="p_20Ap1_898"> <div class="divNumber">39.</div> <div class="p"> <table class="singleColumn"> <tr> <td> <div class="pN">898</div> <div class="G">Bhavābhave saṃsaranto,</div> </td> </tr> <tr> <td> <div class="G">mahābhogaṃ labhissasi;</div> </td> </tr> <tr> <td> <div class="G">Bhoge te ūnatā natthi,</div> </td> </tr> <tr> <td> <div class="G">buddhānussatiyā phalaṃ.</div> </td> </tr> </table> </div>
</div>
<div class="q" id="p_20Ap1_899"> <div class="divNumber">40.</div> <div class="p"> <table class="singleColumn"> <tr> <td> <div class="pN">899</div> <div class="G">Kappasatasahassamhi,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_900"> <div class="divNumber">41.</div> <div class="p"> <table class="singleColumn"> <tr> <td> <div class="pN">900</div> <div class="G">Asītikoṭiṃ chaḍḍetvā,</div> </td> </tr> <tr> <td> <div class="G">dāse kammakare bahū;</div> </td> </tr> <tr> <td> <div class="G">Gotamassa bhagavato,</div> </td> </tr> <tr> <td> <div class="G">sāsane pabbajissasi.</div> </td> </tr> </table> </div>
</div>
<div class="q" id="p_20Ap1_901"> <div class="divNumber">42.</div> <div class="p"> <table class="singleColumn"> <tr> <td> <div class="pN">901</div> <div class="G">Ārādhayitvā sambuddhaṃ,</div> </td> </tr> <tr> <td> <div class="G">gotamaṃ sakyapuṅgavaṃ;</div> </td> </tr> <tr> <td> <div class="G">Subhūti nāma nāmena,</div> </td> </tr> <tr> <td> <div class="G">hessati satthu sāvako.</div> </td> </tr> </table> </div>
</div>
<div class="q" id="p_20Ap1_902"> <div class="divNumber">43.</div> <div class="p"> <table class="singleColumn"> <tr> <td> <div class="pN">902</div> <div class="G">Bhikkhusaṃghe nisīditvā,</div> </td> </tr> <tr> <td> <div class="G">dakkhiṇeyyaguṇamhi taṃ;</div> </td> </tr> <tr> <td> <div class="G">Tathāraṇavihāre ca,</div> </td> </tr> <tr> <td> <div class="G">dvīsu agge ṭhapessati’.</div> </td> </tr> </table> </div>
</div>
<div class="q" id="p_20Ap1_903"> <div class="divNumber">44.</div> <div class="p"> <table class="singleColumn"> <tr> <td> <div class="pN">903</div> <div class="G">Idaṃ vatvāna sambuddho,</div> </td> </tr> <tr> <td> <div class="G">jalajuttamanāmako;</div> </td> </tr> <tr> <td> <div class="G">Nabhaṃ abbhuggamī vīro,</div> </td> </tr> <tr> <td> <div class="G">haṃsarājāva ambare.</div> </td> </tr> </table> </div>
</div>
<div class="q" id="p_20Ap1_904"> <div class="divNumber">45.</div> <div class="p"> <table class="singleColumn"> <tr> <td> <div class="pN">904</div> <div class="G">Sāsito lokanāthena,</div> </td> </tr> <tr> <td> <div class="G">namassitvā tathāgataṃ;</div> </td> </tr> <tr> <td> <div class="G">Sadā bhāvemi mudito,</div> </td> </tr> <tr> <td> <div class="G">buddhānussatimuttamaṃ.</div> </td> </tr> </table> </div>
</div>
<div class="q" id="p_20Ap1_905"> <div class="divNumber">46.</div> <div class="p"> <table class="singleColumn"> <tr> <td> <div class="pN">905</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṃ dehaṃ,</div> </td> </tr> <tr> <td> <div class="G">tāvatiṃsaṃ agacchahaṃ.</div> </td> </tr> </table> </div>
</div>
<div class="q" id="p_20Ap1_906"> <div class="divNumber">47.</div> <div class="p"> <table class="singleColumn"> <tr> <td> <div class="pN">906</div> <div class="G">Asītikkhattuṃ devindo,</div> </td> </tr> <tr> <td> <div class="G">devarajjamakārayiṃ;</div> </td> </tr> <tr> <td> <div class="G">Sahassakkhattuṃ rājā ca,</div> </td> </tr> <tr> <td> <div class="G">cakkavattī ahosahaṃ.</div> </td> </tr> </table> </div>
</div>
<div class="q" id="p_20Ap1_907"> <div class="divNumber">48.</div> <div class="p"> <table class="singleColumn"> <tr> <td> <div class="pN">907</div> <div class="G">Padesarajjaṃ vipulaṃ,</div> </td> </tr> <tr> <td> <div class="G">gaṇanāto asaṅkhiyaṃ;</div> </td> </tr> <tr> <td> <div class="G">Anubhomi susampattiṃ,</div> </td> </tr> <tr> <td> <div class="G">buddhānussatiyā phalaṃ.</div> </td> </tr> </table> </div>
</div>
<div class="q" id="p_20Ap1_908"> <div class="divNumber">49.</div> <div class="p"> <table class="singleColumn"> <tr> <td> <div class="pN">908</div> <div class="G">Bhavābhave saṃsaranto,</div> </td> </tr> <tr> <td> <div class="G">mahābhogaṃ labhāmahaṃ;</div> </td> </tr> <tr> <td> <div class="G">Bhoge me ūnatā natthi,</div> </td> </tr> <tr> <td> <div class="G">buddhānussatiyā phalaṃ.</div> </td> </tr> </table> </div>
</div>
<div class="q" id="p_20Ap1_909"> <div class="divNumber">50.</div> <div class="p"> <table class="singleColumn"> <tr> <td> <div class="pN">909</div> <div class="G">Satasahassito kappe,</div> </td> </tr> <tr> <td> <div class="G">yaṃ kammamakariṃ tadā;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">buddhānussatiyā phalaṃ.</div> </td> </tr> </table> </div>
</div>
<div class="q" id="p_20Ap1_910"> <div class="divNumber">51.</div> <div class="p"> <table class="singleColumn"> <tr> <td> <div class="pN">910</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_911"> <div class="p">
<span class="pN">911</span>Itthaṃ sudaṃ āyasmā subhūti thero imā gāthāyo abhāsitthāti. </div>
</div>
<div class="CENTER" id="p_20Ap1_912">
<span class="pN">912</span>Subhūtittherassāpadānaṃ paṭhamaṃ.</div>
</div>
