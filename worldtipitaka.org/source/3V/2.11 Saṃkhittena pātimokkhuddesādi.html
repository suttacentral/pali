<div><div class="b"><a href="/">Home</a> » <a href="/tipitaka/3V">3V Mahāvaggapāḷi</a> » <a href="/tipitaka/3V/2">2 Uposathakkhandhaka</a></div><div class="i">2.11 Saṃkhittena pātimokkhuddesādi</div><div class="h">Uposathakkhandhaka</div><div class="h">Saṃkhittena pātimokkhuddesādi</div><div class="q" id="p_3V_624"> <div class="divNumber">150.</div> <div class="p"><span class="pN">624</span>Atha kho bhikkhūnaṃ etadahosi—  “kati nu kho pātimokkhuddesā”ti? Bhagavato etamatthaṃ ārocesuṃ. “Pañcime, bhikkhave, pātimokkhuddesā. Nidānaṃ uddisitvā avasesaṃ sutena sāvetabbaṃ. Ayaṃ paṭhamo pātimokkhuddeso. Nidānaṃ uddisitvā cattāri pārājikāni uddisitvā avasesaṃ sutena sāvetabbaṃ. Ayaṃ dutiyo pātimokkhuddeso. Nidānaṃ uddisitvā cattāri pārājikāni uddisitvā terasa saṃghādisese uddisitvā avasesaṃ sutena sāvetabbaṃ. Ayaṃ tatiyo pātimokkhuddeso. Nidānaṃ uddisitvā cattāri pārājikāni uddisitvā terasa saṃghādisese uddisitvā dve aniyate uddisitvā avasesaṃ sutena sāvetabbaṃ. Ayaṃ catuttho pātimokkhuddeso. Vitthāreneva pañcamo. Ime kho, bhikkhave, pañca pātimokkhuddesā”ti. </div></div><div class="q" id="p_3V_625"> <div class="p"><span class="pN">625</span>Tena kho pana samayena bhikkhū—  “bhagavatā saṃkhittena pātimokkhuddeso anuññāto”ti—  sabbakālaṃ saṃkhittena pātimokkhaṃ uddisanti. Bhagavato etamatthaṃ ārocesuṃ. “Na, bhikkhave, saṃkhittena pātimokkhaṃ uddisitabbaṃ. Yo uddiseyya, āpatti dukkaṭassā”ti. </div></div><div class="q" id="p_3V_626"> <div class="p"><span class="pN">626</span>Tena kho pana samayena kosalesu janapade aññatarasmiṃ āvāse tadahuposathe savarabhayaṃ ahosi. Bhikkhū nāsakkhiṃsu vitthārena pātimokkhaṃ uddisituṃ. Bhagavato etamatthaṃ ārocesuṃ. “Anujānāmi, bhikkhave, sati antarāye saṃkhittena pātimokkhaṃ uddisitun”ti. </div></div><div class="q" id="p_3V_627"> <div class="p"><span class="pN">627</span>Tena kho pana samayena chabbaggiyā bhikkhū asatipi antarāye saṃkhittena pātimokkhaṃ uddisanti. Bhagavato etamatthaṃ ārocesuṃ. “Na, bhikkhave, asati antarāye saṃkhittena pātimokkhaṃ uddisitabbaṃ. Yo uddiseyya, āpatti dukkaṭassa. Anujānāmi, bhikkhave, sati antarāye saṃkhittena pātimokkhaṃ uddisituṃ. Tatrime antarāyā—  rājantarāyo, corantarāyo, agyantarāyo, udakantarāyo, manussantarāyo, amanussantarāyo, vāḷantarāyo, sarīsapantarāyo, jīvitantarāyo, brahmacariyantarāyoti. Anujānāmi, bhikkhave, evarūpesu antarāyesu saṃkhittena pātimokkhaṃ uddisituṃ, asati antarāye vitthārenā”ti. </div></div><div class="q" id="p_3V_628"> <div class="p"><span class="pN">628</span>Tena kho pana samayena chabbaggiyā bhikkhū saṃghamajjhe anajjhiṭṭhā dhammaṃ bhāsanti. Bhagavato etamatthaṃ ārocesuṃ. “Na, bhikkhave, saṃghamajjhe anajjhiṭṭhena dhammo bhāsitabbo. Yo bhāseyya, āpatti dukkaṭassa. Anujānāmi, bhikkhave, therena bhikkhunā sāmaṃ vā dhammaṃ bhāsituṃ paraṃ vā ajjhesitun”ti. </div></div></div><div>
<div class="b">
<a href="/">Home</a> » <a href="/tipitaka/3V">3V Mahāvaggapāḷi</a> » <a href="/tipitaka/3V/2">2 Uposathakkhandhaka</a>
</div>
<div class="i">2.11 Saṃkhittena pātimokkhuddesādi</div>
<div class="h">Uposathakkhandhaka</div>
<div class="h">Saṃkhittena pātimokkhuddesādi</div>
<div class="q" id="p_3V_624"> <div class="divNumber">150.</div> <div class="p">
<span class="pN">624</span>Atha kho bhikkhūnaṃ etadahosi—  “kati nu kho pātimokkhuddesā”ti? Bhagavato etamatthaṃ ārocesuṃ. “Pañcime, bhikkhave, pātimokkhuddesā. Nidānaṃ uddisitvā avasesaṃ sutena sāvetabbaṃ. Ayaṃ paṭhamo pātimokkhuddeso. Nidānaṃ uddisitvā cattāri pārājikāni uddisitvā avasesaṃ sutena sāvetabbaṃ. Ayaṃ dutiyo pātimokkhuddeso. Nidānaṃ uddisitvā cattāri pārājikāni uddisitvā terasa saṃghādisese uddisitvā avasesaṃ sutena sāvetabbaṃ. Ayaṃ tatiyo pātimokkhuddeso. Nidānaṃ uddisitvā cattāri pārājikāni uddisitvā terasa saṃghādisese uddisitvā dve aniyate uddisitvā avasesaṃ sutena sāvetabbaṃ. Ayaṃ catuttho pātimokkhuddeso. Vitthāreneva pañcamo. Ime kho, bhikkhave, pañca pātimokkhuddesā”ti. </div>
</div>
<div class="q" id="p_3V_625"> <div class="p">
<span class="pN">625</span>Tena kho pana samayena bhikkhū—  “bhagavatā saṃkhittena pātimokkhuddeso anuññāto”ti—  sabbakālaṃ saṃkhittena pātimokkhaṃ uddisanti. Bhagavato etamatthaṃ ārocesuṃ. “Na, bhikkhave, saṃkhittena pātimokkhaṃ uddisitabbaṃ. Yo uddiseyya, āpatti dukkaṭassā”ti. </div>
</div>
<div class="q" id="p_3V_626"> <div class="p">
<span class="pN">626</span>Tena kho pana samayena kosalesu janapade aññatarasmiṃ āvāse tadahuposathe savarabhayaṃ ahosi. Bhikkhū nāsakkhiṃsu vitthārena pātimokkhaṃ uddisituṃ. Bhagavato etamatthaṃ ārocesuṃ. “Anujānāmi, bhikkhave, sati antarāye saṃkhittena pātimokkhaṃ uddisitun”ti. </div>
</div>
<div class="q" id="p_3V_627"> <div class="p">
<span class="pN">627</span>Tena kho pana samayena chabbaggiyā bhikkhū asatipi antarāye saṃkhittena pātimokkhaṃ uddisanti. Bhagavato etamatthaṃ ārocesuṃ. “Na, bhikkhave, asati antarāye saṃkhittena pātimokkhaṃ uddisitabbaṃ. Yo uddiseyya, āpatti dukkaṭassa. Anujānāmi, bhikkhave, sati antarāye saṃkhittena pātimokkhaṃ uddisituṃ. Tatrime antarāyā—  rājantarāyo, corantarāyo, agyantarāyo, udakantarāyo, manussantarāyo, amanussantarāyo, vāḷantarāyo, sarīsapantarāyo, jīvitantarāyo, brahmacariyantarāyoti. Anujānāmi, bhikkhave, evarūpesu antarāyesu saṃkhittena pātimokkhaṃ uddisituṃ, asati antarāye vitthārenā”ti. </div>
</div>
<div class="q" id="p_3V_628"> <div class="p">
<span class="pN">628</span>Tena kho pana samayena chabbaggiyā bhikkhū saṃghamajjhe anajjhiṭṭhā dhammaṃ bhāsanti. Bhagavato etamatthaṃ ārocesuṃ. “Na, bhikkhave, saṃghamajjhe anajjhiṭṭhena dhammo bhāsitabbo. Yo bhāseyya, āpatti dukkaṭassa. Anujānāmi, bhikkhave, therena bhikkhunā sāmaṃ vā dhammaṃ bhāsituṃ paraṃ vā ajjhesitun”ti. </div>
</div>
</div>
