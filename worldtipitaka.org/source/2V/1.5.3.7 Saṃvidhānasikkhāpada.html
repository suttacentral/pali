<div><div class="b"><a href="/">Home</a> » <a href="/tipitaka/2V">2V Pācittiyapāḷi</a> » <a href="/tipitaka/2V/1">1 Mahāvibhaṅga</a> » <a href="/tipitaka/2V/1/1.5">1.5 Pācittiyakaṇḍa</a> » <a href="/tipitaka/2V/1/1.5/1.5.3">1.5.3 Ovādavagga</a></div><div class="i">1.5.3.7 Saṃvidhānasikkhāpada</div><div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Ovādavagga
</div>
<div class="h">
Saṃvidhānasikkhāpada
</div>
<div class="q" id="p_2V_589">
<div class="divNumber">
180.
</div>
<div class="p">
<span class="pN">589</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū bhikkhunīhi saddhiṃ saṃvidhāya ekaddhānamaggaṃ paṭipajjanti. Manussā ujjhāyanti khiyyanti vipācenti—  “yatheva mayaṃ sapajāpatikā āhiṇḍāma, evamevime samaṇā sakyaputtiyā bhikkhunīhi saddhiṃ saṃvidhāya āhiṇḍantī”ti.
</div>
</div>
<div class="q" id="p_2V_590">
<div class="p">
<span class="pN">590</span>Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū bhikkhunīhi saddhiṃ saṃvidhāya ekaddhānamaggaṃ paṭipajjissantī”ti…pe…  “saccaṃ kira tumhe, bhikkhave, bhikkhunīhi saddhiṃ saṃvidhāya ekaddhānamaggaṃ paṭipajjathā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, bhikkhunīhi saddhiṃ saṃvidhāya ekaddhānamaggaṃ paṭipajjissatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha.
</div>
</div>
<div class="q" id="p_2V_591">
<div class="p">
<span class="pN">591</span><span class="bold">“Yo pana bhikkhu bhikkhuniyā saddhiṃ saṃvidhāya ekaddhānamaggaṃ paṭipajjeyya, antamaso gāmantarampi, pācittiyan”</span>ti.
</div>
</div>
<div class="q" id="p_2V_592">
<div class="p">
<span class="pN">592</span>Evañcidaṃ bhagavatā bhikkhūnaṃ sikkhāpadaṃ paññattaṃ hoti.
</div>
</div>
<div class="q" id="p_2V_593">
<div class="divNumber">
181.
</div>
<div class="p">
<span class="pN">593</span>Tena kho pana samayena sambahulā bhikkhū ca bhikkhuniyo ca sāketā sāvatthiṃ addhānamaggappaṭipannā honti. Atha kho tā bhikkhuniyo te bhikkhū etadavocuṃ—  “mayampi ayyehi saddhiṃ gamissāmā”ti. “Na, bhaginī, kappati bhikkhuniyā saddhiṃ saṃvidhāya ekaddhānamaggaṃ paṭipajjituṃ. Tumhe vā paṭhamaṃ gacchatha mayaṃ vā gamissāmā”ti. “Ayyā, bhante, aggapurisā. Ayyāva paṭhamaṃ gacchantū”ti. Atha kho tāsaṃ bhikkhunīnaṃ pacchā gacchantīnaṃ antarāmagge corā acchindiṃsu ca dūsesuñca. Atha kho tā bhikkhuniyo sāvatthiṃ gantvā bhikkhunīnaṃ etamatthaṃ ārocesuṃ. Bhikkhuniyo bhikkhūnaṃ etamatthaṃ ārocesuṃ. Bhikkhū bhagavato etamatthaṃ ārocesuṃ.
</div>
</div>
<div class="q" id="p_2V_594">
<div class="p">
<span class="pN">594</span>Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi, bhikkhave, satthagamanīye magge sāsaṅkasammate sappaṭibhaye bhikkhuniyā saddhiṃ saṃvidhāya ekaddhānamaggaṃ paṭipajjituṃ. Evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_595">
<div class="divNumber">
182.
</div>
<div class="p">
<span class="pN">595</span><span class="bold">“Yo pana bhikkhu bhikkhuniyā saddhiṃ saṃvidhāya ekaddhānamaggaṃ paṭipajjeyya, antamaso gāmantarampi, aññatra samayā, pācittiyaṃ. Tatthāyaṃ samayo. Satthagamanīyo hoti maggo sāsaṅkasammato sappaṭibhayo—  ayaṃ tattha samayo”</span>ti. (<span class="italic">27</span>:<span class="bold">76</span>)
</div>
</div>
<div class="q" id="p_2V_596">
<div class="divNumber">
183.
</div>
<div class="p">
<span class="pN">596</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṃ imasmiṃ atthe adhippeto bhikkhūti.
</div>
</div>
<div class="q" id="p_2V_597">
<div class="p">
<span class="pN">597</span><span class="bold">Bhikkhunī</span> nāma ubhatosaṃghe upasampannā.
</div>
</div>
<div class="q" id="p_2V_598">
<div class="p">
<span class="pN">598</span><span class="bold">Saddhin</span>ti ekato.
</div>
</div>
<div class="q" id="p_2V_599">
<div class="p">
<span class="pN">599</span><span class="bold">Saṃvidhāyā</span>ti—  “gacchāma, bhagini, gacchāmāyya; gacchāmāyya, gacchāma, bhagini; ajja vā hiyyo vā pare vā gacchāmā”ti saṃvidahati, āpatti dukkaṭassa.
</div>
</div>
<div class="q" id="p_2V_600">
<div class="p">
<span class="pN">600</span><span class="bold">Antamaso gāmantarampī</span>ti kukkuṭasampāte gāme, gāmantare gāmantare āpatti pācittiyassa. Agāmake araññe, addhayojane addhayojane āpatti pācittiyassa.
</div>
</div>
<div class="q" id="p_2V_601">
<div class="p">
<span class="pN">601</span><span class="bold">Aññatra samayā</span>ti ṭhapetvā samayaṃ.
</div>
</div>
<div class="q" id="p_2V_602">
<div class="p">
<span class="pN">602</span><span class="bold">Satthagamanīyo</span> nāma maggo na sakkā hoti vinā satthena gantuṃ.
</div>
</div>
<div class="q" id="p_2V_603">
<div class="p">
<span class="pN">603</span><span class="bold">Sāsaṅkaṃ</span> nāma tasmiṃ magge corānaṃ niviṭṭhokāso dissati, bhuttokāso dissati, ṭhitokāso dissati, nisinnokāso dissati, nipannokāso dissati.
</div>
</div>
<div class="q" id="p_2V_604">
<div class="p">
<span class="pN">604</span><span class="bold">Sappaṭibhayaṃ</span> nāma tasmiṃ magge corehi manussā hatā dissanti, viluttā dissanti, ākoṭitā dissanti, sappaṭibhayaṃ gantvā appaṭibhayaṃ dassetvā uyyojetabbā—  “gacchatha, bhaginiyo”ti.
</div>
</div>
<div class="q" id="p_2V_605">
<div class="divNumber">
184.
</div>
<div class="p">
<span class="pN">605</span>Saṃvidahite saṃvidahitasaññī ekaddhānamaggaṃ paṭipajjati, antamaso gāmantarampi, aññatra samayā, āpatti pācittiyassa. Saṃvidahite vematiko ekaddhānamaggaṃ paṭipajjati, antamaso gāmantarampi, aññatra samayā, āpatti pācittiyassa. Saṃvidahite, asaṃvidahitasaññī ekaddhānamaggaṃ paṭipajjati, antamaso gāmantarampi, aññatra samayā, āpatti pācittiyassa.
</div>
</div>
<div class="q" id="p_2V_606">
<div class="p">
<span class="pN">606</span>Bhikkhu saṃvidahati bhikkhunī na saṃvidahati, āpatti dukkaṭassa. Asaṃvidahite saṃvidahitasaññī, āpatti dukkaṭassa. Asaṃvidahite vematiko, āpatti dukkaṭassa. Asaṃvidahite asaṃvidahitasaññī, anāpatti.
</div>
</div>
<div class="q" id="p_2V_607">
<div class="divNumber">
185.
</div>
<div class="p">
<span class="pN">607</span>Anāpatti—  samaye, asaṃvidahitvā gacchati, bhikkhunī saṃvidahati, bhikkhu na saṃvidahati, visaṅketena gacchanti, āpadāsu, ummattakassa, ādikammikassāti.
</div>
</div>
<div class="CENTER" id="p_2V_608">
<span class="pN">608</span>Saṃvidhānasikkhāpadaṃ niṭṭhitaṃ sattamaṃ.
</div>
</div><div>
<div class="b">
<a href="/">Home</a> » <a href="/tipitaka/2V">2V Pācittiyapāḷi</a> » <a href="/tipitaka/2V/1">1 Mahāvibhaṅga</a> » <a href="/tipitaka/2V/1/1.5">1.5 Pācittiyakaṇḍa</a> » <a href="/tipitaka/2V/1/1.5/1.5.3">1.5.3 Ovādavagga</a>
</div>
<div class="i">1.5.3.7 Saṃvidhānasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Ovādavagga
</div>
<div class="h">
Saṃvidhānasikkhāpada
</div>
<div class="q" id="p_2V_589">
<div class="divNumber">
180.
</div>
<div class="p">
<span class="pN">589</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū bhikkhunīhi saddhiṃ saṃvidhāya ekaddhānamaggaṃ paṭipajjanti. Manussā ujjhāyanti khiyyanti vipācenti—  “yatheva mayaṃ sapajāpatikā āhiṇḍāma, evamevime samaṇā sakyaputtiyā bhikkhunīhi saddhiṃ saṃvidhāya āhiṇḍantī”ti.
</div>
</div>
<div class="q" id="p_2V_590">
<div class="p">
<span class="pN">590</span>Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū bhikkhunīhi saddhiṃ saṃvidhāya ekaddhānamaggaṃ paṭipajjissantī”ti…pe…  “saccaṃ kira tumhe, bhikkhave, bhikkhunīhi saddhiṃ saṃvidhāya ekaddhānamaggaṃ paṭipajjathā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, bhikkhunīhi saddhiṃ saṃvidhāya ekaddhānamaggaṃ paṭipajjissatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha.
</div>
</div>
<div class="q" id="p_2V_591">
<div class="p">
<span class="pN">591</span><span class="bold">“Yo pana bhikkhu bhikkhuniyā saddhiṃ saṃvidhāya ekaddhānamaggaṃ paṭipajjeyya, antamaso gāmantarampi, pācittiyan”</span>ti.
</div>
</div>
<div class="q" id="p_2V_592">
<div class="p">
<span class="pN">592</span>Evañcidaṃ bhagavatā bhikkhūnaṃ sikkhāpadaṃ paññattaṃ hoti.
</div>
</div>
<div class="q" id="p_2V_593">
<div class="divNumber">
181.
</div>
<div class="p">
<span class="pN">593</span>Tena kho pana samayena sambahulā bhikkhū ca bhikkhuniyo ca sāketā sāvatthiṃ addhānamaggappaṭipannā honti. Atha kho tā bhikkhuniyo te bhikkhū etadavocuṃ—  “mayampi ayyehi saddhiṃ gamissāmā”ti. “Na, bhaginī, kappati bhikkhuniyā saddhiṃ saṃvidhāya ekaddhānamaggaṃ paṭipajjituṃ. Tumhe vā paṭhamaṃ gacchatha mayaṃ vā gamissāmā”ti. “Ayyā, bhante, aggapurisā. Ayyāva paṭhamaṃ gacchantū”ti. Atha kho tāsaṃ bhikkhunīnaṃ pacchā gacchantīnaṃ antarāmagge corā acchindiṃsu ca dūsesuñca. Atha kho tā bhikkhuniyo sāvatthiṃ gantvā bhikkhunīnaṃ etamatthaṃ ārocesuṃ. Bhikkhuniyo bhikkhūnaṃ etamatthaṃ ārocesuṃ. Bhikkhū bhagavato etamatthaṃ ārocesuṃ.
</div>
</div>
<div class="q" id="p_2V_594">
<div class="p">
<span class="pN">594</span>Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi, bhikkhave, satthagamanīye magge sāsaṅkasammate sappaṭibhaye bhikkhuniyā saddhiṃ saṃvidhāya ekaddhānamaggaṃ paṭipajjituṃ. Evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_595">
<div class="divNumber">
182.
</div>
<div class="p">
<span class="pN">595</span><span class="bold">“Yo pana bhikkhu bhikkhuniyā saddhiṃ saṃvidhāya ekaddhānamaggaṃ paṭipajjeyya, antamaso gāmantarampi, aññatra samayā, pācittiyaṃ. Tatthāyaṃ samayo. Satthagamanīyo hoti maggo sāsaṅkasammato sappaṭibhayo—  ayaṃ tattha samayo”</span>ti. (<span class="italic">27</span>:<span class="bold">76</span>)
</div>
</div>
<div class="q" id="p_2V_596">
<div class="divNumber">
183.
</div>
<div class="p">
<span class="pN">596</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṃ imasmiṃ atthe adhippeto bhikkhūti.
</div>
</div>
<div class="q" id="p_2V_597">
<div class="p">
<span class="pN">597</span><span class="bold">Bhikkhunī</span> nāma ubhatosaṃghe upasampannā.
</div>
</div>
<div class="q" id="p_2V_598">
<div class="p">
<span class="pN">598</span><span class="bold">Saddhin</span>ti ekato.
</div>
</div>
<div class="q" id="p_2V_599">
<div class="p">
<span class="pN">599</span><span class="bold">Saṃvidhāyā</span>ti—  “gacchāma, bhagini, gacchāmāyya; gacchāmāyya, gacchāma, bhagini; ajja vā hiyyo vā pare vā gacchāmā”ti saṃvidahati, āpatti dukkaṭassa.
</div>
</div>
<div class="q" id="p_2V_600">
<div class="p">
<span class="pN">600</span><span class="bold">Antamaso gāmantarampī</span>ti kukkuṭasampāte gāme, gāmantare gāmantare āpatti pācittiyassa. Agāmake araññe, addhayojane addhayojane āpatti pācittiyassa.
</div>
</div>
<div class="q" id="p_2V_601">
<div class="p">
<span class="pN">601</span><span class="bold">Aññatra samayā</span>ti ṭhapetvā samayaṃ.
</div>
</div>
<div class="q" id="p_2V_602">
<div class="p">
<span class="pN">602</span><span class="bold">Satthagamanīyo</span> nāma maggo na sakkā hoti vinā satthena gantuṃ.
</div>
</div>
<div class="q" id="p_2V_603">
<div class="p">
<span class="pN">603</span><span class="bold">Sāsaṅkaṃ</span> nāma tasmiṃ magge corānaṃ niviṭṭhokāso dissati, bhuttokāso dissati, ṭhitokāso dissati, nisinnokāso dissati, nipannokāso dissati.
</div>
</div>
<div class="q" id="p_2V_604">
<div class="p">
<span class="pN">604</span><span class="bold">Sappaṭibhayaṃ</span> nāma tasmiṃ magge corehi manussā hatā dissanti, viluttā dissanti, ākoṭitā dissanti, sappaṭibhayaṃ gantvā appaṭibhayaṃ dassetvā uyyojetabbā—  “gacchatha, bhaginiyo”ti.
</div>
</div>
<div class="q" id="p_2V_605">
<div class="divNumber">
184.
</div>
<div class="p">
<span class="pN">605</span>Saṃvidahite saṃvidahitasaññī ekaddhānamaggaṃ paṭipajjati, antamaso gāmantarampi, aññatra samayā, āpatti pācittiyassa. Saṃvidahite vematiko ekaddhānamaggaṃ paṭipajjati, antamaso gāmantarampi, aññatra samayā, āpatti pācittiyassa. Saṃvidahite, asaṃvidahitasaññī ekaddhānamaggaṃ paṭipajjati, antamaso gāmantarampi, aññatra samayā, āpatti pācittiyassa.
</div>
</div>
<div class="q" id="p_2V_606">
<div class="p">
<span class="pN">606</span>Bhikkhu saṃvidahati bhikkhunī na saṃvidahati, āpatti dukkaṭassa. Asaṃvidahite saṃvidahitasaññī, āpatti dukkaṭassa. Asaṃvidahite vematiko, āpatti dukkaṭassa. Asaṃvidahite asaṃvidahitasaññī, anāpatti.
</div>
</div>
<div class="q" id="p_2V_607">
<div class="divNumber">
185.
</div>
<div class="p">
<span class="pN">607</span>Anāpatti—  samaye, asaṃvidahitvā gacchati, bhikkhunī saṃvidahati, bhikkhu na saṃvidahati, visaṅketena gacchanti, āpadāsu, ummattakassa, ādikammikassāti.
</div>
</div>
<div class="CENTER" id="p_2V_608">
<span class="pN">608</span>Saṃvidhānasikkhāpadaṃ niṭṭhitaṃ sattamaṃ.
</div>
</div>
