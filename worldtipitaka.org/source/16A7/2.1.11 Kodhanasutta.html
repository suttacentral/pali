<div><div class="b"><a href="/">Home</a> » <a href="/tipitaka/16A7">16A7 Sattakanipātapāḷi</a> » <a href="/tipitaka/16A7/2">2 Dutiyapaṇṇāsaka</a> » <a href="/tipitaka/16A7/2/2.1">2.1 Abyākatavagga</a></div><div class="i">2.1.11 Kodhanasutta</div><div class="h">Dutiyapaṇṇāsaka</div><div class="h">Abyākatavagga</div><div class="h">Kodhanasutta</div><div class="q" id="p_16A7_429"> <div class="divNumber">64.</div> <div class="p"><span class="pN">429</span>“Sattime, bhikkhave, dhammā sapattakantā sapattakaraṇā kodhanaṃ āgacchanti itthiṃ vā purisaṃ vā. Katame satta? Idha, bhikkhave, sapatto sapattassa evaṃ icchati—  ‘aho vatāyaṃ dubbaṇṇo assā’ti. Taṃ kissa hetu? Na, bhikkhave, sapatto sapattassa vaṇṇavatāya nandati. Kodhanoyaṃ, bhikkhave, purisapuggalo kodhābhibhūto kodhapareto, kiñcāpi so hoti sunhāto suvilitto kappitakesamassu odātavatthavasano; atha kho so dubbaṇṇova hoti kodhābhibhūto. Ayaṃ, bhikkhave, paṭhamo dhammo sapattakanto sapattakaraṇo kodhanaṃ āgacchati itthiṃ vā purisaṃ vā. (1) </div></div><div class="q" id="p_16A7_430"> <div class="p"><span class="pN">430</span>Puna caparaṃ, bhikkhave, sapatto sapattassa evaṃ icchati—  ‘aho vatāyaṃ dukkhaṃ sayeyyā’ti. Taṃ kissa hetu? Na, bhikkhave, sapatto sapattassa sukhaseyyāya nandati. Kodhanoyaṃ, bhikkhave, purisapuggalo kodhābhibhūto kodhapareto, kiñcāpi so pallaṅke seti gonakatthate paṭalikatthate kadalimigapavarapaccattharaṇe sauttaracchade ubhatolohitakūpadhāne; atha kho so dukkhaññeva seti kodhābhibhūto. Ayaṃ, bhikkhave, dutiyo dhammo sapattakanto sapattakaraṇo kodhanaṃ āgacchati itthiṃ vā purisaṃ vā. (2) </div></div><div class="q" id="p_16A7_431"> <div class="p"><span class="pN">431</span>Puna caparaṃ, bhikkhave, sapatto sapattassa evaṃ icchati—  ‘aho vatāyaṃ na pacurattho assā’ti. Taṃ kissa hetu? Na, bhikkhave, sapatto sapattassa pacuratthatāya nandati. Kodhanoyaṃ, bhikkhave, purisapuggalo kodhābhibhūto kodhapareto, anatthampi gahetvā ‘attho me gahito’ti maññati, atthampi gahetvā ‘anattho me gahito’ti maññati. Tassime dhammā aññamaññaṃ vipaccanīkā gahitā dīgharattaṃ ahitāya dukkhāya saṃvattanti kodhābhibhūtassa. Ayaṃ, bhikkhave, tatiyo dhammo sapattakanto sapattakaraṇo kodhanaṃ āgacchati itthiṃ vā purisaṃ vā. (3) </div></div><div class="q" id="p_16A7_432"> <div class="p"><span class="pN">432</span>Puna caparaṃ, bhikkhave, sapatto sapattassa evaṃ icchati—  ‘aho vatāyaṃ na bhogavā assā’ti. Taṃ kissa hetu? Na, bhikkhave, sapatto sapattassa bhogavatāya nandati. Kodhanassa, bhikkhave, purisapuggalassa kodhābhibhūtassa kodhaparetassa, yepissa te honti bhogā uṭṭhānavīriyādhigatā bāhābalaparicitā sedāvakkhittā dhammikā dhammaladdhā, tepi rājāno rājakosaṃ pavesenti kodhābhibhūtassa. Ayaṃ, bhikkhave, catuttho dhammo sapattakanto sapattakaraṇo kodhanaṃ āgacchati itthiṃ vā purisaṃ vā. (4) </div></div><div class="q" id="p_16A7_433"> <div class="p"><span class="pN">433</span>Puna caparaṃ, bhikkhave, sapatto sapattassa evaṃ icchati—  ‘aho vatāyaṃ na yasavā assā’ti. Taṃ kissa hetu? Na, bhikkhave, sapatto sapattassa yasavatāya nandati. Kodhanoyaṃ, bhikkhave, purisapuggalo kodhābhibhūto kodhapareto, yopissa so hoti yaso appamādādhigato, tamhāpi dhaṃsati kodhābhibhūto. Ayaṃ, bhikkhave, pañcamo dhammo sapattakanto sapattakaraṇo kodhanaṃ āgacchati itthiṃ vā purisaṃ vā. (5) </div></div><div class="q" id="p_16A7_434"> <div class="p"><span class="pN">434</span>Puna caparaṃ, bhikkhave, sapatto sapattassa evaṃ icchati—  ‘aho vatāyaṃ na mittavā assā’ti. Taṃ kissa hetu? Na, bhikkhave, sapatto sapattassa mittavatāya nandati. Kodhanaṃ, bhikkhave, purisapuggalaṃ kodhābhibhūtaṃ kodhaparetaṃ, yepissa te honti mittāmaccā ñātisālohitā, tepi ārakā parivajjanti kodhābhibhūtaṃ. Ayaṃ, bhikkhave, chaṭṭho dhammo sapattakanto sapattakaraṇo kodhanaṃ āgacchati itthiṃ vā purisaṃ vā. (6) </div></div><div class="q" id="p_16A7_435"> <div class="p"><span class="pN">435</span>Puna caparaṃ, bhikkhave, sapatto sapattassa evaṃ icchati—  ‘aho vatāyaṃ kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjeyyā’ti. Taṃ kissa hetu? Na, bhikkhave, sapatto sapattassa sugatigamane nandati. Kodhanoyaṃ, bhikkhave, purisapuggalo kodhābhibhūto kodhapareto kāyena duccaritaṃ carati, vācāya duccaritaṃ carati, manasā duccaritaṃ carati. So kāyena duccaritaṃ caritvā vācāya…pe…  kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati kodhābhibhūto. Ayaṃ, bhikkhave, sattamo dhammo sapattakanto sapattakaraṇo kodhanaṃ āgacchati itthiṃ vā purisaṃ vā. (7) </div></div><div class="q" id="p_16A7_436"> <div class="p"><span class="pN">436</span>Ime kho, bhikkhave, satta dhammā sapattakantā sapattakaraṇā kodhanaṃ āgacchanti itthiṃ vā purisaṃ vāti. </div></div><div class="q" id="p_16A7_437"> <div class="p"> <table class="singleColumn"> <tr> <td> <div class="pN">437</div> <div class="G">Kodhano dubbaṇṇo hoti,</div> </td> </tr> <tr> <td> <div class="G">atho dukkhampi seti so;</div> </td> </tr> <tr> <td> <div class="G">Atho atthaṃ gahetvāna,</div> </td> </tr> <tr> <td> <div class="G">anatthaṃ adhipajjati.</div> </td> </tr> </table> </div></div><div class="q" id="p_16A7_438"> <div class="p"> <table class="singleColumn"> <tr> <td> <div class="pN">438</div> <div class="G">Tato kāyena vācāya,</div> </td> </tr> <tr> <td> <div class="G">vadhaṃ katvāna kodhano;</div> </td> </tr> <tr> <td> <div class="G">Kodhābhibhūto puriso,</div> </td> </tr> <tr> <td> <div class="G">dhanajāniṃ nigacchati.</div> </td> </tr> </table> </div></div><div class="q" id="p_16A7_439"> <div class="p"> <table class="singleColumn"> <tr> <td> <div class="pN">439</div> <div class="G">Kodhasammadasammatto,</div> </td> </tr> <tr> <td> <div class="G">āyasakyaṃ nigacchati;</div> </td> </tr> <tr> <td> <div class="G">Ñātimittā suhajjā ca,</div> </td> </tr> <tr> <td> <div class="G">parivajjanti kodhanaṃ.</div> </td> </tr> </table> </div></div><div class="q" id="p_16A7_440"> <div class="p"> <table class="singleColumn"> <tr> <td> <div class="pN">440</div> <div class="G">Anatthajanano kodho,</div> </td> </tr> <tr> <td> <div class="G">kodho cittappakopano;</div> </td> </tr> <tr> <td> <div class="G">Bhayamantarato jātaṃ,</div> </td> </tr> <tr> <td> <div class="G">taṃ jano nāvabujjhati.</div> </td> </tr> </table> </div></div><div class="q" id="p_16A7_441"> <div class="p"> <table class="singleColumn"> <tr> <td> <div class="pN">441</div> <div class="G">Kuddho atthaṃ na jānāti,</div> </td> </tr> <tr> <td> <div class="G">kuddho dhammaṃ na passati;</div> </td> </tr> <tr> <td> <div class="G">Andhatamaṃ tadā hoti,</div> </td> </tr> <tr> <td> <div class="G">yaṃ kodho sahate naraṃ.</div> </td> </tr> </table> </div></div><div class="q" id="p_16A7_442"> <div class="p"> <table class="singleColumn"> <tr> <td> <div class="pN">442</div> <div class="G">Yaṃ kuddho uparodheti,</div> </td> </tr> <tr> <td> <div class="G">sukaraṃ viya dukkaraṃ;</div> </td> </tr> <tr> <td> <div class="G">Pacchā so vigate kodhe,</div> </td> </tr> <tr> <td> <div class="G">aggidaḍḍhova tappati.</div> </td> </tr> </table> </div></div><div class="q" id="p_16A7_443"> <div class="p"> <table class="singleColumn"> <tr> <td> <div class="pN">443</div> <div class="G">Dummaṅkuyaṃ padasseti,</div> </td> </tr> <tr> <td> <div class="G">dhūmaṃ dhūmīva pāvako;</div> </td> </tr> <tr> <td> <div class="G">Yato patāyati kodho,</div> </td> </tr> <tr> <td> <div class="G">yena kujjhanti mānavā.</div> </td> </tr> </table> </div></div><div class="q" id="p_16A7_444"> <div class="p"> <table class="singleColumn"> <tr> <td> <div class="pN">444</div> <div class="G">Nāssa hirī na ottappaṃ,</div> </td> </tr> <tr> <td> <div class="G">na vāco hoti gāravo;</div> </td> </tr> <tr> <td> <div class="G">Kodhena abhibhūtassa,</div> </td> </tr> <tr> <td> <div class="G">na dīpaṃ hoti kiñcanaṃ.</div> </td> </tr> </table> </div></div><div class="q" id="p_16A7_445"> <div class="p"> <table class="singleColumn"> <tr> <td> <div class="pN">445</div> <div class="G">Tapanīyāni kammāni,</div> </td> </tr> <tr> <td> <div class="G">yāni dhammehi ārakā;</div> </td> </tr> <tr> <td> <div class="G">Tāni ārocayissāmi,</div> </td> </tr> <tr> <td> <div class="G">taṃ suṇātha yathā tathaṃ.</div> </td> </tr> </table> </div></div><div class="q" id="p_16A7_446"> <div class="p"> <table class="singleColumn"> <tr> <td> <div class="pN">446</div> <div class="G">Kuddho hi pitaraṃ hanti,</div> </td> </tr> <tr> <td> <div class="G">hanti kuddho samātaraṃ;</div> </td> </tr> <tr> <td> <div class="G">Kuddho hi brāhmaṇaṃ hanti,</div> </td> </tr> <tr> <td> <div class="G">hanti kuddho puthujjanaṃ.</div> </td> </tr> </table> </div></div><div class="q" id="p_16A7_447"> <div class="p"> <table class="singleColumn"> <tr> <td> <div class="pN">447</div> <div class="G">Yāya mātu bhato poso,</div> </td> </tr> <tr> <td> <div class="G">imaṃ lokaṃ avekkhati;</div> </td> </tr> <tr> <td> <div class="G">Tampi pāṇadadiṃ santiṃ,</div> </td> </tr> <tr> <td> <div class="G">hanti kuddho puthujjano.</div> </td> </tr> </table> </div></div><div class="q" id="p_16A7_448"> <div class="p"> <table class="singleColumn"> <tr> <td> <div class="pN">448</div> <div class="G">Attūpamā hi te sattā,</div> </td> </tr> <tr> <td> <div class="G">attā hi paramo piyo;</div> </td> </tr> <tr> <td> <div class="G">Hanti kuddho puthuttānaṃ,</div> </td> </tr> <tr> <td> <div class="G">nānārūpesu mucchito.</div> </td> </tr> </table> </div></div><div class="q" id="p_16A7_449"> <div class="p"> <table class="singleColumn"> <tr> <td> <div class="pN">449</div> <div class="G">Asinā hanti attānaṃ,</div> </td> </tr> <tr> <td> <div class="G">visaṃ khādanti mucchitā;</div> </td> </tr> <tr> <td> <div class="G">Rajjuyā bajjha mīyanti,</div> </td> </tr> <tr> <td> <div class="G">pabbatāmapi kandare.</div> </td> </tr> </table> </div></div><div class="q" id="p_16A7_450"> <div class="p"> <table class="singleColumn"> <tr> <td> <div class="pN">450</div> <div class="G">Bhūnahaccāni kammāni,</div> </td> </tr> <tr> <td> <div class="G">attamāraṇiyāni ca;</div> </td> </tr> <tr> <td> <div class="G">Karontā nāvabujjhanti,</div> </td> </tr> <tr> <td> <div class="G">kodhajāto parābhavo.</div> </td> </tr> </table> </div></div><div class="q" id="p_16A7_451"> <div class="p"> <table class="singleColumn"> <tr> <td> <div class="pN">451</div> <div class="G">Itāyaṃ kodharūpena,</div> </td> </tr> <tr> <td> <div class="G">maccupāso guhāsayo;</div> </td> </tr> <tr> <td> <div class="G">Taṃ damena samucchinde,</div> </td> </tr> <tr> <td> <div class="G">paññāvīriyena diṭṭhiyā.</div> </td> </tr> </table> </div></div><div class="q" id="p_16A7_452"> <div class="p"> <table class="singleColumn"> <tr> <td> <div class="pN">452</div> <div class="G">Yathā metaṃ akusalaṃ,</div> </td> </tr> <tr> <td> <div class="G">samucchindetha paṇḍito;</div> </td> </tr> <tr> <td> <div class="G">Tatheva dhamme sikkhetha,</div> </td> </tr> <tr> <td> <div class="G">mā no dummaṅkuyaṃ ahu.</div> </td> </tr> </table> </div></div><div class="q" id="p_16A7_453"> <div class="p"> <table class="singleColumn"> <tr> <td> <div class="pN">453</div> <div class="G">Vītakodhā anāyāsā,</div> </td> </tr> <tr> <td> <div class="G">Vītalobhā anussukā;</div> </td> </tr> <tr> <td> <div class="G">Dantā kodhaṃ pahantvāna,</div> </td> </tr> <tr> <td> <div class="G">Parinibbanti anāsavā”ti.</div> </td> </tr> </table> </div></div><div class="CENTER" id="p_16A7_454"><span class="pN">454</span>Ekādasamaṃ.</div><div class="CENTER" id="p_16A7_455"><span class="pN">455</span>Abyākatavaggo chaṭṭho.</div><div class="SUMMARY" id="p_16A7_456"><span class="pN">456</span><span class="firstLetter">T</span>assuddānaṃ</div><div class="q" id="p_16A7_457"> <div class="p"> <table class="singleColumn"> <tr> <td> <div class="pN">457</div> <div class="G">Abyākato purisagati,</div> </td> </tr> <tr> <td> <div class="G">Tissa sīha arakkhiyaṃ;</div> </td> </tr> <tr> <td> <div class="G">Kimilaṃ satta pacalā,</div> </td> </tr> <tr> <td> <div class="G">Mettā bhariyā kodhekādasāti.</div> </td> </tr> </table> </div></div></div><div>
<div class="b">
<a href="/">Home</a> » <a href="/tipitaka/16A7">16A7 Sattakanipātapāḷi</a> » <a href="/tipitaka/16A7/2">2 Dutiyapaṇṇāsaka</a> » <a href="/tipitaka/16A7/2/2.1">2.1 Abyākatavagga</a>
</div>
<div class="i">2.1.11 Kodhanasutta</div>
<div class="h">Dutiyapaṇṇāsaka</div>
<div class="h">Abyākatavagga</div>
<div class="h">Kodhanasutta</div>
<div class="q" id="p_16A7_429"> <div class="divNumber">64.</div> <div class="p">
<span class="pN">429</span>“Sattime, bhikkhave, dhammā sapattakantā sapattakaraṇā kodhanaṃ āgacchanti itthiṃ vā purisaṃ vā. Katame satta? Idha, bhikkhave, sapatto sapattassa evaṃ icchati—  ‘aho vatāyaṃ dubbaṇṇo assā’ti. Taṃ kissa hetu? Na, bhikkhave, sapatto sapattassa vaṇṇavatāya nandati. Kodhanoyaṃ, bhikkhave, purisapuggalo kodhābhibhūto kodhapareto, kiñcāpi so hoti sunhāto suvilitto kappitakesamassu odātavatthavasano; atha kho so dubbaṇṇova hoti kodhābhibhūto. Ayaṃ, bhikkhave, paṭhamo dhammo sapattakanto sapattakaraṇo kodhanaṃ āgacchati itthiṃ vā purisaṃ vā. (1) </div>
</div>
<div class="q" id="p_16A7_430"> <div class="p">
<span class="pN">430</span>Puna caparaṃ, bhikkhave, sapatto sapattassa evaṃ icchati—  ‘aho vatāyaṃ dukkhaṃ sayeyyā’ti. Taṃ kissa hetu? Na, bhikkhave, sapatto sapattassa sukhaseyyāya nandati. Kodhanoyaṃ, bhikkhave, purisapuggalo kodhābhibhūto kodhapareto, kiñcāpi so pallaṅke seti gonakatthate paṭalikatthate kadalimigapavarapaccattharaṇe sauttaracchade ubhatolohitakūpadhāne; atha kho so dukkhaññeva seti kodhābhibhūto. Ayaṃ, bhikkhave, dutiyo dhammo sapattakanto sapattakaraṇo kodhanaṃ āgacchati itthiṃ vā purisaṃ vā. (2) </div>
</div>
<div class="q" id="p_16A7_431"> <div class="p">
<span class="pN">431</span>Puna caparaṃ, bhikkhave, sapatto sapattassa evaṃ icchati—  ‘aho vatāyaṃ na pacurattho assā’ti. Taṃ kissa hetu? Na, bhikkhave, sapatto sapattassa pacuratthatāya nandati. Kodhanoyaṃ, bhikkhave, purisapuggalo kodhābhibhūto kodhapareto, anatthampi gahetvā ‘attho me gahito’ti maññati, atthampi gahetvā ‘anattho me gahito’ti maññati. Tassime dhammā aññamaññaṃ vipaccanīkā gahitā dīgharattaṃ ahitāya dukkhāya saṃvattanti kodhābhibhūtassa. Ayaṃ, bhikkhave, tatiyo dhammo sapattakanto sapattakaraṇo kodhanaṃ āgacchati itthiṃ vā purisaṃ vā. (3) </div>
</div>
<div class="q" id="p_16A7_432"> <div class="p">
<span class="pN">432</span>Puna caparaṃ, bhikkhave, sapatto sapattassa evaṃ icchati—  ‘aho vatāyaṃ na bhogavā assā’ti. Taṃ kissa hetu? Na, bhikkhave, sapatto sapattassa bhogavatāya nandati. Kodhanassa, bhikkhave, purisapuggalassa kodhābhibhūtassa kodhaparetassa, yepissa te honti bhogā uṭṭhānavīriyādhigatā bāhābalaparicitā sedāvakkhittā dhammikā dhammaladdhā, tepi rājāno rājakosaṃ pavesenti kodhābhibhūtassa. Ayaṃ, bhikkhave, catuttho dhammo sapattakanto sapattakaraṇo kodhanaṃ āgacchati itthiṃ vā purisaṃ vā. (4) </div>
</div>
<div class="q" id="p_16A7_433"> <div class="p">
<span class="pN">433</span>Puna caparaṃ, bhikkhave, sapatto sapattassa evaṃ icchati—  ‘aho vatāyaṃ na yasavā assā’ti. Taṃ kissa hetu? Na, bhikkhave, sapatto sapattassa yasavatāya nandati. Kodhanoyaṃ, bhikkhave, purisapuggalo kodhābhibhūto kodhapareto, yopissa so hoti yaso appamādādhigato, tamhāpi dhaṃsati kodhābhibhūto. Ayaṃ, bhikkhave, pañcamo dhammo sapattakanto sapattakaraṇo kodhanaṃ āgacchati itthiṃ vā purisaṃ vā. (5) </div>
</div>
<div class="q" id="p_16A7_434"> <div class="p">
<span class="pN">434</span>Puna caparaṃ, bhikkhave, sapatto sapattassa evaṃ icchati—  ‘aho vatāyaṃ na mittavā assā’ti. Taṃ kissa hetu? Na, bhikkhave, sapatto sapattassa mittavatāya nandati. Kodhanaṃ, bhikkhave, purisapuggalaṃ kodhābhibhūtaṃ kodhaparetaṃ, yepissa te honti mittāmaccā ñātisālohitā, tepi ārakā parivajjanti kodhābhibhūtaṃ. Ayaṃ, bhikkhave, chaṭṭho dhammo sapattakanto sapattakaraṇo kodhanaṃ āgacchati itthiṃ vā purisaṃ vā. (6) </div>
</div>
<div class="q" id="p_16A7_435"> <div class="p">
<span class="pN">435</span>Puna caparaṃ, bhikkhave, sapatto sapattassa evaṃ icchati—  ‘aho vatāyaṃ kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjeyyā’ti. Taṃ kissa hetu? Na, bhikkhave, sapatto sapattassa sugatigamane nandati. Kodhanoyaṃ, bhikkhave, purisapuggalo kodhābhibhūto kodhapareto kāyena duccaritaṃ carati, vācāya duccaritaṃ carati, manasā duccaritaṃ carati. So kāyena duccaritaṃ caritvā vācāya…pe…  kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati kodhābhibhūto. Ayaṃ, bhikkhave, sattamo dhammo sapattakanto sapattakaraṇo kodhanaṃ āgacchati itthiṃ vā purisaṃ vā. (7) </div>
</div>
<div class="q" id="p_16A7_436"> <div class="p">
<span class="pN">436</span>Ime kho, bhikkhave, satta dhammā sapattakantā sapattakaraṇā kodhanaṃ āgacchanti itthiṃ vā purisaṃ vāti. </div>
</div>
<div class="q" id="p_16A7_437"> <div class="p"> <table class="singleColumn"> <tr> <td> <div class="pN">437</div> <div class="G">Kodhano dubbaṇṇo hoti,</div> </td> </tr> <tr> <td> <div class="G">atho dukkhampi seti so;</div> </td> </tr> <tr> <td> <div class="G">Atho atthaṃ gahetvāna,</div> </td> </tr> <tr> <td> <div class="G">anatthaṃ adhipajjati.</div> </td> </tr> </table> </div>
</div>
<div class="q" id="p_16A7_438"> <div class="p"> <table class="singleColumn"> <tr> <td> <div class="pN">438</div> <div class="G">Tato kāyena vācāya,</div> </td> </tr> <tr> <td> <div class="G">vadhaṃ katvāna kodhano;</div> </td> </tr> <tr> <td> <div class="G">Kodhābhibhūto puriso,</div> </td> </tr> <tr> <td> <div class="G">dhanajāniṃ nigacchati.</div> </td> </tr> </table> </div>
</div>
<div class="q" id="p_16A7_439"> <div class="p"> <table class="singleColumn"> <tr> <td> <div class="pN">439</div> <div class="G">Kodhasammadasammatto,</div> </td> </tr> <tr> <td> <div class="G">āyasakyaṃ nigacchati;</div> </td> </tr> <tr> <td> <div class="G">Ñātimittā suhajjā ca,</div> </td> </tr> <tr> <td> <div class="G">parivajjanti kodhanaṃ.</div> </td> </tr> </table> </div>
</div>
<div class="q" id="p_16A7_440"> <div class="p"> <table class="singleColumn"> <tr> <td> <div class="pN">440</div> <div class="G">Anatthajanano kodho,</div> </td> </tr> <tr> <td> <div class="G">kodho cittappakopano;</div> </td> </tr> <tr> <td> <div class="G">Bhayamantarato jātaṃ,</div> </td> </tr> <tr> <td> <div class="G">taṃ jano nāvabujjhati.</div> </td> </tr> </table> </div>
</div>
<div class="q" id="p_16A7_441"> <div class="p"> <table class="singleColumn"> <tr> <td> <div class="pN">441</div> <div class="G">Kuddho atthaṃ na jānāti,</div> </td> </tr> <tr> <td> <div class="G">kuddho dhammaṃ na passati;</div> </td> </tr> <tr> <td> <div class="G">Andhatamaṃ tadā hoti,</div> </td> </tr> <tr> <td> <div class="G">yaṃ kodho sahate naraṃ.</div> </td> </tr> </table> </div>
</div>
<div class="q" id="p_16A7_442"> <div class="p"> <table class="singleColumn"> <tr> <td> <div class="pN">442</div> <div class="G">Yaṃ kuddho uparodheti,</div> </td> </tr> <tr> <td> <div class="G">sukaraṃ viya dukkaraṃ;</div> </td> </tr> <tr> <td> <div class="G">Pacchā so vigate kodhe,</div> </td> </tr> <tr> <td> <div class="G">aggidaḍḍhova tappati.</div> </td> </tr> </table> </div>
</div>
<div class="q" id="p_16A7_443"> <div class="p"> <table class="singleColumn"> <tr> <td> <div class="pN">443</div> <div class="G">Dummaṅkuyaṃ padasseti,</div> </td> </tr> <tr> <td> <div class="G">dhūmaṃ dhūmīva pāvako;</div> </td> </tr> <tr> <td> <div class="G">Yato patāyati kodho,</div> </td> </tr> <tr> <td> <div class="G">yena kujjhanti mānavā.</div> </td> </tr> </table> </div>
</div>
<div class="q" id="p_16A7_444"> <div class="p"> <table class="singleColumn"> <tr> <td> <div class="pN">444</div> <div class="G">Nāssa hirī na ottappaṃ,</div> </td> </tr> <tr> <td> <div class="G">na vāco hoti gāravo;</div> </td> </tr> <tr> <td> <div class="G">Kodhena abhibhūtassa,</div> </td> </tr> <tr> <td> <div class="G">na dīpaṃ hoti kiñcanaṃ.</div> </td> </tr> </table> </div>
</div>
<div class="q" id="p_16A7_445"> <div class="p"> <table class="singleColumn"> <tr> <td> <div class="pN">445</div> <div class="G">Tapanīyāni kammāni,</div> </td> </tr> <tr> <td> <div class="G">yāni dhammehi ārakā;</div> </td> </tr> <tr> <td> <div class="G">Tāni ārocayissāmi,</div> </td> </tr> <tr> <td> <div class="G">taṃ suṇātha yathā tathaṃ.</div> </td> </tr> </table> </div>
</div>
<div class="q" id="p_16A7_446"> <div class="p"> <table class="singleColumn"> <tr> <td> <div class="pN">446</div> <div class="G">Kuddho hi pitaraṃ hanti,</div> </td> </tr> <tr> <td> <div class="G">hanti kuddho samātaraṃ;</div> </td> </tr> <tr> <td> <div class="G">Kuddho hi brāhmaṇaṃ hanti,</div> </td> </tr> <tr> <td> <div class="G">hanti kuddho puthujjanaṃ.</div> </td> </tr> </table> </div>
</div>
<div class="q" id="p_16A7_447"> <div class="p"> <table class="singleColumn"> <tr> <td> <div class="pN">447</div> <div class="G">Yāya mātu bhato poso,</div> </td> </tr> <tr> <td> <div class="G">imaṃ lokaṃ avekkhati;</div> </td> </tr> <tr> <td> <div class="G">Tampi pāṇadadiṃ santiṃ,</div> </td> </tr> <tr> <td> <div class="G">hanti kuddho puthujjano.</div> </td> </tr> </table> </div>
</div>
<div class="q" id="p_16A7_448"> <div class="p"> <table class="singleColumn"> <tr> <td> <div class="pN">448</div> <div class="G">Attūpamā hi te sattā,</div> </td> </tr> <tr> <td> <div class="G">attā hi paramo piyo;</div> </td> </tr> <tr> <td> <div class="G">Hanti kuddho puthuttānaṃ,</div> </td> </tr> <tr> <td> <div class="G">nānārūpesu mucchito.</div> </td> </tr> </table> </div>
</div>
<div class="q" id="p_16A7_449"> <div class="p"> <table class="singleColumn"> <tr> <td> <div class="pN">449</div> <div class="G">Asinā hanti attānaṃ,</div> </td> </tr> <tr> <td> <div class="G">visaṃ khādanti mucchitā;</div> </td> </tr> <tr> <td> <div class="G">Rajjuyā bajjha mīyanti,</div> </td> </tr> <tr> <td> <div class="G">pabbatāmapi kandare.</div> </td> </tr> </table> </div>
</div>
<div class="q" id="p_16A7_450"> <div class="p"> <table class="singleColumn"> <tr> <td> <div class="pN">450</div> <div class="G">Bhūnahaccāni kammāni,</div> </td> </tr> <tr> <td> <div class="G">attamāraṇiyāni ca;</div> </td> </tr> <tr> <td> <div class="G">Karontā nāvabujjhanti,</div> </td> </tr> <tr> <td> <div class="G">kodhajāto parābhavo.</div> </td> </tr> </table> </div>
</div>
<div class="q" id="p_16A7_451"> <div class="p"> <table class="singleColumn"> <tr> <td> <div class="pN">451</div> <div class="G">Itāyaṃ kodharūpena,</div> </td> </tr> <tr> <td> <div class="G">maccupāso guhāsayo;</div> </td> </tr> <tr> <td> <div class="G">Taṃ damena samucchinde,</div> </td> </tr> <tr> <td> <div class="G">paññāvīriyena diṭṭhiyā.</div> </td> </tr> </table> </div>
</div>
<div class="q" id="p_16A7_452"> <div class="p"> <table class="singleColumn"> <tr> <td> <div class="pN">452</div> <div class="G">Yathā metaṃ akusalaṃ,</div> </td> </tr> <tr> <td> <div class="G">samucchindetha paṇḍito;</div> </td> </tr> <tr> <td> <div class="G">Tatheva dhamme sikkhetha,</div> </td> </tr> <tr> <td> <div class="G">mā no dummaṅkuyaṃ ahu.</div> </td> </tr> </table> </div>
</div>
<div class="q" id="p_16A7_453"> <div class="p"> <table class="singleColumn"> <tr> <td> <div class="pN">453</div> <div class="G">Vītakodhā anāyāsā,</div> </td> </tr> <tr> <td> <div class="G">Vītalobhā anussukā;</div> </td> </tr> <tr> <td> <div class="G">Dantā kodhaṃ pahantvāna,</div> </td> </tr> <tr> <td> <div class="G">Parinibbanti anāsavā”ti.</div> </td> </tr> </table> </div>
</div>
<div class="CENTER" id="p_16A7_454">
<span class="pN">454</span>Ekādasamaṃ.</div>
<div class="CENTER" id="p_16A7_455">
<span class="pN">455</span>Abyākatavaggo chaṭṭho.</div>
<div class="SUMMARY" id="p_16A7_456">
<span class="pN">456</span><span class="firstLetter">T</span>assuddānaṃ</div>
<div class="q" id="p_16A7_457"> <div class="p"> <table class="singleColumn"> <tr> <td> <div class="pN">457</div> <div class="G">Abyākato purisagati,</div> </td> </tr> <tr> <td> <div class="G">Tissa sīha arakkhiyaṃ;</div> </td> </tr> <tr> <td> <div class="G">Kimilaṃ satta pacalā,</div> </td> </tr> <tr> <td> <div class="G">Mettā bhariyā kodhekādasāti.</div> </td> </tr> </table> </div>
</div>
</div>
