<div><div class="b"><a href="/">Home</a> » <a href="/tipitaka/24Mn">24Mn Mahāniddesapāḷi</a> » <a href="/tipitaka/24Mn/1">1 Aṭṭhakavagga</a></div><div class="i">1.7 Tissametteyyasuttaniddesa</div><div class="h">Aṭṭhakavagga</div><div class="h">Tissametteyyasuttaniddesa</div><div class="q" id="p_24Mn_509"> <div class="p"><span class="pN">509</span>Atha tissametteyyasuttaniddesaṃ vakkhati—  </div></div><div class="q" id="p_24Mn_510"> <div class="divNumber">49.</div> <div class="p"> <table class="singleColumn"> <tr> <td> <div class="pN">510</div> <div class="G"><span class="bold">Methunamanuyuttassa,</span> <span class="gathaQuote">(iccāyasmā tisso metteyyo)</span></div> </td> </tr> <tr> <td> <div class="G"><span class="bold">Vighātaṃ brūhi mārisa;</span></div> </td> </tr> <tr> <td> <div class="G"><span class="bold">Sutvāna tava sāsanaṃ,</span></div> </td> </tr> <tr> <td> <div class="G"><span class="bold">Viveke sikkhissāmase.</span></div> </td> </tr> </table> </div></div><div class="q" id="p_24Mn_511"> <div class="p"><span class="pN">511</span><span class="bold">Methunamanuyuttassā</span>ti. <span class="bold">Methunadhammo</span> nāma yo so asaddhammo gāmadhammo vasaladhammo duṭṭhullo odakantiko rahasso dvayaṃdvayasamāpatti. Kiṃkāraṇā vuccati methunadhammo? Ubhinnaṃ rattānaṃ sārattānaṃ avassutānaṃ pariyuṭṭhitānaṃ pariyādinnacittānaṃ ubhinnaṃ sadisānaṃ dhammoti—  taṃkāraṇā vuccati methunadhammo. Yathā ubho kalahakārakā methunakāti vuccanti, ubho bhaṇḍanakārakā methunakāti vuccanti, ubho bhassakārakā methunakāti vuccanti, ubho vivādakārakā methunakāti vuccanti, ubho adhikaraṇakārakā methunakāti vuccanti, ubho vādino methunakāti vuccanti, ubho sallāpakā methunakāti vuccanti; evamevaṃ ubhinnaṃ rattānaṃ sārattānaṃ avassutānaṃ pariyuṭṭhitānaṃ pariyādinnacittānaṃ ubhinnaṃ sadisānaṃ dhammoti—  taṃkāraṇā vuccati methunadhammo. </div></div><div class="q" id="p_24Mn_512"> <div class="p"><span class="pN">512</span><span class="bold">Methunamanuyuttassā</span>ti. Methunadhamme yuttassa payuttassa āyuttassa samāyuttassa taccaritassa tabbahulassa taggarukassa tanninnassa tappoṇassa tappabbhārassa tadadhimuttassa tadadhipateyyassāti—  methunamanuyuttassa. </div></div><div class="q" id="p_24Mn_513"> <div class="p"><span class="pN">513</span><span class="bold">Iccāyasmā tisso metteyyo</span>ti. <span class="bold">Iccā</span>ti padasandhi padasaṃsaggo padapāripūrī akkharasamavāyo byañjanasiliṭṭhatā padānupubbatāpetaṃ—  iccāti. <span class="bold">Āyasmā</span>ti piyavacanaṃ garuvacanaṃ sagāravavacanaṃ sappatissavacanametaṃ—  āyasmāti. <span class="bold">Tisso</span>ti tassa therassa nāmaṃ saṅkhā samaññā paññatti vohāro nāmaṃ nāmakammaṃ nāmadheyyaṃ nirutti byañjanaṃ abhilāpo. <span class="bold">Metteyyo</span>ti tassa therassa gottaṃ saṅkhā samaññā paññatti vohāroti—  iccāyasmā tisso metteyyo. </div></div><div class="q" id="p_24Mn_514"> <div class="p"><span class="pN">514</span><span class="bold">Vighātaṃ brūhi mārisā</span>ti. <span class="bold">Vighātan</span>ti vighātaṃ upaghātaṃ pīḷanaṃ ghaṭṭanaṃ upaddavaṃ upasaggaṃ brūhi ācikkha desehi paññapehi paṭṭhapehi vivara vibhaja uttānīkarohi pakāsehi. <span class="bold">Mārisā</span>ti piyavacanaṃ garuvacanaṃ sagāravavacanaṃ sappatissavacanametaṃ mārisāti—  vighātaṃ brūhi mārisa. </div></div><div class="q" id="p_24Mn_515"> <div class="p"><span class="pN">515</span><span class="bold">Sutvāna tava sāsanan</span>ti. Tuyhaṃ vacanaṃ byappathaṃ desanaṃ anusāsanaṃ anusiṭṭhiṃ sutvā suṇitvā uggahetvā upadhārayitvā upalakkhayitvāti—  sutvāna tava sāsanaṃ. </div></div><div class="q" id="p_24Mn_516"> <div class="p"><span class="pN">516</span><span class="bold">Viveke sikkhissāmase</span>ti. <span class="bold">Viveko</span>ti tayo vivekā—  kāyaviveko, cittaviveko, upadhiviveko. Katamo kāyaviveko? Idha bhikkhu vivittaṃ senāsanaṃ bhajati araññaṃ rukkhamūlaṃ pabbataṃ kandaraṃ giriguhaṃ susānaṃ vanapatthaṃ abbhokāsaṃ palāsapuñjaṃ, kāyena vivitto viharati. So eko gacchati, eko tiṭṭhati, eko nisīdati, eko seyyaṃ kappeti, eko gāmaṃ piṇḍāya pavisati, eko paṭikkamati, eko raho nisīdati, eko caṅkamaṃ adhiṭṭhāti, eko carati, eko viharati iriyati vattati pāleti yapeti yāpeti—  ayaṃ kāyaviveko. </div></div><div class="q" id="p_24Mn_517"> <div class="p"><span class="pN">517</span>Katamo cittaviveko? Paṭhamaṃ jhānaṃ samāpannassa nīvaraṇehi cittaṃ vivittaṃ hoti, dutiyaṃ jhānaṃ samāpannassa vitakkavicārehi cittaṃ vivittaṃ hoti, tatiyaṃ jhānaṃ samāpannassa pītiyā cittaṃ vivittaṃ hoti, catutthaṃ jhānaṃ samāpannassa sukhadukkhehi cittaṃ vivittaṃ hoti, ākāsānañcāyatanaṃ samāpannassa rūpasaññāya paṭighasaññāya nānattasaññāya cittaṃ vivittaṃ hoti, viññāṇañcāyatanaṃ samāpannassa ākāsānañcāyatanasaññāya cittaṃ vivittaṃ hoti, ākiñcaññāyatanaṃ samāpannassa viññāṇañcāyatanasaññāya cittaṃ vivittaṃ hoti, nevasaññānāsaññāyatanaṃ samāpannassa ākiñcaññāyatanasaññāya cittaṃ vivittaṃ hoti, sotāpannassa sakkāyadiṭṭhiyā vicikicchāya sīlabbataparāmāsā diṭṭhānusayā vicikicchānusayā tadekaṭṭhehi ca kilesehi cittaṃ vivittaṃ hoti, sakadāgāmissa oḷārikā kāmarāgasaṃyojanā paṭighasaṃyojanā oḷārikā kāmarāgānusayā paṭighānusayā tadekaṭṭhehi ca kilesehi cittaṃ vivittaṃ hoti, anāgāmissa anusahagatā kāmarāgasaṃyojanā paṭighasaṃyojanā anusahagatā kāmarāgānusayā paṭighānusayā tadekaṭṭhehi ca kilesehi cittaṃ vivittaṃ hoti, arahato rūparāgā arūparāgā mānā uddhaccā avijjāya mānānusayā bhavarāgānusayā avijjānusayā tadekaṭṭhehi ca kilesehi bahiddhā ca sabbanimittehi cittaṃ vivittaṃ hoti—  ayaṃ cittaviveko. </div></div><div class="q" id="p_24Mn_518"> <div class="p"><span class="pN">518</span>Katamo upadhiviveko? <span class="bold">Upadhi</span> vuccanti kilesā ca khandhā ca abhisaṅkhārā ca. Upadhiviveko vuccati amataṃ nibbānaṃ. Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṃ—  ayaṃ upadhiviveko. Kāyaviveko ca vivekaṭṭhakāyānaṃ nekkhammābhiratānaṃ; cittaviveko ca parisuddhacittānaṃ paramavodānappattānaṃ; upadhiviveko ca nirūpadhīnaṃ puggalānaṃ visaṅkhāragatānaṃ. <span class="bold">Viveke sikkhissāmase</span>ti. So thero pakatiyā sikkhitasikkho. Api ca dhammadesanaṃ upādāya dhammadesanaṃ sāvento evamāha—  viveke sikkhissāmaseti. </div></div><div class="q" id="p_24Mn_519"> <div class="p"><span class="pN">519</span>Tenāha thero tissametteyyo—  </div></div><div class="q" id="p_24Mn_520"> <div class="p"> <table class="singleColumn"> <tr> <td> <div class="pN">520</div> <div class="G">“Methunamanuyuttassa, <span class="gathaQuote">(iccāyasmā tisso metteyyo)</span></div> </td> </tr> <tr> <td> <div class="G">Vighātaṃ brūhi mārisa;</div> </td> </tr> <tr> <td> <div class="G">Sutvāna tava sāsanaṃ,</div> </td> </tr> <tr> <td> <div class="G">Viveke sikkhissāmase”ti.</div> </td> </tr> </table> </div></div><div class="q" id="p_24Mn_521"> <div class="divNumber">50.</div> <div class="p"> <table class="singleColumn"> <tr> <td> <div class="pN">521</div> <div class="G"><span class="bold">Methunamanuyuttassa</span>, <span class="gathaQuote">(metteyyāti bhagavā)</span></div> </td> </tr> <tr> <td> <div class="G"><span class="bold">Mussate vāpi sāsanaṃ;</span></div> </td> </tr> <tr> <td> <div class="G"><span class="bold">Micchā ca paṭipajjati,</span></div> </td> </tr> <tr> <td> <div class="G"><span class="bold">Etaṃ tasmiṃ anāriyaṃ.</span></div> </td> </tr> </table> </div></div><div class="q" id="p_24Mn_522"> <div class="p"><span class="pN">522</span><span class="bold">Methunamanuyuttassā</span>ti. Methunadhammo nāma yo so asaddhammo gāmadhammo vasaladhammo duṭṭhullo odakantiko rahasso dvayaṃdvayasamāpatti. Kiṃkāraṇā vuccati methunadhammo? Ubhinnaṃ rattānaṃ sārattānaṃ avassutānaṃ pariyuṭṭhitānaṃ pariyādinnacittānaṃ ubhinnaṃ sadisānaṃ dhammoti—  taṃkāraṇā vuccati methunadhammo. Yathā ubho kalahakārakā methunakāti vuccanti, ubho bhaṇḍanakārakā methunakāti vuccanti, ubho bhassakārakā methunakāti vuccanti, ubho vivādakārakā methunakāti vuccanti, ubho adhikaraṇakārakā methunakāti vuccanti, ubho vādino methunakāti vuccanti, ubho sallāpakā methunakāti vuccanti; evamevaṃ ubhinnaṃ rattānaṃ sārattānaṃ avassutānaṃ pariyuṭṭhitānaṃ pariyādinnacittānaṃ ubhinnaṃ sadisānaṃ dhammoti—  taṃkāraṇā vuccati methunadhammo. </div></div><div class="q" id="p_24Mn_523"> <div class="p"><span class="pN">523</span><span class="bold">Methunamanuyuttassā</span>ti. Methunadhamme yuttassa payuttassa āyuttassa samāyuttassa taccaritassa tabbahulassa taggarukassa tanninnassa tappoṇassa tappabbhārassa tadadhimuttassa tadadhipateyyassāti—  methunamanuyuttassa. </div></div><div class="q" id="p_24Mn_524"> <div class="p"><span class="pN">524</span><span class="bold">Metteyyā</span>ti bhagavā taṃ theraṃ gottena ālapati. <span class="bold">Bhagavā</span>ti gāravādhivacanaṃ. Api ca bhaggarāgoti bhagavā, bhaggadosoti bhagavā, bhaggamohoti bhagavā, bhaggamānoti bhagavā, bhaggadiṭṭhīti bhagavā, bhaggakaṇḍakoti bhagavā, bhaggakilesoti bhagavā, bhaji vibhaji pavibhaji dhammaratananti bhagavā, bhavānaṃ antakaroti bhagavā, bhāvitakāyo bhāvitasīlo bhāvitacitto bhāvitapaññoti bhagavā, bhaji vā bhagavā araññavanapatthāni pantāni senāsanāni appasaddāni appanigghosāni vijanavātāni manussarāhasseyyakāni paṭisallānasāruppānīti bhagavā, bhāgī vā bhagavā cīvarapiṇḍapātasenāsanagilānapaccayabhesajjaparikkhārānanti bhagavā, bhāgī vā bhagavā attharasassa dhammarasassa vimuttirasassa adhisīlassa adhicittassa adhipaññāyāti bhagavā, bhāgī vā bhagavā catunnaṃ jhānānaṃ catunnaṃ appamaññānaṃ catunnaṃ arūpasamāpattīnanti bhagavā, bhāgī vā bhagavā aṭṭhannaṃ vimokkhānaṃ aṭṭhannaṃ abhibhāyatanānaṃ navannaṃ anupubbavihārasamāpattīnanti bhagavā, bhāgī vā bhagavā dasannaṃ saññābhāvanānaṃ dasannaṃ kasiṇasamāpattīnaṃ ānāpānassatisamādhissa asubhasamāpattiyāti bhagavā, bhāgī vā bhagavā catunnaṃ satipaṭṭhānānaṃ catunnaṃ sammappadhānānaṃ catunnaṃ iddhipādānaṃ pañcannaṃ indriyānaṃ pañcannaṃ balānaṃ sattannaṃ bojjhaṅgānaṃ ariyassa aṭṭhaṅgikassa maggassāti bhagavā, bhāgī vā bhagavā dasannaṃ tathāgatabalānaṃ catunnaṃ vesārajjānaṃ catunnaṃ paṭisambhidānaṃ channaṃ abhiññānaṃ channaṃ buddhadhammānanti bhagavā. Bhagavāti netaṃ nāmaṃ mātarā kataṃ, na pitarā kataṃ, na bhātarā kataṃ, na bhaginiyā kataṃ, na mittāmaccehi kataṃ, na ñātisālohitehi kataṃ na samaṇabrāhmaṇehi kataṃ, na devatāhi kataṃ. Vimokkhantikametaṃ buddhānaṃ bhagavantānaṃ bodhiyā mūle saha sabbaññutaññāṇassa paṭilābhā sacchikā paññatti yadidaṃ bhagavāti—  metteyyāti bhagavā. </div></div><div class="q" id="p_24Mn_525"> <div class="p"><span class="pN">525</span><span class="bold">Mussate vāpi sāsanan</span>ti. Dvīhi kāraṇehi sāsanaṃ mussati—  pariyattisāsanampi mussati, paṭipattisāsanampi mussati. Katamaṃ pariyattisāsanaṃ? Yaṃ tassa pariyāpuṭaṃ—  suttaṃ geyyaṃ veyyākaraṇaṃ gāthā udānaṃ itivuttakaṃ jātakaṃ abbhutadhammaṃ vedallaṃ—  idaṃ pariyattisāsanaṃ. Tampi mussati sammussati pamussati sampamussati paribāhiro hotīti—  evampi mussate vāpi sāsanaṃ. </div></div><div class="q" id="p_24Mn_526"> <div class="p"><span class="pN">526</span>Katamaṃ paṭipattisāsanaṃ? Sammāpaṭipadā anulomapaṭipadā apaccanīkapaṭipadā anvatthapaṭipadā dhammānudhammapaṭipadā sīlesu paripūrakāritā indriyesu guttadvāratā bhojane mattaññutā jāgariyānuyogo satisampajaññaṃ cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo—  idaṃ paṭipattisāsanaṃ. Tampi mussati sammussati pamussati sampamussati paribāhiro hotīti. Evampi mussate vāpi sāsanaṃ. </div></div><div class="q" id="p_24Mn_527"> <div class="p"><span class="pN">527</span><span class="bold">Micchā ca paṭipajjatī</span>ti. Pāṇampi hanati, adinnampi ādiyati, sandhimpi chindati, nillopampi harati, ekāgārikampi karoti, paripanthepi tiṭṭhati, paradārampi gacchati, musāpi bhaṇatīti—  micchā ca paṭipajjati. </div></div><div class="q" id="p_24Mn_528"> <div class="p"><span class="pN">528</span><span class="bold">Etaṃ tasmiṃ anāriyan</span>ti. Etaṃ tasmiṃ puggale anariyadhammo bāladhammo mūḷhadhammo aññāṇadhammo amarāvikkhepadhammo, yadidaṃ micchāpaṭipadāti—  etaṃ tasmiṃ anāriyaṃ. </div></div><div class="q" id="p_24Mn_529"> <div class="p"><span class="pN">529</span>Tenāha bhagavā—  </div></div><div class="q" id="p_24Mn_530"> <div class="p"> <table class="singleColumn"> <tr> <td> <div class="pN">530</div> <div class="G">“Methunamanuyuttassa, <span class="gathaQuote">(metteyyāti bhagavā)</span></div> </td> </tr> <tr> <td> <div class="G">Mussate vāpi sāsanaṃ;</div> </td> </tr> <tr> <td> <div class="G">Micchā ca paṭipajjati,</div> </td> </tr> <tr> <td> <div class="G">Etaṃ tasmiṃ anāriyan”ti.</div> </td> </tr> </table> </div></div><div class="q" id="p_24Mn_531"> <div class="divNumber">51.</div> <div class="p"> <table class="singleColumn"> <tr> <td> <div class="pN">531</div> <div class="G"><span class="bold">Eko pubbe caritvāna,</span></div> </td> </tr> <tr> <td> <div class="G"><span class="bold">methunaṃ yo nisevati;</span></div> </td> </tr> <tr> <td> <div class="G"><span class="bold">Yānaṃ bhantaṃva taṃ loke,</span></div> </td> </tr> <tr> <td> <div class="G"><span class="bold">hīnamāhu puthujjanaṃ.</span></div> </td> </tr> </table> </div></div><div class="q" id="p_24Mn_532"> <div class="p"><span class="pN">532</span><span class="bold">Eko pubbe caritvānā</span>ti. Dvīhi kāraṇehi eko pubbe caritvāna—  pabbajjāsaṅkhātena vā gaṇāvavassaggaṭṭhena vā. Kathaṃ pabbajjāsaṅkhātena eko pubbe caritvāna? Sabbaṃ gharāvāsapalibodhaṃ chinditvā puttadārapalibodhaṃ chinditvā ñātipalibodhaṃ chinditvā mittāmaccapalibodhaṃ chinditvā sannidhipalibodhaṃ chinditvā kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajitvā akiñcanabhāvaṃ upagantvā eko carati viharati iriyati vattati pāleti yapeti yāpeti. Evaṃ pabbajjāsaṅkhātena eko pubbe caritvāna. </div></div><div class="q" id="p_24Mn_533"> <div class="p"><span class="pN">533</span>Kathaṃ gaṇāvavassaggaṭṭhena eko pubbe caritvāna? So evaṃ pabbajito samāno eko araññavanapatthāni pantāni senāsanāni paṭisevati appasaddāni appanigghosāni vijanavātāni manussarāhasseyyakāni paṭisallānasāruppāni. So eko gacchati, eko tiṭṭhati, eko nisīdati, eko seyyaṃ kappeti, eko gāmaṃ piṇḍāya pavisati, eko paṭikkamati, eko raho nisīdati, eko caṅkamaṃ adhiṭṭhāti, eko carati viharati iriyati vattati pāleti yapeti yāpeti. Evaṃ gaṇāvavassaggaṭṭhena eko pubbe caritvāna. </div></div><div class="q" id="p_24Mn_534"> <div class="p"><span class="pN">534</span><span class="bold">Methunaṃ yo nisevatī</span>ti. <span class="bold">Methunadhammo</span> nāma yo so asaddhammo…pe…  taṃkāraṇā vuccati methunadhammo. <span class="bold">Methunaṃ yo nisevatī</span>ti. Yo aparena samayena buddhaṃ dhammaṃ saṃghaṃ sikkhaṃ paccakkhāya hīnāyāvattitvā methunaṃ dhammaṃ sevati nisevati saṃsevati paṭisevatīti—  methunaṃ yo nisevati. </div></div><div class="q" id="p_24Mn_535"> <div class="p"><span class="pN">535</span><span class="bold">Yānaṃ bhantaṃva taṃ loke</span>ti. <span class="bold">Yānan</span>ti hatthiyānaṃ assayānaṃ goyānaṃ ajayānaṃ meṇḍayānaṃ oṭṭhayānaṃ kharayānaṃ bhantaṃ adantaṃ akāritaṃ avinītaṃ uppathaṃ gaṇhāti, visamaṃ khāṇumpi pāsāṇampi abhiruhati, yānampi ārohanakampi bhañjati, papātepi papatati. Yathā taṃ bhantaṃ yānaṃ adantaṃ akāritaṃ avinītaṃ uppathaṃ gaṇhāti; evamevaṃ so vibbhantako bhantayānapaṭibhāgo uppathaṃ gaṇhāti, micchādiṭṭhiṃ gaṇhāti…pe…  micchāsamādhiṃ gaṇhāti. Yathā taṃ bhantaṃ yānaṃ adantaṃ akāritaṃ avinītaṃ visamaṃ khāṇumpi pāsāṇampi abhiruhati; evamevaṃ so vibbhantako bhantayānapaṭibhāgo visamaṃ kāyakammaṃ abhiruhati, visamaṃ vacīkammaṃ abhiruhati, visamaṃ manokammaṃ abhiruhati, visamaṃ pāṇātipātaṃ abhiruhati, visamaṃ adinnādānaṃ abhiruhati, visamaṃ kāmesumicchācāraṃ abhiruhati, visamaṃ musāvādaṃ abhiruhati, visamaṃ pisuṇavācaṃ abhiruhati, visamaṃ pharusavācaṃ abhiruhati, visamaṃ samphappalāpaṃ abhiruhati, visamaṃ abhijjhaṃ abhiruhati, visamaṃ byāpādaṃ abhiruhati, visamaṃ micchādiṭṭhiṃ abhiruhati, visame saṅkhāre abhiruhati, visame pañca kāmaguṇe abhiruhati, visame nīvaraṇe abhiruhati. Yathā taṃ bhantaṃ yānaṃ adantaṃ akāritaṃ avinītaṃ yānampi ārohanakampi bhañjati; evamevaṃ so vibbhantako bhantayānapaṭibhāgo niraye attānaṃ bhañjati, tiracchānayoniyaṃ attānaṃ bhañjati, pettivisaye attānaṃ bhañjati, manussaloke attānaṃ bhañjati, devaloke attānaṃ bhañjati. Yathā taṃ bhantaṃ yānaṃ adantaṃ akāritaṃ avinītaṃ papāte papatati; evamevaṃ so vibbhantako bhantayānapaṭibhāgo jātipapātampi papatati, jarāpapātampi papatati, byādhipapātampi papatati, maraṇapapātampi papatati, sokaparidevadukkhadomanassupāyāsapapātampi papatati. <span class="bold">Loke</span>ti apāyaloke manussaloketi—  yānaṃ bhantaṃva taṃ loke. </div></div><div class="q" id="p_24Mn_536"> <div class="p"><span class="pN">536</span><span class="bold">Hīnamāhu puthujjanan</span>ti. <span class="bold">Puthujjanā</span>ti kenaṭṭhena puthujjanā? Puthu kilese janentīti puthujjanā, puthu avihatasakkāyadiṭṭhikāti puthujjanā, puthu satthārānaṃ mukhullokikāti puthujjanā, puthu sabbagatīhi avuṭṭhitāti puthujjanā, puthu nānābhisaṅkhāre abhisaṅkharontīti puthujjanā, puthu nānāoghehi vuyhantīti puthujjanā, puthu nānāsantāpehi santapantīti puthujjanā, puthu nānāpariḷāhehi paridayhantīti puthujjanā, puthu pañcasu kāmaguṇesu rattā giddhā gadhitā mucchitā ajjhosannā laggā laggitā palibuddhāti puthujjanā, puthu pañcahi nīvaraṇehi āvutā nivutā ovutā pihitā paṭicchannā paṭikujjitāti puthujjanā. <span class="bold">Hīnamāhu puthujjanan</span>ti. Puthujjanaṃ hīnaṃ nihīnaṃ omakaṃ lāmakaṃ chatukkaṃ parittanti evamāhaṃsu evaṃ kathenti evaṃ bhaṇanti evaṃ dīpayanti evaṃ voharantīti—  hīnamāhu puthujjanaṃ. </div></div><div class="q" id="p_24Mn_537"> <div class="p"><span class="pN">537</span>Tenāha bhagavā—  </div></div><div class="q" id="p_24Mn_538"> <div class="p"> <table class="singleColumn"> <tr> <td> <div class="pN">538</div> <div class="G">“Eko pubbe caritvāna,</div> </td> </tr> <tr> <td> <div class="G">methunaṃ yo nisevati;</div> </td> </tr> <tr> <td> <div class="G">Yānaṃ bhantaṃva taṃ loke,</div> </td> </tr> <tr> <td> <div class="G">hīnamāhu puthujjanan”ti.</div> </td> </tr> </table> </div></div><div class="q" id="p_24Mn_539"> <div class="divNumber">52.</div> <div class="p"> <table class="singleColumn"> <tr> <td> <div class="pN">539</div> <div class="G"><span class="bold">Yaso kitti ca yā pubbe,</span></div> </td> </tr> <tr> <td> <div class="G"><span class="bold">hāyate vāpi tassa sā;</span></div> </td> </tr> <tr> <td> <div class="G"><span class="bold">Etampi disvā sikkhetha,</span></div> </td> </tr> <tr> <td> <div class="G"><span class="bold">methunaṃ vippahātave.</span></div> </td> </tr> </table> </div></div><div class="q" id="p_24Mn_540"> <div class="p"><span class="pN">540</span><span class="bold">Yaso kitti ca yā pubbe, hāyate vāpi tassa sā</span>ti. Katamo <span class="bold">yaso</span>? Idhekacco pubbe samaṇabhāve sakkato hoti garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṃ—  ayaṃ yaso. Katamā <span class="bold">kitti</span>? Idhekacco pubbe samaṇabhāve kittivaṇṇagato hoti paṇḍito viyatto medhāvī bahussuto cittakathī kalyāṇapaṭibhāno—  suttantikoti vā vinayadharoti vā dhammakathikoti vā āraññikoti vā piṇḍapātikoti vā paṃsukūlikoti vā tecīvarikoti vā sapadānacārikoti vā khalupacchābhattikoti vā nesajjikoti vā yathāsanthatikoti vā paṭhamassa jhānassa lābhīti vā dutiyassa jhānassa lābhīti vā tatiyassa jhānassa lābhīti vā catutthassa jhānassa lābhīti vā ākāsānañcāyatanasamāpattiyā lābhīti vā viññāṇañcāyatanasamāpattiyā lābhīti vā ākiñcaññāyatanasamāpattiyā lābhīti vā nevasaññānāsaññāyatanasamāpattiyā lābhīti vā, ayaṃ kittīti—  yaso kitti ca yā pubbe. </div></div><div class="q" id="p_24Mn_541"> <div class="p"><span class="pN">541</span><span class="bold">Hāyate vāpi tassa sā</span>ti. Tassa aparena samayena buddhaṃ dhammaṃ saṃghaṃ sikkhaṃ paccakkhāya hīnāyāvattassa so ca yaso sā ca kitti hāyati parihāyati paridhaṃsati paripatati antaradhāyati vippalujjatīti—  yaso kitti ca yā pubbe hāyate vāpi tassa sā. </div></div><div class="q" id="p_24Mn_542"> <div class="p"><span class="pN">542</span><span class="bold">Etampi disvā sikkhetha methunaṃ vippahātave</span>ti. <span class="bold">Etan</span>ti pubbe samaṇabhāve yaso kitti ca, aparabhāge buddhaṃ dhammaṃ saṃghaṃ sikkhaṃ paccakkhāya hīnāyāvattassa ayaso ca akitti ca; etaṃ sampattiṃ vipattiṃ. <span class="bold">Disvā</span>ti passitvā tulayitvā tīrayitvā vibhāvayitvā vibhūtaṃ katvāti—  etampi disvā. <span class="bold">Sikkhethā</span>ti tisso sikkhā—  adhisīlasikkhā, adhicittasikkhā, adhipaññāsikkhā. Katamā adhisīlasikkhā? Idha bhikkhu sīlavā hoti, pātimokkhasaṃvarasaṃvuto viharati ācāragocarasampanno aṇumattesu vajjesu bhayadassāvī, samādāya sikkhati sikkhāpadesu. Khuddako sīlakkhandho, mahanto sīlakkhandho. Sīlaṃ patiṭṭhā ādi caraṇaṃ saṃyamo saṃvaro mukhaṃ pamukhaṃ kusalānaṃ dhammānaṃ samāpattiyā—  ayaṃ adhisīlasikkhā. </div></div><div class="q" id="p_24Mn_543"> <div class="p"><span class="pN">543</span>Katamā adhicittasikkhā? Idha bhikkhu vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati…pe…  dutiyaṃ jhānaṃ…  tatiyaṃ jhānaṃ…  catutthaṃ jhānaṃ upasampajja viharati—  ayaṃ adhicittasikkhā. </div></div><div class="q" id="p_24Mn_544"> <div class="p"><span class="pN">544</span>Katamā adhipaññāsikkhā? Idha bhikkhu paññavā hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā. So idaṃ dukkhanti yathābhūtaṃ pajānāti, ayaṃ dukkhasamudayoti yathābhūtaṃ pajānāti, ayaṃ dukkhanirodhoti yathābhūtaṃ pajānāti, ayaṃ dukkhanirodhagāminī paṭipadāti yathābhūtaṃ pajānāti, ime āsavāti yathābhūtaṃ pajānāti, ayaṃ āsavasamudayoti yathābhūtaṃ pajānāti, ayaṃ āsavanirodhoti yathābhūtaṃ pajānāti, ayaṃ āsavanirodhagāminī paṭipadāti yathābhūtaṃ pajānāti—  ayaṃ adhipaññāsikkhā. <span class="bold">Methunadhammo</span> nāma yo so asaddhammo…pe…  taṃkāraṇā vuccati methunadhammo. </div></div><div class="q" id="p_24Mn_545"> <div class="p"><span class="pN">545</span><span class="bold">Etampi disvā sikkhetha, methunaṃ vippahātave</span>ti. Methunadhammassa pahānāya vūpasamāya paṭinissaggāya paṭipassaddhiyā adhisīlampi sikkheyya, adhicittampi sikkheyya, adhipaññampi sikkheyya. Imā tisso sikkhāyo āvajjanto sikkheyya, jānanto sikkheyya, passanto sikkheyya, paccavekkhanto sikkheyya, cittaṃ adhiṭṭhahanto sikkheyya, saddhāya adhimuccanto sikkheyya, vīriyaṃ paggaṇhanto sikkheyya, satiṃ upaṭṭhapento sikkheyya, cittaṃ samādahanto sikkheyya, paññāya pajānanto sikkheyya, abhiññeyyaṃ abhijānanto sikkheyya, pariññeyyaṃ parijānanto sikkheyya, pahātabbaṃ pajahanto sikkheyya, bhāvetabbaṃ bhāvento sikkheyya, sacchikātabbaṃ sacchikaronto sikkheyya ācareyya samācareyya samādāya vatteyyāti—  etampi disvā sikkhetha, methunaṃ vippahātave. </div></div><div class="q" id="p_24Mn_546"> <div class="p"><span class="pN">546</span>Tenāha bhagavā—  </div></div><div class="q" id="p_24Mn_547"> <div class="p"> <table class="singleColumn"> <tr> <td> <div class="pN">547</div> <div class="G">“Yaso kitti ca yā pubbe,</div> </td> </tr> <tr> <td> <div class="G">hāyate vāpi tassa sā;</div> </td> </tr> <tr> <td> <div class="G">Etampi disvā sikkhetha,</div> </td> </tr> <tr> <td> <div class="G">methunaṃ vippahātave”ti.</div> </td> </tr> </table> </div></div><div class="q" id="p_24Mn_548"> <div class="divNumber">53.</div> <div class="p"> <table class="singleColumn"> <tr> <td> <div class="pN">548</div> <div class="G"><span class="bold">Saṅkappehi pareto so,</span></div> </td> </tr> <tr> <td> <div class="G"><span class="bold">kapaṇo viya jhāyati;</span></div> </td> </tr> <tr> <td> <div class="G"><span class="bold">Sutvā paresaṃ nigghosaṃ,</span></div> </td> </tr> <tr> <td> <div class="G"><span class="bold">maṅku hoti tathāvidho.</span></div> </td> </tr> </table> </div></div><div class="q" id="p_24Mn_549"> <div class="p"><span class="pN">549</span><span class="bold">Saṅkappehi pareto so, kapaṇo viya jhāyatī</span>ti. Kāmasaṅkappena byāpādasaṅkappena vihiṃsāsaṅkappena diṭṭhisaṅkappena phuṭṭho pareto samohito samannāgato pihito kapaṇo viya mando viya momūho viya jhāyati pajjhāyati nijjhāyati apajjhāyati. Yathā ulūko rukkhasākhāyaṃ mūsikaṃ magayamāno jhāyati pajjhāyati nijjhāyati apajjhāyati, yathā kotthu nadītīre macche magayamāno jhāyati pajjhāyati nijjhāyati apajjhāyati, yathā biḷāro sandhisamalasaṅkaṭire mūsikaṃ magayamāno jhāyati pajjhāyati nijjhāyati apajjhāyati, yathā gadrabho vahacchinno sandhisamalasaṅkaṭire jhāyati pajjhāyati nijjhāyati apajjhāyati; evamevaṃ so vibbhantako kāmasaṅkappena byāpādasaṅkappena vihiṃsāsaṅkappena diṭṭhisaṅkappena phuṭṭho pareto samohito samannāgato pihito kapaṇo viya mando viya momūho viya jhāyati pajjhāyati nijjhāyati apajjhāyatīti—  saṅkappehi pareto so kapaṇo viya jhāyati. </div></div><div class="q" id="p_24Mn_550"> <div class="p"><span class="pN">550</span><span class="bold">Sutvā paresaṃ nigghosaṃ, maṅku hoti tathāvidho</span>ti. <span class="bold">Paresan</span>ti upajjhāyā vā ācariyā vā samānupajjhāyakā vā samānācariyakā vā mittā vā sandiṭṭhā vā sambhattā vā sahāyā vā codenti—  “tassa te, āvuso, alābhā, tassa te dulladdhaṃ, yaṃ tvaṃ evarūpaṃ uḷāraṃ satthāraṃ labhitvā evaṃ svākkhāte dhammavinaye pabbajitvā evarūpaṃ ariyagaṇaṃ labhitvā hīnassa methunadhammassa kāraṇā buddhaṃ dhammaṃ saṃghaṃ sikkhaṃ paccakkhāya hīnāyāvattosi. Saddhāpi nāma te nāhosi kusalesu dhammesu, hirīpi nāma te nāhosi kusalesu dhammesu, ottappampi nāma te nāhosi kusalesu dhammesu, vīriyampi nāma te nāhosi kusalesu dhammesu, satipi nāma te nāhosi kusalesu dhammesu, paññāpi nāma te nāhosi kusalesu dhammesū”ti. Tesaṃ vacanaṃ byappathaṃ desanaṃ anusāsanaṃ anusiṭṭhiṃ sutvā suṇitvā uggahetvā upadhārayitvā upalakkhayitvā maṅku hoti, pīḷito ghaṭṭito byādhito domanassito hoti. <span class="bold">Tathāvidho</span>ti tathāvidho tādiso tassaṇṭhito tappakāro tappaṭibhāgo. Yo so vibbhantakoti—  sutvā paresaṃ nigghosaṃ maṅku hoti tathāvidho. </div></div><div class="q" id="p_24Mn_551"> <div class="p"><span class="pN">551</span>Tenāha bhagavā—  </div></div><div class="q" id="p_24Mn_552"> <div class="p"> <table class="singleColumn"> <tr> <td> <div class="pN">552</div> <div class="G">“Saṅkappehi pareto so,</div> </td> </tr> <tr> <td> <div class="G">kapaṇo viya jhāyati;</div> </td> </tr> <tr> <td> <div class="G">Sutvā paresaṃ nigghosaṃ,</div> </td> </tr> <tr> <td> <div class="G">maṅku hoti tathāvidho”ti.</div> </td> </tr> </table> </div></div><div class="q" id="p_24Mn_553"> <div class="divNumber">54.</div> <div class="p"> <table class="singleColumn"> <tr> <td> <div class="pN">553</div> <div class="G"><span class="bold">Atha satthāni kurute,</span></div> </td> </tr> <tr> <td> <div class="G"><span class="bold">paravādehi codito;</span></div> </td> </tr> <tr> <td> <div class="G"><span class="bold">Esa khvassa mahāgedho,</span></div> </td> </tr> <tr> <td> <div class="G"><span class="bold">mosavajjaṃ pagāhati.</span></div> </td> </tr> </table> </div></div><div class="q" id="p_24Mn_554"> <div class="p"><span class="pN">554</span><span class="bold">Atha satthāni kurute, paravādehi codito</span>ti. <span class="bold">Athā</span>ti padasandhi padasaṃsaggo padapāripūrī akkharasamavāyo byañjanasiliṭṭhatā padānupubbatāpetaṃ—  athāti. <span class="bold">Satthānī</span>ti tīṇi satthāni—  kāyasatthaṃ, vacīsatthaṃ, manosatthaṃ. Tividhaṃ kāyaduccaritaṃ kāyasatthaṃ, catubbidhaṃ vacīduccaritaṃ vacīsatthaṃ, tividhaṃ manoduccaritaṃ manosatthaṃ. <span class="bold">Paravādehi codito</span>ti. Upajjhāyehi vā ācariyehi vā samānupajjhāyakehi vā samānācariyakehi vā mittehi vā sandiṭṭhehi vā sambhattehi vā sahāyehi vā codito sampajānamusā bhāsati. “Abhirato ahaṃ, bhante, ahosiṃ pabbajjāya. Mātā me posetabbā, tenamhi vibbhanto”ti bhaṇati. “Pitā me posetabbo, tenamhi vibbhanto”ti bhaṇati. “Bhātā me posetabbo…  bhaginī me posetabbā…  putto me posetabbo…  dhītā me posetabbā…  mittā me posetabbā…  amaccā me posetabbā…  ñātakā me posetabbā…  sālohitā me posetabbā, tenamhi vibbhanto”ti bhaṇati. Vacīsatthaṃ karoti saṅkaroti janeti sañjaneti nibbatteti abhinibbattetīti—  atha satthāni kurute, paravādehi codito. </div></div><div class="q" id="p_24Mn_555"> <div class="p"><span class="pN">555</span><span class="bold">Esa khvassa mahāgedho</span>ti. Eso tassa mahāgedho mahāvanaṃ mahāgahanaṃ mahākantāro mahāvisamo mahākuṭilo mahāpaṅko mahāpalipo mahāpalibodho mahābandhanaṃ, yadidaṃ sampajānamusāvādoti—  esa khvassa mahāgedho. </div></div><div class="q" id="p_24Mn_556"> <div class="p"><span class="pN">556</span><span class="bold">Mosavajjaṃ pagāhatī</span>ti. Mosavajjaṃ vuccati musāvādo. Idhekacco sabhaggato vā parisaggato vā ñātimajjhagato vā pūgamajjhagato vā rājakulamajjhagato vā abhinīto sakkhipuṭṭho—  “ehambho purisa, yaṃ jānāsi taṃ vadehī”ti, so ajānaṃ vā āha—  “jānāmī”ti, jānaṃ vā āha—  “na jānāmī”ti, apassaṃ vā āha—  “passāmī”ti, passaṃ vā āha—  “na passāmī”ti. Iti attahetu vā parahetu vā āmisakiñcikkhahetu vā sampajānamusā bhāsati—  idaṃ vuccati mosavajjaṃ. </div></div><div class="q" id="p_24Mn_557"> <div class="p"><span class="pN">557</span>Api ca tīhākārehi musāvādo hoti. Pubbevassa hoti—  “musā bhaṇissan”ti, bhaṇantassa hoti—  “musā bhaṇāmī”ti, bhaṇitassa hoti—  “musā mayā bhaṇitan”ti. Imehi tīhākārehi musāvādo hoti. Api ca catūhākārehi musāvādo hoti. Pubbevassa hoti—  “musā bhaṇissan”ti, bhaṇantassa hoti—  “musā bhaṇāmī”ti, bhaṇitassa hoti—  “musā mayā bhaṇitan”ti, vinidhāya diṭṭhiṃ. Imehi catūhākārehi musāvādo hoti. Api ca pañcahākārehi…  chahākārehi…  sattahākārehi…  aṭṭhahākārehi musāvādo hoti. Pubbevassa hoti—  “musā bhaṇissan”ti, bhaṇantassa hoti—  “musā bhaṇāmī”ti, bhaṇitassa hoti—  “musā mayā bhaṇitan”ti, vinidhāya diṭṭhiṃ, vinidhāya khantiṃ, vinidhāya ruciṃ, vinidhāya saññaṃ, vinidhāya bhāvaṃ. Imehi aṭṭhahākārehi musāvādo hoti. <span class="bold">Mosavajjaṃ pagāhatī</span>ti. Mosavajjaṃ pagāhati ogāhati ajjhogāhati pavisatīti—  mosavajjaṃ pagāhati. </div></div><div class="q" id="p_24Mn_558"> <div class="p"><span class="pN">558</span>Tenāha bhagavā—  </div></div><div class="q" id="p_24Mn_559"> <div class="p"> <table class="singleColumn"> <tr> <td> <div class="pN">559</div> <div class="G">“Atha satthāni kurute,</div> </td> </tr> <tr> <td> <div class="G">paravādehi codito;</div> </td> </tr> <tr> <td> <div class="G">Esa khvassa mahāgedho,</div> </td> </tr> <tr> <td> <div class="G">mosavajjaṃ pagāhatī”ti.</div> </td> </tr> </table> </div></div><div class="q" id="p_24Mn_560"> <div class="divNumber">55.</div> <div class="p"> <table class="singleColumn"> <tr> <td> <div class="pN">560</div> <div class="G"><span class="bold">Paṇḍitoti samaññāto,</span></div> </td> </tr> <tr> <td> <div class="G"><span class="bold">ekacariyaṃ adhiṭṭhito;</span></div> </td> </tr> <tr> <td> <div class="G"><span class="bold">Sa cāpi methune yutto,</span></div> </td> </tr> <tr> <td> <div class="G"><span class="bold">mandova parikissati.</span></div> </td> </tr> </table> </div></div><div class="q" id="p_24Mn_561"> <div class="p"><span class="pN">561</span><span class="bold">Paṇḍitoti samaññāto</span>ti. Idhekacco pubbe samaṇabhāve kitti vaṇṇagato hoti—  “paṇḍito viyatto medhāvī bahussuto cittakathī kalyāṇapaṭibhāno suttantikoti vā vinayadharoti vā dhammakathikoti vā…pe…  nevasaññānāsaññāyatanasamāpattiyā lābhī”ti vā. Evaṃ ñāto hoti paññāto samaññāto hotīti—  paṇḍitoti samaññāto. </div></div><div class="q" id="p_24Mn_562"> <div class="p"><span class="pN">562</span><span class="bold">Ekaccariyaṃ adhiṭṭhito</span>ti. Dvīhi kāraṇehi ekaccariyaṃ adhiṭṭhito—  pabbajjāsaṅkhātena vā gaṇāvavassaggaṭṭhena vā. Kathaṃ pabbajjāsaṅkhātena ekacariyaṃ adhiṭṭhito? Sabbaṃ gharāvāsapalibodhaṃ chinditvā…pe…  evaṃ pabbajjāsaṅkhātena ekaccariyaṃ adhiṭṭhito. Kathaṃ gaṇāvavassaggaṭṭhena ekacariyaṃ adhiṭṭhito? So evaṃ pabbajito samāno eko araññavanapatthāni pantāni…pe…  evaṃ gaṇāvavassaggaṭṭhena ekacariyaṃ adhiṭṭhitoti—  ekacariyaṃ adhiṭṭhito. </div></div><div class="q" id="p_24Mn_563"> <div class="p"><span class="pN">563</span><span class="bold">Sa cāpi methune yutto</span>ti. <span class="bold">Methunadhammo</span> nāma yo so asaddhammo gāmadhammo…pe…  taṃkāraṇā vuccati methunadhammo. <span class="bold">Sa cāpi methune yutto</span>ti. So aparena samayena buddhaṃ dhammaṃ saṃghaṃ sikkhaṃ paccakkhāya hīnāyāvattitvā methunadhamme yutto payutto āyutto samāyuttoti—  sa cāpi methune yutto. </div></div><div class="q" id="p_24Mn_564"> <div class="p"><span class="pN">564</span><span class="bold">Mandova parikissatī</span>ti. Kapaṇo viya mando viya momūho viya kissati parikissati parikilissati. Pāṇampi hanati, adinnampi ādiyati, sandhimpi chindati, nillopampi harati, ekāgārikampi karoti, paripanthepi tiṭṭhati, paradārampi gacchati, musāpi bhaṇati. Evampi kissati parikissati parikilissati. Tamenaṃ rājāno gahetvā vividhā kammakāraṇā kārenti—  kasāhipi tāḷenti, vettehipi tāḷenti, addhadaṇḍakehipi tāḷenti, hatthampi chindanti, pādampi chindanti, hatthapādampi chindanti, kaṇṇampi chindanti, nāsampi chindanti, kaṇṇanāsampi chindanti, bilaṅgathālikampi karonti, saṅkhamuṇḍikampi karonti, rāhumukhampi karonti, jotimālikampi karonti, hatthapajjotikampi karonti, erakavattikampi karonti, cīrakavāsikampi karonti, eṇeyyakampi karonti, baḷisamaṃsikampi karonti, kahāpaṇikampi karonti, khārāpatacchikampi karonti, palighaparivattikampi karonti, palālapīṭhakampi karonti, tattenapi telena osiñcanti, sunakhehipi khādāpenti, jīvantampi sūle uttāsenti, asināpi sīsaṃ chindanti. Evampi kissati parikissati parikilissati. </div></div><div class="q" id="p_24Mn_565"> <div class="p"><span class="pN">565</span>Atha vā kāmataṇhāya abhibhūto pariyādinnacitto bhoge pariyesanto nāvāya mahāsamuddaṃ pakkhandati, sītassa purakkhato uṇhassa purakkhato ḍaṃsamakasavātātapasarīsapasamphassehi pīḷiyamāno khuppipāsāya miyyamāno tigumbaṃ gacchati, takkolaṃ gacchati, takkasīlaṃ gacchati, kālamukhaṃ gacchati, purapūraṃ gacchati, vesuṅgaṃ gacchati, verāpathaṃ gacchati, javaṃ gacchati, tāmaliṃ gacchati, vaṅgaṃ gacchati, eḷabandhanaṃ gacchati, suvaṇṇakūṭaṃ gacchati, suvaṇṇabhūmiṃ gacchati, tambapāṇiṃ gacchati, suppārakaṃ gacchati, bhārukacchaṃ gacchati, suraṭṭhaṃ gacchati, bhaṅgalokaṃ gacchati, bhaṅgaṇaṃ gacchati, paramabhaṅgaṇaṃ gacchati, yonaṃ gacchati, paramayonaṃ gacchati, vinakaṃ gacchati, mūlapadaṃ gacchati, marukantāraṃ gacchati, jaṇṇupathaṃ gacchati, ajapathaṃ gacchati, meṇḍapathaṃ gacchati, saṅkupathaṃ gacchati, chattapathaṃ gacchati, vaṃsapathaṃ gacchati, sakuṇapathaṃ gacchati, mūsikapathaṃ gacchati, daripathaṃ gacchati, vettācāraṃ gacchati. Evampi kissati parikissati parikilissati. </div></div><div class="q" id="p_24Mn_566"> <div class="p"><span class="pN">566</span>Gavesanto na vindati, alābhamūlakampi dukkhaṃ domanassaṃ paṭisaṃvedeti. Evampi kissati parikissati parikilissati. </div></div><div class="q" id="p_24Mn_567"> <div class="p"><span class="pN">567</span>Gavesanto vindati, laddhāpi ārakkhamūlakampi dukkhaṃ domanassaṃ paṭisaṃvedeti—  “kinti me bhoge neva rājāno hareyyuṃ, na corā hareyyuṃ, na aggi daheyya, na udakaṃ vaheyya, na apiyā dāyādā hareyyun”ti. Tassa evaṃ ārakkhato gopayato te bhogā vippalujjanti. So vippayogamūlakampi dukkhaṃ domanassaṃ paṭisaṃvedeti. Evampi kissati parikissati parikilissatīti—  sa cāpi methune yutto, mandova parikissati. </div></div><div class="q" id="p_24Mn_568"> <div class="p"><span class="pN">568</span>Tenāha bhagavā—  </div></div><div class="q" id="p_24Mn_569"> <div class="p"> <table class="singleColumn"> <tr> <td> <div class="pN">569</div> <div class="G">“Paṇḍitoti samaññāto,</div> </td> </tr> <tr> <td> <div class="G">ekacariyaṃ adhiṭṭhito;</div> </td> </tr> <tr> <td> <div class="G">Sa cāpi methune yutto,</div> </td> </tr> <tr> <td> <div class="G">mandova parikissatī”ti.</div> </td> </tr> </table> </div></div><div class="q" id="p_24Mn_570"> <div class="divNumber">56.</div> <div class="p"> <table class="singleColumn"> <tr> <td> <div class="pN">570</div> <div class="G"><span class="bold">Etamādīnavaṃ ñatvā,</span></div> </td> </tr> <tr> <td> <div class="G"><span class="bold">Muni pubbāpare idha;</span></div> </td> </tr> <tr> <td> <div class="G"><span class="bold">Ekacariyaṃ daḷhaṃ kayirā,</span></div> </td> </tr> <tr> <td> <div class="G"><span class="bold">Na nisevetha methunaṃ.</span></div> </td> </tr> </table> </div></div><div class="q" id="p_24Mn_571"> <div class="p"><span class="pN">571</span><span class="bold">Etamādīnavaṃ ñatvā, muni pubbāpare idhā</span>ti. <span class="bold">Etan</span>ti pubbe samaṇabhāve yaso ca kitti ca, aparabhāge buddhaṃ dhammaṃ saṃghaṃ sikkhaṃ paccakkhāya hīnāyāvattassa ayaso ca akitti ca; etaṃ sampattiṃ vipattiñca. <span class="bold">Ñatvā</span>ti jānitvā tulayitvā tīrayitvā vibhāvayitvā vibhūtaṃ katvā. <span class="bold">Munī</span>ti. <span class="bold">Monaṃ</span> vuccati ñāṇaṃ. Yā paññā pajānanā…pe…  saṅgajālamaticca so muni. <span class="bold">Idhā</span>ti imissā diṭṭhiyā imissā khantiyā imissā ruciyā imasmiṃ ādāye imasmiṃ dhamme imasmiṃ vinaye imasmiṃ dhammavinaye imasmiṃ pāvacane imasmiṃ brahmacariye imasmiṃ satthusāsane imasmiṃ attabhāve imasmiṃ manussaloketi—  etamādīnavaṃ ñatvā muni pubbāpare idha. </div></div><div class="q" id="p_24Mn_572"> <div class="p"><span class="pN">572</span><span class="bold">Ekacariyaṃ daḷhaṃ kayirā</span>ti. Dvīhi kāraṇehi ekacariyaṃ daḷhaṃ kareyya—  pabbajjāsaṅkhātena vā gaṇāvavassaggaṭṭhena vā. Kathaṃ pabbajjāsaṅkhātena ekacariyaṃ daḷhaṃ kareyya? Sabbaṃ gharāvāsapalibodhaṃ chinditvā puttadārapalibodhaṃ chinditvā ñātipalibodhaṃ chinditvā mittāmaccapalibodhaṃ chinditvā sannidhipalibodhaṃ chinditvā kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajitvā akiñcanabhāvaṃ upagantvā eko careyya vihareyya iriyeyya vatteyya pāleyya yapeyya yāpeyya. Evaṃ pabbajjāsaṅkhātena ekacariyaṃ daḷhaṃ kareyya. </div></div><div class="q" id="p_24Mn_573"> <div class="p"><span class="pN">573</span>Kathaṃ gaṇāvavassaggaṭṭhena ekacariyaṃ daḷhaṃ kareyya? So evaṃ pabbajito samāno eko araññavanapatthāni pantāni senāsanāni paṭiseveyya appasaddāni appanigghosāni vijanavātāni manussarāhasseyyakāni paṭisallānasāruppāni. So eko gaccheyya, eko tiṭṭheyya, eko nisīdeyya, eko seyyaṃ kappeyya, eko gāmaṃ piṇḍāya paviseyya, eko paṭikkameyya, eko raho nisīdeyya, eko caṅkamaṃ adhiṭṭheyya, eko careyya vihareyya iriyeyya vatteyya pāleyya yapeyya yāpeyya. Evaṃ gaṇāvavassaggaṭṭhena <span class="bold">ekacariyaṃ daḷhaṃ kareyyā</span>ti—  ekacariyaṃ daḷhaṃ kareyya, thiraṃ kareyya, daḷhaṃ samādāno assa, avaṭṭhitasamādāno assa kusalesu dhammesūti—  ekacariyaṃ daḷhaṃ kayirā. </div></div><div class="q" id="p_24Mn_574"> <div class="p"><span class="pN">574</span><span class="bold">Na nisevetha methunan</span>ti. <span class="bold">Methunadhammo</span> nāma yo so asaddhammo gāmadhammo…pe…  taṃkāraṇā vuccati methunadhammo. Methunadhammaṃ na seveyya na niseveyya na saṃseveyya na paṭiseveyya na careyya na samācareyya na samādāya vatteyyāti—  na nisevetha methunaṃ. </div></div><div class="q" id="p_24Mn_575"> <div class="p"><span class="pN">575</span>Tenāha bhagavā—  </div></div><div class="q" id="p_24Mn_576"> <div class="p"> <table class="singleColumn"> <tr> <td> <div class="pN">576</div> <div class="G">“Etamādīnavaṃ ñatvā,</div> </td> </tr> <tr> <td> <div class="G">Muni pubbāpare idha;</div> </td> </tr> <tr> <td> <div class="G">Ekacariyaṃ daḷhaṃ kayirā,</div> </td> </tr> <tr> <td> <div class="G">Na nisevetha methunan”ti.</div> </td> </tr> </table> </div></div><div class="q" id="p_24Mn_577"> <div class="divNumber">57.</div> <div class="p"> <table class="singleColumn"> <tr> <td> <div class="pN">577</div> <div class="G"><span class="bold">Vivekaññeva sikkhetha,</span></div> </td> </tr> <tr> <td> <div class="G"><span class="bold">etaṃ ariyānamuttamaṃ;</span></div> </td> </tr> <tr> <td> <div class="G"><span class="bold">Na tena seṭṭho maññetha,</span></div> </td> </tr> <tr> <td> <div class="G"><span class="bold">sa ve nibbānasantike.</span></div> </td> </tr> </table> </div></div><div class="q" id="p_24Mn_578"> <div class="p"><span class="pN">578</span><span class="bold">Vivekaññeva sikkhethā</span>ti. <span class="bold">Viveko</span>ti tayo vivekā—  kāyaviveko, cittaviveko, upadhiviveko. Katamo kāyaviveko…pe…  ayaṃ upadhiviveko. Kāyaviveko ca vivekaṭṭhakāyānaṃ nekkhammābhiratānaṃ. Cittaviveko ca parisuddhacittānaṃ paramavodānappattānaṃ. Upadhiviveko ca nirūpadhīnaṃ puggalānaṃ visaṅkhāragatānaṃ. <span class="bold">Sikkhā</span>ti tisso sikkhā—  adhisīlasikkhā, adhicittasikkhā, adhipaññāsikkhā…pe…  ayaṃ adhipaññāsikkhā. <span class="bold">Vivekaññeva sikkhethā</span>ti vivekaññeva sikkheyya ācareyya samācareyya samādāya vatteyyāti—  vivekaññeva sikkhetha. </div></div><div class="q" id="p_24Mn_579"> <div class="p"><span class="pN">579</span><span class="bold">Etaṃ ariyānamuttaman</span>ti. <span class="bold">Ariyā</span> vuccanti buddhā ca buddhasāvakā ca paccekabuddhā ca. Ariyānaṃ etaṃ aggaṃ seṭṭhaṃ visiṭṭhaṃ pāmokkhaṃ uttamaṃ pavaraṃ yadidaṃ vivekacariyāti—  etaṃ ariyānamuttamaṃ. </div></div><div class="q" id="p_24Mn_580"> <div class="p"><span class="pN">580</span><span class="bold">Na tena seṭṭho maññethā</span>ti. Kāyavivekacariyāya unnatiṃ na kareyya, unnamaṃ na kareyya, mānaṃ na kareyya, thāmaṃ na kareyya, thambhaṃ na kareyya, na tena mānaṃ janeyya, na tena thaddho assa patthaddho paggahitasiroti—  tena seṭṭho na maññetha. </div></div><div class="q" id="p_24Mn_581"> <div class="p"><span class="pN">581</span><span class="bold">Sa ve nibbānasantike</span>ti. So nibbānassa santike sāmantā āsanne avidūre upakaṭṭheti—  sa ve nibbānasantike. </div></div><div class="q" id="p_24Mn_582"> <div class="p"><span class="pN">582</span>Tenāha bhagavā—  </div></div><div class="q" id="p_24Mn_583"> <div class="p"> <table class="singleColumn"> <tr> <td> <div class="pN">583</div> <div class="G">“Vivekaññeva sikkhetha,</div> </td> </tr> <tr> <td> <div class="G">etaṃ ariyānamuttamaṃ;</div> </td> </tr> <tr> <td> <div class="G">Na tena seṭṭho maññetha,</div> </td> </tr> <tr> <td> <div class="G">sa ve nibbānasantike”ti.</div> </td> </tr> </table> </div></div><div class="q" id="p_24Mn_584"> <div class="divNumber">58.</div> <div class="p"> <table class="singleColumn"> <tr> <td> <div class="pN">584</div> <div class="G"><span class="bold">Rittassa munino carato,</span></div> </td> </tr> <tr> <td> <div class="G"><span class="bold">kāmesu anapekkhino;</span></div> </td> </tr> <tr> <td> <div class="G"><span class="bold">Oghatiṇṇassa pihayanti,</span></div> </td> </tr> <tr> <td> <div class="G"><span class="bold">kāmesu gadhitā pajā.</span></div> </td> </tr> </table> </div></div><div class="q" id="p_24Mn_585"> <div class="p"><span class="pN">585</span><span class="bold">Rittassa munino carato</span>ti. Rittassa vivittassa pavivittassa, kāyaduccaritena rittassa vivittassa pavivittassa. Vacīduccaritena…pe…  manoduccaritena…  rāgena…  dosena…  mohena…  kodhena…  upanāhena…  makkhena…  paḷāsena…  issāya…  macchariyena…  māyāya…  sāṭheyyena…  thambhena…  sārambhena…  mānena…  atimānena…  madena…  pamādena…  sabbakilesehi…  sabbaduccaritehi…  sabbadarathehi…  sabbapariḷāhehi…  sabbasantāpehi…  sabbākusalābhisaṅkhārehi rittassa vivittassa pavivittassa. <span class="bold">Munino</span>ti. <span class="bold">Mona</span>ṃ vuccati ñāṇaṃ…pe…  saṅgajālamaticca so muni. <span class="bold">Carato</span>ti carato viharato iriyato vattato pālayato yapayato yāpayatoti—  rittassa munino carato. </div></div><div class="q" id="p_24Mn_586"> <div class="p"><span class="pN">586</span><span class="bold">Kāmesu anapekkhino</span>ti. <span class="bold">Kāmā</span>ti uddānato dve kāmā—  vatthukāmā ca kilesakāmā ca…pe…  ime vuccanti vatthukāmā…pe…  ime vuccanti kilesakāmā. Vatthukāme parijānitvā kilesakāme pahāya pajahitvā vinodetvā byantiṃ karitvā anabhāvaṃ gametvā kāmesu anapekkhamāno cattakāmo vantakāmo muttakāmo pahīnakāmo paṭinissaṭṭhakāmo, vītarāgo cattarāgo vantarāgo muttarāgo pahīnarāgo paṭinissaṭṭharāgo nicchāto nibbuto sītibhūto sukhappaṭisaṃvedī brahmabhūtena attanā viharatīti—  kāmesu anapekkhino. </div></div><div class="q" id="p_24Mn_587"> <div class="p"><span class="pN">587</span><span class="bold">Oghatiṇṇassa pihayanti, kāmesu gadhitā pajā</span>ti. <span class="bold">Pajā</span>ti sattādhivacanaṃ pajā kāmesu rattā giddhā gadhitā mucchitā ajjhosannā laggā laggitā palibuddhā. Te kāmoghaṃ tiṇṇassa bhavoghaṃ tiṇṇassa diṭṭhoghaṃ tiṇṇassa avijjoghaṃ tiṇṇassa sabbasaṅkhārapathaṃ tiṇṇassa uttiṇṇassa nittiṇṇassa atikkantassa samatikkantassa vītivattassa pāraṅgatassa pāraṃ pattassa antaṃ gatassa antaṃ pattassa koṭiṃ gatassa koṭiṃ pattassa pariyantaṃ gatassa pariyantaṃ pattassa vosānaṃ gatassa vosānaṃ pattassa tāṇaṃ gatassa tāṇaṃ pattassa leṇaṃ gatassa leṇaṃ pattassa saraṇaṃ gatassa saraṇaṃ pattassa abhayaṃ gatassa abhayaṃ pattassa accutaṃ gatassa accutaṃ pattassa amataṃ gatassa amataṃ pattassa nibbānaṃ gatassa nibbānaṃ pattassa icchanti sādiyanti patthayanti pihayanti abhijappanti. Yathā iṇāyikā ānaṇyaṃ patthenti pihayanti, yathā ābādhikā ārogyaṃ patthenti pihayanti, yathā bandhanabaddhā bandhanamokkhaṃ patthenti pihayanti, yathā dāsā bhujissaṃ patthenti pihayanti, yathā kantāraddhānapakkhandā khemantabhūmiṃ patthenti pihayanti; evamevaṃ pajā kāmesu rattā giddhā gadhitā mucchitā ajjhosannā laggā laggitā palibuddhā te kāmoghaṃ tiṇṇassa bhavoghaṃ tiṇṇassa…pe…  nibbānaṃ gatassa nibbānaṃ pattassa icchanti sādiyanti patthayanti pihayanti abhijappantīti—  oghatiṇṇassa pihayanti, kāmesu gadhitā pajā. </div></div><div class="q" id="p_24Mn_588"> <div class="p"><span class="pN">588</span>Tenāha bhagavā—  </div></div><div class="q" id="p_24Mn_589"> <div class="p"> <table class="singleColumn"> <tr> <td> <div class="pN">589</div> <div class="G">“Rittassa munino carato,</div> </td> </tr> <tr> <td> <div class="G">kāmesu anapekkhino;</div> </td> </tr> <tr> <td> <div class="G">Oghatiṇṇassa pihayanti,</div> </td> </tr> <tr> <td> <div class="G">kāmesu gadhitā pajā”ti.</div> </td> </tr> </table> </div></div><div class="CENTER" id="p_24Mn_590"><span class="pN">590</span>Tissametteyyasuttaniddeso sattamo.</div></div><div>
<div class="b">
<a href="/">Home</a> » <a href="/tipitaka/24Mn">24Mn Mahāniddesapāḷi</a> » <a href="/tipitaka/24Mn/1">1 Aṭṭhakavagga</a>
</div>
<div class="i">1.7 Tissametteyyasuttaniddesa</div>
<div class="h">Aṭṭhakavagga</div>
<div class="h">Tissametteyyasuttaniddesa</div>
<div class="q" id="p_24Mn_509"> <div class="p">
<span class="pN">509</span>Atha tissametteyyasuttaniddesaṃ vakkhati—  </div>
</div>
<div class="q" id="p_24Mn_510"> <div class="divNumber">49.</div> <div class="p"> <table class="singleColumn"> <tr> <td> <div class="pN">510</div> <div class="G">
<span class="bold">Methunamanuyuttassa,</span> <span class="gathaQuote">(iccāyasmā tisso metteyyo)</span>
</div> </td> </tr> <tr> <td> <div class="G"><span class="bold">Vighātaṃ brūhi mārisa;</span></div> </td> </tr> <tr> <td> <div class="G"><span class="bold">Sutvāna tava sāsanaṃ,</span></div> </td> </tr> <tr> <td> <div class="G"><span class="bold">Viveke sikkhissāmase.</span></div> </td> </tr> </table> </div>
</div>
<div class="q" id="p_24Mn_511"> <div class="p">
<span class="pN">511</span><span class="bold">Methunamanuyuttassā</span>ti. <span class="bold">Methunadhammo</span> nāma yo so asaddhammo gāmadhammo vasaladhammo duṭṭhullo odakantiko rahasso dvayaṃdvayasamāpatti. Kiṃkāraṇā vuccati methunadhammo? Ubhinnaṃ rattānaṃ sārattānaṃ avassutānaṃ pariyuṭṭhitānaṃ pariyādinnacittānaṃ ubhinnaṃ sadisānaṃ dhammoti—  taṃkāraṇā vuccati methunadhammo. Yathā ubho kalahakārakā methunakāti vuccanti, ubho bhaṇḍanakārakā methunakāti vuccanti, ubho bhassakārakā methunakāti vuccanti, ubho vivādakārakā methunakāti vuccanti, ubho adhikaraṇakārakā methunakāti vuccanti, ubho vādino methunakāti vuccanti, ubho sallāpakā methunakāti vuccanti; evamevaṃ ubhinnaṃ rattānaṃ sārattānaṃ avassutānaṃ pariyuṭṭhitānaṃ pariyādinnacittānaṃ ubhinnaṃ sadisānaṃ dhammoti—  taṃkāraṇā vuccati methunadhammo. </div>
</div>
<div class="q" id="p_24Mn_512"> <div class="p">
<span class="pN">512</span><span class="bold">Methunamanuyuttassā</span>ti. Methunadhamme yuttassa payuttassa āyuttassa samāyuttassa taccaritassa tabbahulassa taggarukassa tanninnassa tappoṇassa tappabbhārassa tadadhimuttassa tadadhipateyyassāti—  methunamanuyuttassa. </div>
</div>
<div class="q" id="p_24Mn_513"> <div class="p">
<span class="pN">513</span><span class="bold">Iccāyasmā tisso metteyyo</span>ti. <span class="bold">Iccā</span>ti padasandhi padasaṃsaggo padapāripūrī akkharasamavāyo byañjanasiliṭṭhatā padānupubbatāpetaṃ—  iccāti. <span class="bold">Āyasmā</span>ti piyavacanaṃ garuvacanaṃ sagāravavacanaṃ sappatissavacanametaṃ—  āyasmāti. <span class="bold">Tisso</span>ti tassa therassa nāmaṃ saṅkhā samaññā paññatti vohāro nāmaṃ nāmakammaṃ nāmadheyyaṃ nirutti byañjanaṃ abhilāpo. <span class="bold">Metteyyo</span>ti tassa therassa gottaṃ saṅkhā samaññā paññatti vohāroti—  iccāyasmā tisso metteyyo. </div>
</div>
<div class="q" id="p_24Mn_514"> <div class="p">
<span class="pN">514</span><span class="bold">Vighātaṃ brūhi mārisā</span>ti. <span class="bold">Vighātan</span>ti vighātaṃ upaghātaṃ pīḷanaṃ ghaṭṭanaṃ upaddavaṃ upasaggaṃ brūhi ācikkha desehi paññapehi paṭṭhapehi vivara vibhaja uttānīkarohi pakāsehi. <span class="bold">Mārisā</span>ti piyavacanaṃ garuvacanaṃ sagāravavacanaṃ sappatissavacanametaṃ mārisāti—  vighātaṃ brūhi mārisa. </div>
</div>
<div class="q" id="p_24Mn_515"> <div class="p">
<span class="pN">515</span><span class="bold">Sutvāna tava sāsanan</span>ti. Tuyhaṃ vacanaṃ byappathaṃ desanaṃ anusāsanaṃ anusiṭṭhiṃ sutvā suṇitvā uggahetvā upadhārayitvā upalakkhayitvāti—  sutvāna tava sāsanaṃ. </div>
</div>
<div class="q" id="p_24Mn_516"> <div class="p">
<span class="pN">516</span><span class="bold">Viveke sikkhissāmase</span>ti. <span class="bold">Viveko</span>ti tayo vivekā—  kāyaviveko, cittaviveko, upadhiviveko. Katamo kāyaviveko? Idha bhikkhu vivittaṃ senāsanaṃ bhajati araññaṃ rukkhamūlaṃ pabbataṃ kandaraṃ giriguhaṃ susānaṃ vanapatthaṃ abbhokāsaṃ palāsapuñjaṃ, kāyena vivitto viharati. So eko gacchati, eko tiṭṭhati, eko nisīdati, eko seyyaṃ kappeti, eko gāmaṃ piṇḍāya pavisati, eko paṭikkamati, eko raho nisīdati, eko caṅkamaṃ adhiṭṭhāti, eko carati, eko viharati iriyati vattati pāleti yapeti yāpeti—  ayaṃ kāyaviveko. </div>
</div>
<div class="q" id="p_24Mn_517"> <div class="p">
<span class="pN">517</span>Katamo cittaviveko? Paṭhamaṃ jhānaṃ samāpannassa nīvaraṇehi cittaṃ vivittaṃ hoti, dutiyaṃ jhānaṃ samāpannassa vitakkavicārehi cittaṃ vivittaṃ hoti, tatiyaṃ jhānaṃ samāpannassa pītiyā cittaṃ vivittaṃ hoti, catutthaṃ jhānaṃ samāpannassa sukhadukkhehi cittaṃ vivittaṃ hoti, ākāsānañcāyatanaṃ samāpannassa rūpasaññāya paṭighasaññāya nānattasaññāya cittaṃ vivittaṃ hoti, viññāṇañcāyatanaṃ samāpannassa ākāsānañcāyatanasaññāya cittaṃ vivittaṃ hoti, ākiñcaññāyatanaṃ samāpannassa viññāṇañcāyatanasaññāya cittaṃ vivittaṃ hoti, nevasaññānāsaññāyatanaṃ samāpannassa ākiñcaññāyatanasaññāya cittaṃ vivittaṃ hoti, sotāpannassa sakkāyadiṭṭhiyā vicikicchāya sīlabbataparāmāsā diṭṭhānusayā vicikicchānusayā tadekaṭṭhehi ca kilesehi cittaṃ vivittaṃ hoti, sakadāgāmissa oḷārikā kāmarāgasaṃyojanā paṭighasaṃyojanā oḷārikā kāmarāgānusayā paṭighānusayā tadekaṭṭhehi ca kilesehi cittaṃ vivittaṃ hoti, anāgāmissa anusahagatā kāmarāgasaṃyojanā paṭighasaṃyojanā anusahagatā kāmarāgānusayā paṭighānusayā tadekaṭṭhehi ca kilesehi cittaṃ vivittaṃ hoti, arahato rūparāgā arūparāgā mānā uddhaccā avijjāya mānānusayā bhavarāgānusayā avijjānusayā tadekaṭṭhehi ca kilesehi bahiddhā ca sabbanimittehi cittaṃ vivittaṃ hoti—  ayaṃ cittaviveko. </div>
</div>
<div class="q" id="p_24Mn_518"> <div class="p">
<span class="pN">518</span>Katamo upadhiviveko? <span class="bold">Upadhi</span> vuccanti kilesā ca khandhā ca abhisaṅkhārā ca. Upadhiviveko vuccati amataṃ nibbānaṃ. Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṃ—  ayaṃ upadhiviveko. Kāyaviveko ca vivekaṭṭhakāyānaṃ nekkhammābhiratānaṃ; cittaviveko ca parisuddhacittānaṃ paramavodānappattānaṃ; upadhiviveko ca nirūpadhīnaṃ puggalānaṃ visaṅkhāragatānaṃ. <span class="bold">Viveke sikkhissāmase</span>ti. So thero pakatiyā sikkhitasikkho. Api ca dhammadesanaṃ upādāya dhammadesanaṃ sāvento evamāha—  viveke sikkhissāmaseti. </div>
</div>
<div class="q" id="p_24Mn_519"> <div class="p">
<span class="pN">519</span>Tenāha thero tissametteyyo—  </div>
</div>
<div class="q" id="p_24Mn_520"> <div class="p"> <table class="singleColumn"> <tr> <td> <div class="pN">520</div> <div class="G">“Methunamanuyuttassa, <span class="gathaQuote">(iccāyasmā tisso metteyyo)</span>
</div> </td> </tr> <tr> <td> <div class="G">Vighātaṃ brūhi mārisa;</div> </td> </tr> <tr> <td> <div class="G">Sutvāna tava sāsanaṃ,</div> </td> </tr> <tr> <td> <div class="G">Viveke sikkhissāmase”ti.</div> </td> </tr> </table> </div>
</div>
<div class="q" id="p_24Mn_521"> <div class="divNumber">50.</div> <div class="p"> <table class="singleColumn"> <tr> <td> <div class="pN">521</div> <div class="G">
<span class="bold">Methunamanuyuttassa</span>, <span class="gathaQuote">(metteyyāti bhagavā)</span>
</div> </td> </tr> <tr> <td> <div class="G"><span class="bold">Mussate vāpi sāsanaṃ;</span></div> </td> </tr> <tr> <td> <div class="G"><span class="bold">Micchā ca paṭipajjati,</span></div> </td> </tr> <tr> <td> <div class="G"><span class="bold">Etaṃ tasmiṃ anāriyaṃ.</span></div> </td> </tr> </table> </div>
</div>
<div class="q" id="p_24Mn_522"> <div class="p">
<span class="pN">522</span><span class="bold">Methunamanuyuttassā</span>ti. Methunadhammo nāma yo so asaddhammo gāmadhammo vasaladhammo duṭṭhullo odakantiko rahasso dvayaṃdvayasamāpatti. Kiṃkāraṇā vuccati methunadhammo? Ubhinnaṃ rattānaṃ sārattānaṃ avassutānaṃ pariyuṭṭhitānaṃ pariyādinnacittānaṃ ubhinnaṃ sadisānaṃ dhammoti—  taṃkāraṇā vuccati methunadhammo. Yathā ubho kalahakārakā methunakāti vuccanti, ubho bhaṇḍanakārakā methunakāti vuccanti, ubho bhassakārakā methunakāti vuccanti, ubho vivādakārakā methunakāti vuccanti, ubho adhikaraṇakārakā methunakāti vuccanti, ubho vādino methunakāti vuccanti, ubho sallāpakā methunakāti vuccanti; evamevaṃ ubhinnaṃ rattānaṃ sārattānaṃ avassutānaṃ pariyuṭṭhitānaṃ pariyādinnacittānaṃ ubhinnaṃ sadisānaṃ dhammoti—  taṃkāraṇā vuccati methunadhammo. </div>
</div>
<div class="q" id="p_24Mn_523"> <div class="p">
<span class="pN">523</span><span class="bold">Methunamanuyuttassā</span>ti. Methunadhamme yuttassa payuttassa āyuttassa samāyuttassa taccaritassa tabbahulassa taggarukassa tanninnassa tappoṇassa tappabbhārassa tadadhimuttassa tadadhipateyyassāti—  methunamanuyuttassa. </div>
</div>
<div class="q" id="p_24Mn_524"> <div class="p">
<span class="pN">524</span><span class="bold">Metteyyā</span>ti bhagavā taṃ theraṃ gottena ālapati. <span class="bold">Bhagavā</span>ti gāravādhivacanaṃ. Api ca bhaggarāgoti bhagavā, bhaggadosoti bhagavā, bhaggamohoti bhagavā, bhaggamānoti bhagavā, bhaggadiṭṭhīti bhagavā, bhaggakaṇḍakoti bhagavā, bhaggakilesoti bhagavā, bhaji vibhaji pavibhaji dhammaratananti bhagavā, bhavānaṃ antakaroti bhagavā, bhāvitakāyo bhāvitasīlo bhāvitacitto bhāvitapaññoti bhagavā, bhaji vā bhagavā araññavanapatthāni pantāni senāsanāni appasaddāni appanigghosāni vijanavātāni manussarāhasseyyakāni paṭisallānasāruppānīti bhagavā, bhāgī vā bhagavā cīvarapiṇḍapātasenāsanagilānapaccayabhesajjaparikkhārānanti bhagavā, bhāgī vā bhagavā attharasassa dhammarasassa vimuttirasassa adhisīlassa adhicittassa adhipaññāyāti bhagavā, bhāgī vā bhagavā catunnaṃ jhānānaṃ catunnaṃ appamaññānaṃ catunnaṃ arūpasamāpattīnanti bhagavā, bhāgī vā bhagavā aṭṭhannaṃ vimokkhānaṃ aṭṭhannaṃ abhibhāyatanānaṃ navannaṃ anupubbavihārasamāpattīnanti bhagavā, bhāgī vā bhagavā dasannaṃ saññābhāvanānaṃ dasannaṃ kasiṇasamāpattīnaṃ ānāpānassatisamādhissa asubhasamāpattiyāti bhagavā, bhāgī vā bhagavā catunnaṃ satipaṭṭhānānaṃ catunnaṃ sammappadhānānaṃ catunnaṃ iddhipādānaṃ pañcannaṃ indriyānaṃ pañcannaṃ balānaṃ sattannaṃ bojjhaṅgānaṃ ariyassa aṭṭhaṅgikassa maggassāti bhagavā, bhāgī vā bhagavā dasannaṃ tathāgatabalānaṃ catunnaṃ vesārajjānaṃ catunnaṃ paṭisambhidānaṃ channaṃ abhiññānaṃ channaṃ buddhadhammānanti bhagavā. Bhagavāti netaṃ nāmaṃ mātarā kataṃ, na pitarā kataṃ, na bhātarā kataṃ, na bhaginiyā kataṃ, na mittāmaccehi kataṃ, na ñātisālohitehi kataṃ na samaṇabrāhmaṇehi kataṃ, na devatāhi kataṃ. Vimokkhantikametaṃ buddhānaṃ bhagavantānaṃ bodhiyā mūle saha sabbaññutaññāṇassa paṭilābhā sacchikā paññatti yadidaṃ bhagavāti—  metteyyāti bhagavā. </div>
</div>
<div class="q" id="p_24Mn_525"> <div class="p">
<span class="pN">525</span><span class="bold">Mussate vāpi sāsanan</span>ti. Dvīhi kāraṇehi sāsanaṃ mussati—  pariyattisāsanampi mussati, paṭipattisāsanampi mussati. Katamaṃ pariyattisāsanaṃ? Yaṃ tassa pariyāpuṭaṃ—  suttaṃ geyyaṃ veyyākaraṇaṃ gāthā udānaṃ itivuttakaṃ jātakaṃ abbhutadhammaṃ vedallaṃ—  idaṃ pariyattisāsanaṃ. Tampi mussati sammussati pamussati sampamussati paribāhiro hotīti—  evampi mussate vāpi sāsanaṃ. </div>
</div>
<div class="q" id="p_24Mn_526"> <div class="p">
<span class="pN">526</span>Katamaṃ paṭipattisāsanaṃ? Sammāpaṭipadā anulomapaṭipadā apaccanīkapaṭipadā anvatthapaṭipadā dhammānudhammapaṭipadā sīlesu paripūrakāritā indriyesu guttadvāratā bhojane mattaññutā jāgariyānuyogo satisampajaññaṃ cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo—  idaṃ paṭipattisāsanaṃ. Tampi mussati sammussati pamussati sampamussati paribāhiro hotīti. Evampi mussate vāpi sāsanaṃ. </div>
</div>
<div class="q" id="p_24Mn_527"> <div class="p">
<span class="pN">527</span><span class="bold">Micchā ca paṭipajjatī</span>ti. Pāṇampi hanati, adinnampi ādiyati, sandhimpi chindati, nillopampi harati, ekāgārikampi karoti, paripanthepi tiṭṭhati, paradārampi gacchati, musāpi bhaṇatīti—  micchā ca paṭipajjati. </div>
</div>
<div class="q" id="p_24Mn_528"> <div class="p">
<span class="pN">528</span><span class="bold">Etaṃ tasmiṃ anāriyan</span>ti. Etaṃ tasmiṃ puggale anariyadhammo bāladhammo mūḷhadhammo aññāṇadhammo amarāvikkhepadhammo, yadidaṃ micchāpaṭipadāti—  etaṃ tasmiṃ anāriyaṃ. </div>
</div>
<div class="q" id="p_24Mn_529"> <div class="p">
<span class="pN">529</span>Tenāha bhagavā—  </div>
</div>
<div class="q" id="p_24Mn_530"> <div class="p"> <table class="singleColumn"> <tr> <td> <div class="pN">530</div> <div class="G">“Methunamanuyuttassa, <span class="gathaQuote">(metteyyāti bhagavā)</span>
</div> </td> </tr> <tr> <td> <div class="G">Mussate vāpi sāsanaṃ;</div> </td> </tr> <tr> <td> <div class="G">Micchā ca paṭipajjati,</div> </td> </tr> <tr> <td> <div class="G">Etaṃ tasmiṃ anāriyan”ti.</div> </td> </tr> </table> </div>
</div>
<div class="q" id="p_24Mn_531"> <div class="divNumber">51.</div> <div class="p"> <table class="singleColumn"> <tr> <td> <div class="pN">531</div> <div class="G"><span class="bold">Eko pubbe caritvāna,</span></div> </td> </tr> <tr> <td> <div class="G"><span class="bold">methunaṃ yo nisevati;</span></div> </td> </tr> <tr> <td> <div class="G"><span class="bold">Yānaṃ bhantaṃva taṃ loke,</span></div> </td> </tr> <tr> <td> <div class="G"><span class="bold">hīnamāhu puthujjanaṃ.</span></div> </td> </tr> </table> </div>
</div>
<div class="q" id="p_24Mn_532"> <div class="p">
<span class="pN">532</span><span class="bold">Eko pubbe caritvānā</span>ti. Dvīhi kāraṇehi eko pubbe caritvāna—  pabbajjāsaṅkhātena vā gaṇāvavassaggaṭṭhena vā. Kathaṃ pabbajjāsaṅkhātena eko pubbe caritvāna? Sabbaṃ gharāvāsapalibodhaṃ chinditvā puttadārapalibodhaṃ chinditvā ñātipalibodhaṃ chinditvā mittāmaccapalibodhaṃ chinditvā sannidhipalibodhaṃ chinditvā kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajitvā akiñcanabhāvaṃ upagantvā eko carati viharati iriyati vattati pāleti yapeti yāpeti. Evaṃ pabbajjāsaṅkhātena eko pubbe caritvāna. </div>
</div>
<div class="q" id="p_24Mn_533"> <div class="p">
<span class="pN">533</span>Kathaṃ gaṇāvavassaggaṭṭhena eko pubbe caritvāna? So evaṃ pabbajito samāno eko araññavanapatthāni pantāni senāsanāni paṭisevati appasaddāni appanigghosāni vijanavātāni manussarāhasseyyakāni paṭisallānasāruppāni. So eko gacchati, eko tiṭṭhati, eko nisīdati, eko seyyaṃ kappeti, eko gāmaṃ piṇḍāya pavisati, eko paṭikkamati, eko raho nisīdati, eko caṅkamaṃ adhiṭṭhāti, eko carati viharati iriyati vattati pāleti yapeti yāpeti. Evaṃ gaṇāvavassaggaṭṭhena eko pubbe caritvāna. </div>
</div>
<div class="q" id="p_24Mn_534"> <div class="p">
<span class="pN">534</span><span class="bold">Methunaṃ yo nisevatī</span>ti. <span class="bold">Methunadhammo</span> nāma yo so asaddhammo…pe…  taṃkāraṇā vuccati methunadhammo. <span class="bold">Methunaṃ yo nisevatī</span>ti. Yo aparena samayena buddhaṃ dhammaṃ saṃghaṃ sikkhaṃ paccakkhāya hīnāyāvattitvā methunaṃ dhammaṃ sevati nisevati saṃsevati paṭisevatīti—  methunaṃ yo nisevati. </div>
</div>
<div class="q" id="p_24Mn_535"> <div class="p">
<span class="pN">535</span><span class="bold">Yānaṃ bhantaṃva taṃ loke</span>ti. <span class="bold">Yānan</span>ti hatthiyānaṃ assayānaṃ goyānaṃ ajayānaṃ meṇḍayānaṃ oṭṭhayānaṃ kharayānaṃ bhantaṃ adantaṃ akāritaṃ avinītaṃ uppathaṃ gaṇhāti, visamaṃ khāṇumpi pāsāṇampi abhiruhati, yānampi ārohanakampi bhañjati, papātepi papatati. Yathā taṃ bhantaṃ yānaṃ adantaṃ akāritaṃ avinītaṃ uppathaṃ gaṇhāti; evamevaṃ so vibbhantako bhantayānapaṭibhāgo uppathaṃ gaṇhāti, micchādiṭṭhiṃ gaṇhāti…pe…  micchāsamādhiṃ gaṇhāti. Yathā taṃ bhantaṃ yānaṃ adantaṃ akāritaṃ avinītaṃ visamaṃ khāṇumpi pāsāṇampi abhiruhati; evamevaṃ so vibbhantako bhantayānapaṭibhāgo visamaṃ kāyakammaṃ abhiruhati, visamaṃ vacīkammaṃ abhiruhati, visamaṃ manokammaṃ abhiruhati, visamaṃ pāṇātipātaṃ abhiruhati, visamaṃ adinnādānaṃ abhiruhati, visamaṃ kāmesumicchācāraṃ abhiruhati, visamaṃ musāvādaṃ abhiruhati, visamaṃ pisuṇavācaṃ abhiruhati, visamaṃ pharusavācaṃ abhiruhati, visamaṃ samphappalāpaṃ abhiruhati, visamaṃ abhijjhaṃ abhiruhati, visamaṃ byāpādaṃ abhiruhati, visamaṃ micchādiṭṭhiṃ abhiruhati, visame saṅkhāre abhiruhati, visame pañca kāmaguṇe abhiruhati, visame nīvaraṇe abhiruhati. Yathā taṃ bhantaṃ yānaṃ adantaṃ akāritaṃ avinītaṃ yānampi ārohanakampi bhañjati; evamevaṃ so vibbhantako bhantayānapaṭibhāgo niraye attānaṃ bhañjati, tiracchānayoniyaṃ attānaṃ bhañjati, pettivisaye attānaṃ bhañjati, manussaloke attānaṃ bhañjati, devaloke attānaṃ bhañjati. Yathā taṃ bhantaṃ yānaṃ adantaṃ akāritaṃ avinītaṃ papāte papatati; evamevaṃ so vibbhantako bhantayānapaṭibhāgo jātipapātampi papatati, jarāpapātampi papatati, byādhipapātampi papatati, maraṇapapātampi papatati, sokaparidevadukkhadomanassupāyāsapapātampi papatati. <span class="bold">Loke</span>ti apāyaloke manussaloketi—  yānaṃ bhantaṃva taṃ loke. </div>
</div>
<div class="q" id="p_24Mn_536"> <div class="p">
<span class="pN">536</span><span class="bold">Hīnamāhu puthujjanan</span>ti. <span class="bold">Puthujjanā</span>ti kenaṭṭhena puthujjanā? Puthu kilese janentīti puthujjanā, puthu avihatasakkāyadiṭṭhikāti puthujjanā, puthu satthārānaṃ mukhullokikāti puthujjanā, puthu sabbagatīhi avuṭṭhitāti puthujjanā, puthu nānābhisaṅkhāre abhisaṅkharontīti puthujjanā, puthu nānāoghehi vuyhantīti puthujjanā, puthu nānāsantāpehi santapantīti puthujjanā, puthu nānāpariḷāhehi paridayhantīti puthujjanā, puthu pañcasu kāmaguṇesu rattā giddhā gadhitā mucchitā ajjhosannā laggā laggitā palibuddhāti puthujjanā, puthu pañcahi nīvaraṇehi āvutā nivutā ovutā pihitā paṭicchannā paṭikujjitāti puthujjanā. <span class="bold">Hīnamāhu puthujjanan</span>ti. Puthujjanaṃ hīnaṃ nihīnaṃ omakaṃ lāmakaṃ chatukkaṃ parittanti evamāhaṃsu evaṃ kathenti evaṃ bhaṇanti evaṃ dīpayanti evaṃ voharantīti—  hīnamāhu puthujjanaṃ. </div>
</div>
<div class="q" id="p_24Mn_537"> <div class="p">
<span class="pN">537</span>Tenāha bhagavā—  </div>
</div>
<div class="q" id="p_24Mn_538"> <div class="p"> <table class="singleColumn"> <tr> <td> <div class="pN">538</div> <div class="G">“Eko pubbe caritvāna,</div> </td> </tr> <tr> <td> <div class="G">methunaṃ yo nisevati;</div> </td> </tr> <tr> <td> <div class="G">Yānaṃ bhantaṃva taṃ loke,</div> </td> </tr> <tr> <td> <div class="G">hīnamāhu puthujjanan”ti.</div> </td> </tr> </table> </div>
</div>
<div class="q" id="p_24Mn_539"> <div class="divNumber">52.</div> <div class="p"> <table class="singleColumn"> <tr> <td> <div class="pN">539</div> <div class="G"><span class="bold">Yaso kitti ca yā pubbe,</span></div> </td> </tr> <tr> <td> <div class="G"><span class="bold">hāyate vāpi tassa sā;</span></div> </td> </tr> <tr> <td> <div class="G"><span class="bold">Etampi disvā sikkhetha,</span></div> </td> </tr> <tr> <td> <div class="G"><span class="bold">methunaṃ vippahātave.</span></div> </td> </tr> </table> </div>
</div>
<div class="q" id="p_24Mn_540"> <div class="p">
<span class="pN">540</span><span class="bold">Yaso kitti ca yā pubbe, hāyate vāpi tassa sā</span>ti. Katamo <span class="bold">yaso</span>? Idhekacco pubbe samaṇabhāve sakkato hoti garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṃ—  ayaṃ yaso. Katamā <span class="bold">kitti</span>? Idhekacco pubbe samaṇabhāve kittivaṇṇagato hoti paṇḍito viyatto medhāvī bahussuto cittakathī kalyāṇapaṭibhāno—  suttantikoti vā vinayadharoti vā dhammakathikoti vā āraññikoti vā piṇḍapātikoti vā paṃsukūlikoti vā tecīvarikoti vā sapadānacārikoti vā khalupacchābhattikoti vā nesajjikoti vā yathāsanthatikoti vā paṭhamassa jhānassa lābhīti vā dutiyassa jhānassa lābhīti vā tatiyassa jhānassa lābhīti vā catutthassa jhānassa lābhīti vā ākāsānañcāyatanasamāpattiyā lābhīti vā viññāṇañcāyatanasamāpattiyā lābhīti vā ākiñcaññāyatanasamāpattiyā lābhīti vā nevasaññānāsaññāyatanasamāpattiyā lābhīti vā, ayaṃ kittīti—  yaso kitti ca yā pubbe. </div>
</div>
<div class="q" id="p_24Mn_541"> <div class="p">
<span class="pN">541</span><span class="bold">Hāyate vāpi tassa sā</span>ti. Tassa aparena samayena buddhaṃ dhammaṃ saṃghaṃ sikkhaṃ paccakkhāya hīnāyāvattassa so ca yaso sā ca kitti hāyati parihāyati paridhaṃsati paripatati antaradhāyati vippalujjatīti—  yaso kitti ca yā pubbe hāyate vāpi tassa sā. </div>
</div>
<div class="q" id="p_24Mn_542"> <div class="p">
<span class="pN">542</span><span class="bold">Etampi disvā sikkhetha methunaṃ vippahātave</span>ti. <span class="bold">Etan</span>ti pubbe samaṇabhāve yaso kitti ca, aparabhāge buddhaṃ dhammaṃ saṃghaṃ sikkhaṃ paccakkhāya hīnāyāvattassa ayaso ca akitti ca; etaṃ sampattiṃ vipattiṃ. <span class="bold">Disvā</span>ti passitvā tulayitvā tīrayitvā vibhāvayitvā vibhūtaṃ katvāti—  etampi disvā. <span class="bold">Sikkhethā</span>ti tisso sikkhā—  adhisīlasikkhā, adhicittasikkhā, adhipaññāsikkhā. Katamā adhisīlasikkhā? Idha bhikkhu sīlavā hoti, pātimokkhasaṃvarasaṃvuto viharati ācāragocarasampanno aṇumattesu vajjesu bhayadassāvī, samādāya sikkhati sikkhāpadesu. Khuddako sīlakkhandho, mahanto sīlakkhandho. Sīlaṃ patiṭṭhā ādi caraṇaṃ saṃyamo saṃvaro mukhaṃ pamukhaṃ kusalānaṃ dhammānaṃ samāpattiyā—  ayaṃ adhisīlasikkhā. </div>
</div>
<div class="q" id="p_24Mn_543"> <div class="p">
<span class="pN">543</span>Katamā adhicittasikkhā? Idha bhikkhu vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati…pe…  dutiyaṃ jhānaṃ…  tatiyaṃ jhānaṃ…  catutthaṃ jhānaṃ upasampajja viharati—  ayaṃ adhicittasikkhā. </div>
</div>
<div class="q" id="p_24Mn_544"> <div class="p">
<span class="pN">544</span>Katamā adhipaññāsikkhā? Idha bhikkhu paññavā hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā. So idaṃ dukkhanti yathābhūtaṃ pajānāti, ayaṃ dukkhasamudayoti yathābhūtaṃ pajānāti, ayaṃ dukkhanirodhoti yathābhūtaṃ pajānāti, ayaṃ dukkhanirodhagāminī paṭipadāti yathābhūtaṃ pajānāti, ime āsavāti yathābhūtaṃ pajānāti, ayaṃ āsavasamudayoti yathābhūtaṃ pajānāti, ayaṃ āsavanirodhoti yathābhūtaṃ pajānāti, ayaṃ āsavanirodhagāminī paṭipadāti yathābhūtaṃ pajānāti—  ayaṃ adhipaññāsikkhā. <span class="bold">Methunadhammo</span> nāma yo so asaddhammo…pe…  taṃkāraṇā vuccati methunadhammo. </div>
</div>
<div class="q" id="p_24Mn_545"> <div class="p">
<span class="pN">545</span><span class="bold">Etampi disvā sikkhetha, methunaṃ vippahātave</span>ti. Methunadhammassa pahānāya vūpasamāya paṭinissaggāya paṭipassaddhiyā adhisīlampi sikkheyya, adhicittampi sikkheyya, adhipaññampi sikkheyya. Imā tisso sikkhāyo āvajjanto sikkheyya, jānanto sikkheyya, passanto sikkheyya, paccavekkhanto sikkheyya, cittaṃ adhiṭṭhahanto sikkheyya, saddhāya adhimuccanto sikkheyya, vīriyaṃ paggaṇhanto sikkheyya, satiṃ upaṭṭhapento sikkheyya, cittaṃ samādahanto sikkheyya, paññāya pajānanto sikkheyya, abhiññeyyaṃ abhijānanto sikkheyya, pariññeyyaṃ parijānanto sikkheyya, pahātabbaṃ pajahanto sikkheyya, bhāvetabbaṃ bhāvento sikkheyya, sacchikātabbaṃ sacchikaronto sikkheyya ācareyya samācareyya samādāya vatteyyāti—  etampi disvā sikkhetha, methunaṃ vippahātave. </div>
</div>
<div class="q" id="p_24Mn_546"> <div class="p">
<span class="pN">546</span>Tenāha bhagavā—  </div>
</div>
<div class="q" id="p_24Mn_547"> <div class="p"> <table class="singleColumn"> <tr> <td> <div class="pN">547</div> <div class="G">“Yaso kitti ca yā pubbe,</div> </td> </tr> <tr> <td> <div class="G">hāyate vāpi tassa sā;</div> </td> </tr> <tr> <td> <div class="G">Etampi disvā sikkhetha,</div> </td> </tr> <tr> <td> <div class="G">methunaṃ vippahātave”ti.</div> </td> </tr> </table> </div>
</div>
<div class="q" id="p_24Mn_548"> <div class="divNumber">53.</div> <div class="p"> <table class="singleColumn"> <tr> <td> <div class="pN">548</div> <div class="G"><span class="bold">Saṅkappehi pareto so,</span></div> </td> </tr> <tr> <td> <div class="G"><span class="bold">kapaṇo viya jhāyati;</span></div> </td> </tr> <tr> <td> <div class="G"><span class="bold">Sutvā paresaṃ nigghosaṃ,</span></div> </td> </tr> <tr> <td> <div class="G"><span class="bold">maṅku hoti tathāvidho.</span></div> </td> </tr> </table> </div>
</div>
<div class="q" id="p_24Mn_549"> <div class="p">
<span class="pN">549</span><span class="bold">Saṅkappehi pareto so, kapaṇo viya jhāyatī</span>ti. Kāmasaṅkappena byāpādasaṅkappena vihiṃsāsaṅkappena diṭṭhisaṅkappena phuṭṭho pareto samohito samannāgato pihito kapaṇo viya mando viya momūho viya jhāyati pajjhāyati nijjhāyati apajjhāyati. Yathā ulūko rukkhasākhāyaṃ mūsikaṃ magayamāno jhāyati pajjhāyati nijjhāyati apajjhāyati, yathā kotthu nadītīre macche magayamāno jhāyati pajjhāyati nijjhāyati apajjhāyati, yathā biḷāro sandhisamalasaṅkaṭire mūsikaṃ magayamāno jhāyati pajjhāyati nijjhāyati apajjhāyati, yathā gadrabho vahacchinno sandhisamalasaṅkaṭire jhāyati pajjhāyati nijjhāyati apajjhāyati; evamevaṃ so vibbhantako kāmasaṅkappena byāpādasaṅkappena vihiṃsāsaṅkappena diṭṭhisaṅkappena phuṭṭho pareto samohito samannāgato pihito kapaṇo viya mando viya momūho viya jhāyati pajjhāyati nijjhāyati apajjhāyatīti—  saṅkappehi pareto so kapaṇo viya jhāyati. </div>
</div>
<div class="q" id="p_24Mn_550"> <div class="p">
<span class="pN">550</span><span class="bold">Sutvā paresaṃ nigghosaṃ, maṅku hoti tathāvidho</span>ti. <span class="bold">Paresan</span>ti upajjhāyā vā ācariyā vā samānupajjhāyakā vā samānācariyakā vā mittā vā sandiṭṭhā vā sambhattā vā sahāyā vā codenti—  “tassa te, āvuso, alābhā, tassa te dulladdhaṃ, yaṃ tvaṃ evarūpaṃ uḷāraṃ satthāraṃ labhitvā evaṃ svākkhāte dhammavinaye pabbajitvā evarūpaṃ ariyagaṇaṃ labhitvā hīnassa methunadhammassa kāraṇā buddhaṃ dhammaṃ saṃghaṃ sikkhaṃ paccakkhāya hīnāyāvattosi. Saddhāpi nāma te nāhosi kusalesu dhammesu, hirīpi nāma te nāhosi kusalesu dhammesu, ottappampi nāma te nāhosi kusalesu dhammesu, vīriyampi nāma te nāhosi kusalesu dhammesu, satipi nāma te nāhosi kusalesu dhammesu, paññāpi nāma te nāhosi kusalesu dhammesū”ti. Tesaṃ vacanaṃ byappathaṃ desanaṃ anusāsanaṃ anusiṭṭhiṃ sutvā suṇitvā uggahetvā upadhārayitvā upalakkhayitvā maṅku hoti, pīḷito ghaṭṭito byādhito domanassito hoti. <span class="bold">Tathāvidho</span>ti tathāvidho tādiso tassaṇṭhito tappakāro tappaṭibhāgo. Yo so vibbhantakoti—  sutvā paresaṃ nigghosaṃ maṅku hoti tathāvidho. </div>
</div>
<div class="q" id="p_24Mn_551"> <div class="p">
<span class="pN">551</span>Tenāha bhagavā—  </div>
</div>
<div class="q" id="p_24Mn_552"> <div class="p"> <table class="singleColumn"> <tr> <td> <div class="pN">552</div> <div class="G">“Saṅkappehi pareto so,</div> </td> </tr> <tr> <td> <div class="G">kapaṇo viya jhāyati;</div> </td> </tr> <tr> <td> <div class="G">Sutvā paresaṃ nigghosaṃ,</div> </td> </tr> <tr> <td> <div class="G">maṅku hoti tathāvidho”ti.</div> </td> </tr> </table> </div>
</div>
<div class="q" id="p_24Mn_553"> <div class="divNumber">54.</div> <div class="p"> <table class="singleColumn"> <tr> <td> <div class="pN">553</div> <div class="G"><span class="bold">Atha satthāni kurute,</span></div> </td> </tr> <tr> <td> <div class="G"><span class="bold">paravādehi codito;</span></div> </td> </tr> <tr> <td> <div class="G"><span class="bold">Esa khvassa mahāgedho,</span></div> </td> </tr> <tr> <td> <div class="G"><span class="bold">mosavajjaṃ pagāhati.</span></div> </td> </tr> </table> </div>
</div>
<div class="q" id="p_24Mn_554"> <div class="p">
<span class="pN">554</span><span class="bold">Atha satthāni kurute, paravādehi codito</span>ti. <span class="bold">Athā</span>ti padasandhi padasaṃsaggo padapāripūrī akkharasamavāyo byañjanasiliṭṭhatā padānupubbatāpetaṃ—  athāti. <span class="bold">Satthānī</span>ti tīṇi satthāni—  kāyasatthaṃ, vacīsatthaṃ, manosatthaṃ. Tividhaṃ kāyaduccaritaṃ kāyasatthaṃ, catubbidhaṃ vacīduccaritaṃ vacīsatthaṃ, tividhaṃ manoduccaritaṃ manosatthaṃ. <span class="bold">Paravādehi codito</span>ti. Upajjhāyehi vā ācariyehi vā samānupajjhāyakehi vā samānācariyakehi vā mittehi vā sandiṭṭhehi vā sambhattehi vā sahāyehi vā codito sampajānamusā bhāsati. “Abhirato ahaṃ, bhante, ahosiṃ pabbajjāya. Mātā me posetabbā, tenamhi vibbhanto”ti bhaṇati. “Pitā me posetabbo, tenamhi vibbhanto”ti bhaṇati. “Bhātā me posetabbo…  bhaginī me posetabbā…  putto me posetabbo…  dhītā me posetabbā…  mittā me posetabbā…  amaccā me posetabbā…  ñātakā me posetabbā…  sālohitā me posetabbā, tenamhi vibbhanto”ti bhaṇati. Vacīsatthaṃ karoti saṅkaroti janeti sañjaneti nibbatteti abhinibbattetīti—  atha satthāni kurute, paravādehi codito. </div>
</div>
<div class="q" id="p_24Mn_555"> <div class="p">
<span class="pN">555</span><span class="bold">Esa khvassa mahāgedho</span>ti. Eso tassa mahāgedho mahāvanaṃ mahāgahanaṃ mahākantāro mahāvisamo mahākuṭilo mahāpaṅko mahāpalipo mahāpalibodho mahābandhanaṃ, yadidaṃ sampajānamusāvādoti—  esa khvassa mahāgedho. </div>
</div>
<div class="q" id="p_24Mn_556"> <div class="p">
<span class="pN">556</span><span class="bold">Mosavajjaṃ pagāhatī</span>ti. Mosavajjaṃ vuccati musāvādo. Idhekacco sabhaggato vā parisaggato vā ñātimajjhagato vā pūgamajjhagato vā rājakulamajjhagato vā abhinīto sakkhipuṭṭho—  “ehambho purisa, yaṃ jānāsi taṃ vadehī”ti, so ajānaṃ vā āha—  “jānāmī”ti, jānaṃ vā āha—  “na jānāmī”ti, apassaṃ vā āha—  “passāmī”ti, passaṃ vā āha—  “na passāmī”ti. Iti attahetu vā parahetu vā āmisakiñcikkhahetu vā sampajānamusā bhāsati—  idaṃ vuccati mosavajjaṃ. </div>
</div>
<div class="q" id="p_24Mn_557"> <div class="p">
<span class="pN">557</span>Api ca tīhākārehi musāvādo hoti. Pubbevassa hoti—  “musā bhaṇissan”ti, bhaṇantassa hoti—  “musā bhaṇāmī”ti, bhaṇitassa hoti—  “musā mayā bhaṇitan”ti. Imehi tīhākārehi musāvādo hoti. Api ca catūhākārehi musāvādo hoti. Pubbevassa hoti—  “musā bhaṇissan”ti, bhaṇantassa hoti—  “musā bhaṇāmī”ti, bhaṇitassa hoti—  “musā mayā bhaṇitan”ti, vinidhāya diṭṭhiṃ. Imehi catūhākārehi musāvādo hoti. Api ca pañcahākārehi…  chahākārehi…  sattahākārehi…  aṭṭhahākārehi musāvādo hoti. Pubbevassa hoti—  “musā bhaṇissan”ti, bhaṇantassa hoti—  “musā bhaṇāmī”ti, bhaṇitassa hoti—  “musā mayā bhaṇitan”ti, vinidhāya diṭṭhiṃ, vinidhāya khantiṃ, vinidhāya ruciṃ, vinidhāya saññaṃ, vinidhāya bhāvaṃ. Imehi aṭṭhahākārehi musāvādo hoti. <span class="bold">Mosavajjaṃ pagāhatī</span>ti. Mosavajjaṃ pagāhati ogāhati ajjhogāhati pavisatīti—  mosavajjaṃ pagāhati. </div>
</div>
<div class="q" id="p_24Mn_558"> <div class="p">
<span class="pN">558</span>Tenāha bhagavā—  </div>
</div>
<div class="q" id="p_24Mn_559"> <div class="p"> <table class="singleColumn"> <tr> <td> <div class="pN">559</div> <div class="G">“Atha satthāni kurute,</div> </td> </tr> <tr> <td> <div class="G">paravādehi codito;</div> </td> </tr> <tr> <td> <div class="G">Esa khvassa mahāgedho,</div> </td> </tr> <tr> <td> <div class="G">mosavajjaṃ pagāhatī”ti.</div> </td> </tr> </table> </div>
</div>
<div class="q" id="p_24Mn_560"> <div class="divNumber">55.</div> <div class="p"> <table class="singleColumn"> <tr> <td> <div class="pN">560</div> <div class="G"><span class="bold">Paṇḍitoti samaññāto,</span></div> </td> </tr> <tr> <td> <div class="G"><span class="bold">ekacariyaṃ adhiṭṭhito;</span></div> </td> </tr> <tr> <td> <div class="G"><span class="bold">Sa cāpi methune yutto,</span></div> </td> </tr> <tr> <td> <div class="G"><span class="bold">mandova parikissati.</span></div> </td> </tr> </table> </div>
</div>
<div class="q" id="p_24Mn_561"> <div class="p">
<span class="pN">561</span><span class="bold">Paṇḍitoti samaññāto</span>ti. Idhekacco pubbe samaṇabhāve kitti vaṇṇagato hoti—  “paṇḍito viyatto medhāvī bahussuto cittakathī kalyāṇapaṭibhāno suttantikoti vā vinayadharoti vā dhammakathikoti vā…pe…  nevasaññānāsaññāyatanasamāpattiyā lābhī”ti vā. Evaṃ ñāto hoti paññāto samaññāto hotīti—  paṇḍitoti samaññāto. </div>
</div>
<div class="q" id="p_24Mn_562"> <div class="p">
<span class="pN">562</span><span class="bold">Ekaccariyaṃ adhiṭṭhito</span>ti. Dvīhi kāraṇehi ekaccariyaṃ adhiṭṭhito—  pabbajjāsaṅkhātena vā gaṇāvavassaggaṭṭhena vā. Kathaṃ pabbajjāsaṅkhātena ekacariyaṃ adhiṭṭhito? Sabbaṃ gharāvāsapalibodhaṃ chinditvā…pe…  evaṃ pabbajjāsaṅkhātena ekaccariyaṃ adhiṭṭhito. Kathaṃ gaṇāvavassaggaṭṭhena ekacariyaṃ adhiṭṭhito? So evaṃ pabbajito samāno eko araññavanapatthāni pantāni…pe…  evaṃ gaṇāvavassaggaṭṭhena ekacariyaṃ adhiṭṭhitoti—  ekacariyaṃ adhiṭṭhito. </div>
</div>
<div class="q" id="p_24Mn_563"> <div class="p">
<span class="pN">563</span><span class="bold">Sa cāpi methune yutto</span>ti. <span class="bold">Methunadhammo</span> nāma yo so asaddhammo gāmadhammo…pe…  taṃkāraṇā vuccati methunadhammo. <span class="bold">Sa cāpi methune yutto</span>ti. So aparena samayena buddhaṃ dhammaṃ saṃghaṃ sikkhaṃ paccakkhāya hīnāyāvattitvā methunadhamme yutto payutto āyutto samāyuttoti—  sa cāpi methune yutto. </div>
</div>
<div class="q" id="p_24Mn_564"> <div class="p">
<span class="pN">564</span><span class="bold">Mandova parikissatī</span>ti. Kapaṇo viya mando viya momūho viya kissati parikissati parikilissati. Pāṇampi hanati, adinnampi ādiyati, sandhimpi chindati, nillopampi harati, ekāgārikampi karoti, paripanthepi tiṭṭhati, paradārampi gacchati, musāpi bhaṇati. Evampi kissati parikissati parikilissati. Tamenaṃ rājāno gahetvā vividhā kammakāraṇā kārenti—  kasāhipi tāḷenti, vettehipi tāḷenti, addhadaṇḍakehipi tāḷenti, hatthampi chindanti, pādampi chindanti, hatthapādampi chindanti, kaṇṇampi chindanti, nāsampi chindanti, kaṇṇanāsampi chindanti, bilaṅgathālikampi karonti, saṅkhamuṇḍikampi karonti, rāhumukhampi karonti, jotimālikampi karonti, hatthapajjotikampi karonti, erakavattikampi karonti, cīrakavāsikampi karonti, eṇeyyakampi karonti, baḷisamaṃsikampi karonti, kahāpaṇikampi karonti, khārāpatacchikampi karonti, palighaparivattikampi karonti, palālapīṭhakampi karonti, tattenapi telena osiñcanti, sunakhehipi khādāpenti, jīvantampi sūle uttāsenti, asināpi sīsaṃ chindanti. Evampi kissati parikissati parikilissati. </div>
</div>
<div class="q" id="p_24Mn_565"> <div class="p">
<span class="pN">565</span>Atha vā kāmataṇhāya abhibhūto pariyādinnacitto bhoge pariyesanto nāvāya mahāsamuddaṃ pakkhandati, sītassa purakkhato uṇhassa purakkhato ḍaṃsamakasavātātapasarīsapasamphassehi pīḷiyamāno khuppipāsāya miyyamāno tigumbaṃ gacchati, takkolaṃ gacchati, takkasīlaṃ gacchati, kālamukhaṃ gacchati, purapūraṃ gacchati, vesuṅgaṃ gacchati, verāpathaṃ gacchati, javaṃ gacchati, tāmaliṃ gacchati, vaṅgaṃ gacchati, eḷabandhanaṃ gacchati, suvaṇṇakūṭaṃ gacchati, suvaṇṇabhūmiṃ gacchati, tambapāṇiṃ gacchati, suppārakaṃ gacchati, bhārukacchaṃ gacchati, suraṭṭhaṃ gacchati, bhaṅgalokaṃ gacchati, bhaṅgaṇaṃ gacchati, paramabhaṅgaṇaṃ gacchati, yonaṃ gacchati, paramayonaṃ gacchati, vinakaṃ gacchati, mūlapadaṃ gacchati, marukantāraṃ gacchati, jaṇṇupathaṃ gacchati, ajapathaṃ gacchati, meṇḍapathaṃ gacchati, saṅkupathaṃ gacchati, chattapathaṃ gacchati, vaṃsapathaṃ gacchati, sakuṇapathaṃ gacchati, mūsikapathaṃ gacchati, daripathaṃ gacchati, vettācāraṃ gacchati. Evampi kissati parikissati parikilissati. </div>
</div>
<div class="q" id="p_24Mn_566"> <div class="p">
<span class="pN">566</span>Gavesanto na vindati, alābhamūlakampi dukkhaṃ domanassaṃ paṭisaṃvedeti. Evampi kissati parikissati parikilissati. </div>
</div>
<div class="q" id="p_24Mn_567"> <div class="p">
<span class="pN">567</span>Gavesanto vindati, laddhāpi ārakkhamūlakampi dukkhaṃ domanassaṃ paṭisaṃvedeti—  “kinti me bhoge neva rājāno hareyyuṃ, na corā hareyyuṃ, na aggi daheyya, na udakaṃ vaheyya, na apiyā dāyādā hareyyun”ti. Tassa evaṃ ārakkhato gopayato te bhogā vippalujjanti. So vippayogamūlakampi dukkhaṃ domanassaṃ paṭisaṃvedeti. Evampi kissati parikissati parikilissatīti—  sa cāpi methune yutto, mandova parikissati. </div>
</div>
<div class="q" id="p_24Mn_568"> <div class="p">
<span class="pN">568</span>Tenāha bhagavā—  </div>
</div>
<div class="q" id="p_24Mn_569"> <div class="p"> <table class="singleColumn"> <tr> <td> <div class="pN">569</div> <div class="G">“Paṇḍitoti samaññāto,</div> </td> </tr> <tr> <td> <div class="G">ekacariyaṃ adhiṭṭhito;</div> </td> </tr> <tr> <td> <div class="G">Sa cāpi methune yutto,</div> </td> </tr> <tr> <td> <div class="G">mandova parikissatī”ti.</div> </td> </tr> </table> </div>
</div>
<div class="q" id="p_24Mn_570"> <div class="divNumber">56.</div> <div class="p"> <table class="singleColumn"> <tr> <td> <div class="pN">570</div> <div class="G"><span class="bold">Etamādīnavaṃ ñatvā,</span></div> </td> </tr> <tr> <td> <div class="G"><span class="bold">Muni pubbāpare idha;</span></div> </td> </tr> <tr> <td> <div class="G"><span class="bold">Ekacariyaṃ daḷhaṃ kayirā,</span></div> </td> </tr> <tr> <td> <div class="G"><span class="bold">Na nisevetha methunaṃ.</span></div> </td> </tr> </table> </div>
</div>
<div class="q" id="p_24Mn_571"> <div class="p">
<span class="pN">571</span><span class="bold">Etamādīnavaṃ ñatvā, muni pubbāpare idhā</span>ti. <span class="bold">Etan</span>ti pubbe samaṇabhāve yaso ca kitti ca, aparabhāge buddhaṃ dhammaṃ saṃghaṃ sikkhaṃ paccakkhāya hīnāyāvattassa ayaso ca akitti ca; etaṃ sampattiṃ vipattiñca. <span class="bold">Ñatvā</span>ti jānitvā tulayitvā tīrayitvā vibhāvayitvā vibhūtaṃ katvā. <span class="bold">Munī</span>ti. <span class="bold">Monaṃ</span> vuccati ñāṇaṃ. Yā paññā pajānanā…pe…  saṅgajālamaticca so muni. <span class="bold">Idhā</span>ti imissā diṭṭhiyā imissā khantiyā imissā ruciyā imasmiṃ ādāye imasmiṃ dhamme imasmiṃ vinaye imasmiṃ dhammavinaye imasmiṃ pāvacane imasmiṃ brahmacariye imasmiṃ satthusāsane imasmiṃ attabhāve imasmiṃ manussaloketi—  etamādīnavaṃ ñatvā muni pubbāpare idha. </div>
</div>
<div class="q" id="p_24Mn_572"> <div class="p">
<span class="pN">572</span><span class="bold">Ekacariyaṃ daḷhaṃ kayirā</span>ti. Dvīhi kāraṇehi ekacariyaṃ daḷhaṃ kareyya—  pabbajjāsaṅkhātena vā gaṇāvavassaggaṭṭhena vā. Kathaṃ pabbajjāsaṅkhātena ekacariyaṃ daḷhaṃ kareyya? Sabbaṃ gharāvāsapalibodhaṃ chinditvā puttadārapalibodhaṃ chinditvā ñātipalibodhaṃ chinditvā mittāmaccapalibodhaṃ chinditvā sannidhipalibodhaṃ chinditvā kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajitvā akiñcanabhāvaṃ upagantvā eko careyya vihareyya iriyeyya vatteyya pāleyya yapeyya yāpeyya. Evaṃ pabbajjāsaṅkhātena ekacariyaṃ daḷhaṃ kareyya. </div>
</div>
<div class="q" id="p_24Mn_573"> <div class="p">
<span class="pN">573</span>Kathaṃ gaṇāvavassaggaṭṭhena ekacariyaṃ daḷhaṃ kareyya? So evaṃ pabbajito samāno eko araññavanapatthāni pantāni senāsanāni paṭiseveyya appasaddāni appanigghosāni vijanavātāni manussarāhasseyyakāni paṭisallānasāruppāni. So eko gaccheyya, eko tiṭṭheyya, eko nisīdeyya, eko seyyaṃ kappeyya, eko gāmaṃ piṇḍāya paviseyya, eko paṭikkameyya, eko raho nisīdeyya, eko caṅkamaṃ adhiṭṭheyya, eko careyya vihareyya iriyeyya vatteyya pāleyya yapeyya yāpeyya. Evaṃ gaṇāvavassaggaṭṭhena <span class="bold">ekacariyaṃ daḷhaṃ kareyyā</span>ti—  ekacariyaṃ daḷhaṃ kareyya, thiraṃ kareyya, daḷhaṃ samādāno assa, avaṭṭhitasamādāno assa kusalesu dhammesūti—  ekacariyaṃ daḷhaṃ kayirā. </div>
</div>
<div class="q" id="p_24Mn_574"> <div class="p">
<span class="pN">574</span><span class="bold">Na nisevetha methunan</span>ti. <span class="bold">Methunadhammo</span> nāma yo so asaddhammo gāmadhammo…pe…  taṃkāraṇā vuccati methunadhammo. Methunadhammaṃ na seveyya na niseveyya na saṃseveyya na paṭiseveyya na careyya na samācareyya na samādāya vatteyyāti—  na nisevetha methunaṃ. </div>
</div>
<div class="q" id="p_24Mn_575"> <div class="p">
<span class="pN">575</span>Tenāha bhagavā—  </div>
</div>
<div class="q" id="p_24Mn_576"> <div class="p"> <table class="singleColumn"> <tr> <td> <div class="pN">576</div> <div class="G">“Etamādīnavaṃ ñatvā,</div> </td> </tr> <tr> <td> <div class="G">Muni pubbāpare idha;</div> </td> </tr> <tr> <td> <div class="G">Ekacariyaṃ daḷhaṃ kayirā,</div> </td> </tr> <tr> <td> <div class="G">Na nisevetha methunan”ti.</div> </td> </tr> </table> </div>
</div>
<div class="q" id="p_24Mn_577"> <div class="divNumber">57.</div> <div class="p"> <table class="singleColumn"> <tr> <td> <div class="pN">577</div> <div class="G"><span class="bold">Vivekaññeva sikkhetha,</span></div> </td> </tr> <tr> <td> <div class="G"><span class="bold">etaṃ ariyānamuttamaṃ;</span></div> </td> </tr> <tr> <td> <div class="G"><span class="bold">Na tena seṭṭho maññetha,</span></div> </td> </tr> <tr> <td> <div class="G"><span class="bold">sa ve nibbānasantike.</span></div> </td> </tr> </table> </div>
</div>
<div class="q" id="p_24Mn_578"> <div class="p">
<span class="pN">578</span><span class="bold">Vivekaññeva sikkhethā</span>ti. <span class="bold">Viveko</span>ti tayo vivekā—  kāyaviveko, cittaviveko, upadhiviveko. Katamo kāyaviveko…pe…  ayaṃ upadhiviveko. Kāyaviveko ca vivekaṭṭhakāyānaṃ nekkhammābhiratānaṃ. Cittaviveko ca parisuddhacittānaṃ paramavodānappattānaṃ. Upadhiviveko ca nirūpadhīnaṃ puggalānaṃ visaṅkhāragatānaṃ. <span class="bold">Sikkhā</span>ti tisso sikkhā—  adhisīlasikkhā, adhicittasikkhā, adhipaññāsikkhā…pe…  ayaṃ adhipaññāsikkhā. <span class="bold">Vivekaññeva sikkhethā</span>ti vivekaññeva sikkheyya ācareyya samācareyya samādāya vatteyyāti—  vivekaññeva sikkhetha. </div>
</div>
<div class="q" id="p_24Mn_579"> <div class="p">
<span class="pN">579</span><span class="bold">Etaṃ ariyānamuttaman</span>ti. <span class="bold">Ariyā</span> vuccanti buddhā ca buddhasāvakā ca paccekabuddhā ca. Ariyānaṃ etaṃ aggaṃ seṭṭhaṃ visiṭṭhaṃ pāmokkhaṃ uttamaṃ pavaraṃ yadidaṃ vivekacariyāti—  etaṃ ariyānamuttamaṃ. </div>
</div>
<div class="q" id="p_24Mn_580"> <div class="p">
<span class="pN">580</span><span class="bold">Na tena seṭṭho maññethā</span>ti. Kāyavivekacariyāya unnatiṃ na kareyya, unnamaṃ na kareyya, mānaṃ na kareyya, thāmaṃ na kareyya, thambhaṃ na kareyya, na tena mānaṃ janeyya, na tena thaddho assa patthaddho paggahitasiroti—  tena seṭṭho na maññetha. </div>
</div>
<div class="q" id="p_24Mn_581"> <div class="p">
<span class="pN">581</span><span class="bold">Sa ve nibbānasantike</span>ti. So nibbānassa santike sāmantā āsanne avidūre upakaṭṭheti—  sa ve nibbānasantike. </div>
</div>
<div class="q" id="p_24Mn_582"> <div class="p">
<span class="pN">582</span>Tenāha bhagavā—  </div>
</div>
<div class="q" id="p_24Mn_583"> <div class="p"> <table class="singleColumn"> <tr> <td> <div class="pN">583</div> <div class="G">“Vivekaññeva sikkhetha,</div> </td> </tr> <tr> <td> <div class="G">etaṃ ariyānamuttamaṃ;</div> </td> </tr> <tr> <td> <div class="G">Na tena seṭṭho maññetha,</div> </td> </tr> <tr> <td> <div class="G">sa ve nibbānasantike”ti.</div> </td> </tr> </table> </div>
</div>
<div class="q" id="p_24Mn_584"> <div class="divNumber">58.</div> <div class="p"> <table class="singleColumn"> <tr> <td> <div class="pN">584</div> <div class="G"><span class="bold">Rittassa munino carato,</span></div> </td> </tr> <tr> <td> <div class="G"><span class="bold">kāmesu anapekkhino;</span></div> </td> </tr> <tr> <td> <div class="G"><span class="bold">Oghatiṇṇassa pihayanti,</span></div> </td> </tr> <tr> <td> <div class="G"><span class="bold">kāmesu gadhitā pajā.</span></div> </td> </tr> </table> </div>
</div>
<div class="q" id="p_24Mn_585"> <div class="p">
<span class="pN">585</span><span class="bold">Rittassa munino carato</span>ti. Rittassa vivittassa pavivittassa, kāyaduccaritena rittassa vivittassa pavivittassa. Vacīduccaritena…pe…  manoduccaritena…  rāgena…  dosena…  mohena…  kodhena…  upanāhena…  makkhena…  paḷāsena…  issāya…  macchariyena…  māyāya…  sāṭheyyena…  thambhena…  sārambhena…  mānena…  atimānena…  madena…  pamādena…  sabbakilesehi…  sabbaduccaritehi…  sabbadarathehi…  sabbapariḷāhehi…  sabbasantāpehi…  sabbākusalābhisaṅkhārehi rittassa vivittassa pavivittassa. <span class="bold">Munino</span>ti. <span class="bold">Mona</span>ṃ vuccati ñāṇaṃ…pe…  saṅgajālamaticca so muni. <span class="bold">Carato</span>ti carato viharato iriyato vattato pālayato yapayato yāpayatoti—  rittassa munino carato. </div>
</div>
<div class="q" id="p_24Mn_586"> <div class="p">
<span class="pN">586</span><span class="bold">Kāmesu anapekkhino</span>ti. <span class="bold">Kāmā</span>ti uddānato dve kāmā—  vatthukāmā ca kilesakāmā ca…pe…  ime vuccanti vatthukāmā…pe…  ime vuccanti kilesakāmā. Vatthukāme parijānitvā kilesakāme pahāya pajahitvā vinodetvā byantiṃ karitvā anabhāvaṃ gametvā kāmesu anapekkhamāno cattakāmo vantakāmo muttakāmo pahīnakāmo paṭinissaṭṭhakāmo, vītarāgo cattarāgo vantarāgo muttarāgo pahīnarāgo paṭinissaṭṭharāgo nicchāto nibbuto sītibhūto sukhappaṭisaṃvedī brahmabhūtena attanā viharatīti—  kāmesu anapekkhino. </div>
</div>
<div class="q" id="p_24Mn_587"> <div class="p">
<span class="pN">587</span><span class="bold">Oghatiṇṇassa pihayanti, kāmesu gadhitā pajā</span>ti. <span class="bold">Pajā</span>ti sattādhivacanaṃ pajā kāmesu rattā giddhā gadhitā mucchitā ajjhosannā laggā laggitā palibuddhā. Te kāmoghaṃ tiṇṇassa bhavoghaṃ tiṇṇassa diṭṭhoghaṃ tiṇṇassa avijjoghaṃ tiṇṇassa sabbasaṅkhārapathaṃ tiṇṇassa uttiṇṇassa nittiṇṇassa atikkantassa samatikkantassa vītivattassa pāraṅgatassa pāraṃ pattassa antaṃ gatassa antaṃ pattassa koṭiṃ gatassa koṭiṃ pattassa pariyantaṃ gatassa pariyantaṃ pattassa vosānaṃ gatassa vosānaṃ pattassa tāṇaṃ gatassa tāṇaṃ pattassa leṇaṃ gatassa leṇaṃ pattassa saraṇaṃ gatassa saraṇaṃ pattassa abhayaṃ gatassa abhayaṃ pattassa accutaṃ gatassa accutaṃ pattassa amataṃ gatassa amataṃ pattassa nibbānaṃ gatassa nibbānaṃ pattassa icchanti sādiyanti patthayanti pihayanti abhijappanti. Yathā iṇāyikā ānaṇyaṃ patthenti pihayanti, yathā ābādhikā ārogyaṃ patthenti pihayanti, yathā bandhanabaddhā bandhanamokkhaṃ patthenti pihayanti, yathā dāsā bhujissaṃ patthenti pihayanti, yathā kantāraddhānapakkhandā khemantabhūmiṃ patthenti pihayanti; evamevaṃ pajā kāmesu rattā giddhā gadhitā mucchitā ajjhosannā laggā laggitā palibuddhā te kāmoghaṃ tiṇṇassa bhavoghaṃ tiṇṇassa…pe…  nibbānaṃ gatassa nibbānaṃ pattassa icchanti sādiyanti patthayanti pihayanti abhijappantīti—  oghatiṇṇassa pihayanti, kāmesu gadhitā pajā. </div>
</div>
<div class="q" id="p_24Mn_588"> <div class="p">
<span class="pN">588</span>Tenāha bhagavā—  </div>
</div>
<div class="q" id="p_24Mn_589"> <div class="p"> <table class="singleColumn"> <tr> <td> <div class="pN">589</div> <div class="G">“Rittassa munino carato,</div> </td> </tr> <tr> <td> <div class="G">kāmesu anapekkhino;</div> </td> </tr> <tr> <td> <div class="G">Oghatiṇṇassa pihayanti,</div> </td> </tr> <tr> <td> <div class="G">kāmesu gadhitā pajā”ti.</div> </td> </tr> </table> </div>
</div>
<div class="CENTER" id="p_24Mn_590">
<span class="pN">590</span>Tissametteyyasuttaniddeso sattamo.</div>
</div>
