<div><div class="b"><a href="/">Home</a> » <a href="/tipitaka/15A4">15A4 Catukkanipātapāḷi</a> » <a href="/tipitaka/15A4/2">2 Dutiyapaṇṇāsaka</a> » <a href="/tipitaka/15A4/2/2.2">2.2 Pattakammavagga</a></div><div class="i">2.2.2 Ānaṇyasutta</div><div class="h">Dutiyapaṇṇāsaka</div><div class="h">Pattakammavagga</div><div class="h">Ānaṇyasutta</div><div class="q" id="p_15A4_460"> <div class="divNumber">62.</div> <div class="p"><span class="pN">460</span>Atha kho anāthapiṇḍiko gahapati yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho anāthapiṇḍikaṃ gahapatiṃ bhagavā etadavoca—  </div></div><div class="q" id="p_15A4_461"> <div class="p"><span class="pN">461</span>“Cattārimāni, gahapati, sukhāni adhigamanīyāni gihinā kāmabhoginā kālena kālaṃ samayena samayaṃ upādāya. Katamāni cattāri? Atthisukhaṃ, bhogasukhaṃ, ānaṇyasukhaṃ, anavajjasukhaṃ. </div></div><div class="q" id="p_15A4_462"> <div class="p"><span class="pN">462</span>Katamañca, gahapati, atthisukhaṃ? Idha, gahapati, kulaputtassa bhogā honti uṭṭhānavīriyādhigatā bāhābalaparicitā sedāvakkhittā dhammikā dhammaladdhā. So ‘bhogā me atthi uṭṭhānavīriyādhigatā bāhābalaparicitā sedāvakkhittā dhammikā dhammaladdhā’ti adhigacchati sukhaṃ, adhigacchati somanassaṃ. Idaṃ vuccati, gahapati, atthisukhaṃ. </div></div><div class="q" id="p_15A4_463"> <div class="p"><span class="pN">463</span>Katamañca, gahapati, bhogasukhaṃ? Idha, gahapati, kulaputto uṭṭhānavīriyādhigatehi bhogehi bāhābalaparicitehi sedāvakkhittehi dhammikehi dhammaladdhehi paribhuñjati puññāni ca karoti. So ‘uṭṭhānavīriyādhigatehi bhogehi bāhābalaparicitehi sedāvakkhittehi dhammikehi dhammaladdhehi paribhuñjāmi puññāni ca karomī’ti adhigacchati sukhaṃ, adhigacchati somanassaṃ. Idaṃ vuccati, gahapati, bhogasukhaṃ. </div></div><div class="q" id="p_15A4_464"> <div class="p"><span class="pN">464</span>Katamañca, gahapati, ānaṇyasukhaṃ? Idha, gahapati, kulaputto na kassaci kiñci dhāreti appaṃ vā bahuṃ vā. So ‘na kassaci kiñci dhāremi appaṃ vā bahuṃ vā’ti adhigacchati sukhaṃ, adhigacchati somanassaṃ. Idaṃ vuccati, gahapati, ānaṇyasukhaṃ. </div></div><div class="q" id="p_15A4_465"> <div class="p"><span class="pN">465</span>Katamañca, gahapati, anavajjasukhaṃ? Idha, gahapati, ariyasāvako anavajjena kāyakammena samannāgato hoti, anavajjena vacīkammena samannāgato hoti, anavajjena manokammena samannāgato hoti. So ‘anavajjenamhi kāyakammena samannāgato, anavajjena vacīkammena samannāgato, anavajjena manokammena samannāgato’ti adhigacchati sukhaṃ, adhigacchati somanassaṃ. Idaṃ vuccati, gahapati, anavajjasukhaṃ. Imāni kho, gahapati, cattāri sukhāni adhigamanīyāni gihinā kāmabhoginā kālena kālaṃ samayena samayaṃ upādāyāti. </div></div><div class="q" id="p_15A4_466"> <div class="p"> <table class="singleColumn"> <tr> <td> <div class="pN">466</div> <div class="G">Ānaṇyasukhaṃ ñatvāna,</div> </td> </tr> <tr> <td> <div class="G">Atho atthisukhaṃ paraṃ;</div> </td> </tr> <tr> <td> <div class="G">Bhuñjaṃ bhogasukhaṃ macco,</div> </td> </tr> <tr> <td> <div class="G">Tato paññā vipassati.</div> </td> </tr> </table> </div></div><div class="q" id="p_15A4_467"> <div class="p"> <table class="singleColumn"> <tr> <td> <div class="pN">467</div> <div class="G">Vipassamāno jānāti,</div> </td> </tr> <tr> <td> <div class="G">ubho bhoge sumedhaso;</div> </td> </tr> <tr> <td> <div class="G">Anavajjasukhassetaṃ,</div> </td> </tr> <tr> <td> <div class="G">kalaṃ nāgghati soḷasin”ti.</div> </td> </tr> </table> </div></div><div class="CENTER" id="p_15A4_468"><span class="pN">468</span>Dutiyaṃ.</div></div><div>
<div class="b">
<a href="/">Home</a> » <a href="/tipitaka/15A4">15A4 Catukkanipātapāḷi</a> » <a href="/tipitaka/15A4/2">2 Dutiyapaṇṇāsaka</a> » <a href="/tipitaka/15A4/2/2.2">2.2 Pattakammavagga</a>
</div>
<div class="i">2.2.2 Ānaṇyasutta</div>
<div class="h">Dutiyapaṇṇāsaka</div>
<div class="h">Pattakammavagga</div>
<div class="h">Ānaṇyasutta</div>
<div class="q" id="p_15A4_460"> <div class="divNumber">62.</div> <div class="p">
<span class="pN">460</span>Atha kho anāthapiṇḍiko gahapati yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho anāthapiṇḍikaṃ gahapatiṃ bhagavā etadavoca—  </div>
</div>
<div class="q" id="p_15A4_461"> <div class="p">
<span class="pN">461</span>“Cattārimāni, gahapati, sukhāni adhigamanīyāni gihinā kāmabhoginā kālena kālaṃ samayena samayaṃ upādāya. Katamāni cattāri? Atthisukhaṃ, bhogasukhaṃ, ānaṇyasukhaṃ, anavajjasukhaṃ. </div>
</div>
<div class="q" id="p_15A4_462"> <div class="p">
<span class="pN">462</span>Katamañca, gahapati, atthisukhaṃ? Idha, gahapati, kulaputtassa bhogā honti uṭṭhānavīriyādhigatā bāhābalaparicitā sedāvakkhittā dhammikā dhammaladdhā. So ‘bhogā me atthi uṭṭhānavīriyādhigatā bāhābalaparicitā sedāvakkhittā dhammikā dhammaladdhā’ti adhigacchati sukhaṃ, adhigacchati somanassaṃ. Idaṃ vuccati, gahapati, atthisukhaṃ. </div>
</div>
<div class="q" id="p_15A4_463"> <div class="p">
<span class="pN">463</span>Katamañca, gahapati, bhogasukhaṃ? Idha, gahapati, kulaputto uṭṭhānavīriyādhigatehi bhogehi bāhābalaparicitehi sedāvakkhittehi dhammikehi dhammaladdhehi paribhuñjati puññāni ca karoti. So ‘uṭṭhānavīriyādhigatehi bhogehi bāhābalaparicitehi sedāvakkhittehi dhammikehi dhammaladdhehi paribhuñjāmi puññāni ca karomī’ti adhigacchati sukhaṃ, adhigacchati somanassaṃ. Idaṃ vuccati, gahapati, bhogasukhaṃ. </div>
</div>
<div class="q" id="p_15A4_464"> <div class="p">
<span class="pN">464</span>Katamañca, gahapati, ānaṇyasukhaṃ? Idha, gahapati, kulaputto na kassaci kiñci dhāreti appaṃ vā bahuṃ vā. So ‘na kassaci kiñci dhāremi appaṃ vā bahuṃ vā’ti adhigacchati sukhaṃ, adhigacchati somanassaṃ. Idaṃ vuccati, gahapati, ānaṇyasukhaṃ. </div>
</div>
<div class="q" id="p_15A4_465"> <div class="p">
<span class="pN">465</span>Katamañca, gahapati, anavajjasukhaṃ? Idha, gahapati, ariyasāvako anavajjena kāyakammena samannāgato hoti, anavajjena vacīkammena samannāgato hoti, anavajjena manokammena samannāgato hoti. So ‘anavajjenamhi kāyakammena samannāgato, anavajjena vacīkammena samannāgato, anavajjena manokammena samannāgato’ti adhigacchati sukhaṃ, adhigacchati somanassaṃ. Idaṃ vuccati, gahapati, anavajjasukhaṃ. Imāni kho, gahapati, cattāri sukhāni adhigamanīyāni gihinā kāmabhoginā kālena kālaṃ samayena samayaṃ upādāyāti. </div>
</div>
<div class="q" id="p_15A4_466"> <div class="p"> <table class="singleColumn"> <tr> <td> <div class="pN">466</div> <div class="G">Ānaṇyasukhaṃ ñatvāna,</div> </td> </tr> <tr> <td> <div class="G">Atho atthisukhaṃ paraṃ;</div> </td> </tr> <tr> <td> <div class="G">Bhuñjaṃ bhogasukhaṃ macco,</div> </td> </tr> <tr> <td> <div class="G">Tato paññā vipassati.</div> </td> </tr> </table> </div>
</div>
<div class="q" id="p_15A4_467"> <div class="p"> <table class="singleColumn"> <tr> <td> <div class="pN">467</div> <div class="G">Vipassamāno jānāti,</div> </td> </tr> <tr> <td> <div class="G">ubho bhoge sumedhaso;</div> </td> </tr> <tr> <td> <div class="G">Anavajjasukhassetaṃ,</div> </td> </tr> <tr> <td> <div class="G">kalaṃ nāgghati soḷasin”ti.</div> </td> </tr> </table> </div>
</div>
<div class="CENTER" id="p_15A4_468">
<span class="pN">468</span>Dutiyaṃ.</div>
</div>
