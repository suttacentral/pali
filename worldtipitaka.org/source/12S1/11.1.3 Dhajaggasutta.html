<div><div class="b"><a href="/">Home</a> » <a href="/tipitaka/12S1">12S1 Sagāthāvaggasaṃyuttapāḷi</a> » <a href="/tipitaka/12S1/11">11 Sakkasaṃyutta</a> » <a href="/tipitaka/12S1/11/11.1">11.1 Paṭhamavagga</a></div><div class="i">11.1.3 Dhajaggasutta</div><div class="h">Sakkasaṃyutta</div><div class="h">Paṭhamavagga</div><div class="h">Dhajaggasutta</div><div class="q" id="p_12S1_1545"> <div class="divNumber">249.</div> <div class="p"><span class="pN">1545</span>Sāvatthiyaṃ. Tatra kho bhagavā bhikkhū āmantesi—  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca—  </div></div><div class="q" id="p_12S1_1546"> <div class="p"><span class="pN">1546</span>“Bhūtapubbaṃ, bhikkhave, devāsurasaṅgāmo samupabyūḷho ahosi. Atha kho, bhikkhave, sakko devānamindo deve tāvatiṃse āmantesi—  </div></div><div class="q" id="p_12S1_1547"> <div class="p"><span class="pN">1547</span>‘Sace, mārisā, devānaṃ saṅgāmagatānaṃ uppajjeyya bhayaṃ vā chambhitattaṃ vā lomahaṃso vā, mameva tasmiṃ samaye dhajaggaṃ ullokeyyātha. Mamañhi vo dhajaggaṃ ullokayataṃ yaṃ bhavissati bhayaṃ vā chambhitattaṃ vā lomahaṃso vā, so pahīyissati. </div></div><div class="q" id="p_12S1_1548"> <div class="p"><span class="pN">1548</span>No ce me dhajaggaṃ ullokeyyātha, atha pajāpatissa devarājassa dhajaggaṃ ullokeyyātha. Pajāpatissa hi vo devarājassa dhajaggaṃ ullokayataṃ yaṃ bhavissati bhayaṃ vā chambhitattaṃ vā lomahaṃso vā, so pahīyissati. </div></div><div class="q" id="p_12S1_1549"> <div class="p"><span class="pN">1549</span>No ce pajāpatissa devarājassa dhajaggaṃ ullokeyyātha, atha varuṇassa devarājassa dhajaggaṃ ullokeyyātha. Varuṇassa hi vo devarājassa dhajaggaṃ ullokayataṃ yaṃ bhavissati bhayaṃ vā chambhitattaṃ vā lomahaṃso vā, so pahīyissati. </div></div><div class="q" id="p_12S1_1550"> <div class="p"><span class="pN">1550</span>No ce varuṇassa devarājassa dhajaggaṃ ullokeyyātha, atha īsānassa devarājassa dhajaggaṃ ullokeyyātha. Īsānassa hi vo devarājassa dhajaggaṃ ullokayataṃ yaṃ bhavissati bhayaṃ vā chambhitattaṃ vā lomahaṃso vā, so pahīyissatī’ti. </div></div><div class="q" id="p_12S1_1551"> <div class="p"><span class="pN">1551</span>Taṃ kho pana, bhikkhave, sakkassa vā devānamindassa dhajaggaṃ ullokayataṃ, pajāpatissa vā devarājassa dhajaggaṃ ullokayataṃ, varuṇassa vā devarājassa dhajaggaṃ ullokayataṃ, īsānassa vā devarājassa dhajaggaṃ ullokayataṃ yaṃ bhavissati bhayaṃ vā chambhitattaṃ vā lomahaṃso vā, so pahīyethāpi nopi pahīyetha. </div></div><div class="q" id="p_12S1_1552"> <div class="p"><span class="pN">1552</span>Taṃ kissa hetu? Sakko hi, bhikkhave, devānamindo avītarāgo avītadoso avītamoho bhīru chambhī utrāsī palāyīti. </div></div><div class="q" id="p_12S1_1553"> <div class="p"><span class="pN">1553</span>Ahañca kho, bhikkhave, evaṃ vadāmi—  ‘sace tumhākaṃ, bhikkhave, araññagatānaṃ vā rukkhamūlagatānaṃ vā suññāgāragatānaṃ vā uppajjeyya bhayaṃ vā chambhitattaṃ vā lomahaṃso vā, mameva tasmiṃ samaye anussareyyātha—  <span class="smallFont">“</span>itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā<span class="smallFont">”</span>ti. Mamañhi vo, bhikkhave, anussarataṃ yaṃ bhavissati bhayaṃ vā chambhitattaṃ vā lomahaṃso vā, so pahīyissati. </div></div><div class="q" id="p_12S1_1554"> <div class="p"><span class="pN">1554</span>No ce maṃ anussareyyātha, atha dhammaṃ anussareyyātha—  <span class="smallFont">“</span>svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhī<span class="smallFont">”</span>ti. Dhammañhi vo, bhikkhave, anussarataṃ yaṃ bhavissati bhayaṃ vā chambhitattaṃ vā lomahaṃso vā, so pahīyissati. </div></div><div class="q" id="p_12S1_1555"> <div class="p"><span class="pN">1555</span>No ce dhammaṃ anussareyyātha, atha saṃghaṃ anussareyyātha—  <span class="smallFont">“</span>suppaṭipanno bhagavato sāvakasaṃgho ujuppaṭipanno bhagavato sāvakasaṃgho ñāyappaṭipanno bhagavato sāvakasaṃgho sāmīcippaṭipanno bhagavato sāvakasaṃgho, yadidaṃ cattāri purisayugāni aṭṭha purisapuggalā esa bhagavato sāvakasaṃgho, āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassā<span class="smallFont">”</span>ti. Saṃghañhi vo, bhikkhave, anussarataṃ yaṃ bhavissati bhayaṃ vā chambhitattaṃ vā lomahaṃso vā, so pahīyissati. </div></div><div class="q" id="p_12S1_1556"> <div class="p"><span class="pN">1556</span>Taṃ kissa hetu? Tathāgato hi, bhikkhave, arahaṃ sammāsambuddho vītarāgo vītadoso vītamoho abhīru acchambhī anutrāsī apalāyī’”ti. Idamavoca bhagavā. Idaṃ vatvāna sugato athāparaṃ etadavoca satthā—  </div></div><div class="q" id="p_12S1_1557"> <div class="p"> <table class="singleColumn"> <tr> <td> <div class="pN">1557</div> <div class="G">“Araññe rukkhamūle vā,</div> </td> </tr> <tr> <td> <div class="G">suññāgāreva bhikkhavo;</div> </td> </tr> <tr> <td> <div class="G">Anussaretha sambuddhaṃ,</div> </td> </tr> <tr> <td> <div class="G">bhayaṃ tumhāka no siyā.</div> </td> </tr> </table> </div></div><div class="q" id="p_12S1_1558"> <div class="p"> <table class="singleColumn"> <tr> <td> <div class="pN">1558</div> <div class="G">No ce buddhaṃ sareyyātha,</div> </td> </tr> <tr> <td> <div class="G">lokajeṭṭhaṃ narāsabhaṃ;</div> </td> </tr> <tr> <td> <div class="G">Atha dhammaṃ sareyyātha,</div> </td> </tr> <tr> <td> <div class="G">niyyānikaṃ sudesitaṃ.</div> </td> </tr> </table> </div></div><div class="q" id="p_12S1_1559"> <div class="p"> <table class="singleColumn"> <tr> <td> <div class="pN">1559</div> <div class="G">No ce dhammaṃ sareyyātha,</div> </td> </tr> <tr> <td> <div class="G">niyyānikaṃ sudesitaṃ;</div> </td> </tr> <tr> <td> <div class="G">Atha saṃghaṃ sareyyātha,</div> </td> </tr> <tr> <td> <div class="G">puññakkhettaṃ anuttaraṃ.</div> </td> </tr> </table> </div></div><div class="q" id="p_12S1_1560"> <div class="p"> <table class="singleColumn"> <tr> <td> <div class="pN">1560</div> <div class="G">Evaṃ buddhaṃ sarantānaṃ,</div> </td> </tr> <tr> <td> <div class="G">Dhammaṃ saṃghañca bhikkhavo;</div> </td> </tr> <tr> <td> <div class="G">Bhayaṃ vā chambhitattaṃ vā,</div> </td> </tr> <tr> <td> <div class="G">Lomahaṃso na hessatī”ti.</div> </td> </tr> </table> </div></div></div><div>
<div class="b">
<a href="/">Home</a> » <a href="/tipitaka/12S1">12S1 Sagāthāvaggasaṃyuttapāḷi</a> » <a href="/tipitaka/12S1/11">11 Sakkasaṃyutta</a> » <a href="/tipitaka/12S1/11/11.1">11.1 Paṭhamavagga</a>
</div>
<div class="i">11.1.3 Dhajaggasutta</div>
<div class="h">Sakkasaṃyutta</div>
<div class="h">Paṭhamavagga</div>
<div class="h">Dhajaggasutta</div>
<div class="q" id="p_12S1_1545"> <div class="divNumber">249.</div> <div class="p">
<span class="pN">1545</span>Sāvatthiyaṃ. Tatra kho bhagavā bhikkhū āmantesi—  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca—  </div>
</div>
<div class="q" id="p_12S1_1546"> <div class="p">
<span class="pN">1546</span>“Bhūtapubbaṃ, bhikkhave, devāsurasaṅgāmo samupabyūḷho ahosi. Atha kho, bhikkhave, sakko devānamindo deve tāvatiṃse āmantesi—  </div>
</div>
<div class="q" id="p_12S1_1547"> <div class="p">
<span class="pN">1547</span>‘Sace, mārisā, devānaṃ saṅgāmagatānaṃ uppajjeyya bhayaṃ vā chambhitattaṃ vā lomahaṃso vā, mameva tasmiṃ samaye dhajaggaṃ ullokeyyātha. Mamañhi vo dhajaggaṃ ullokayataṃ yaṃ bhavissati bhayaṃ vā chambhitattaṃ vā lomahaṃso vā, so pahīyissati. </div>
</div>
<div class="q" id="p_12S1_1548"> <div class="p">
<span class="pN">1548</span>No ce me dhajaggaṃ ullokeyyātha, atha pajāpatissa devarājassa dhajaggaṃ ullokeyyātha. Pajāpatissa hi vo devarājassa dhajaggaṃ ullokayataṃ yaṃ bhavissati bhayaṃ vā chambhitattaṃ vā lomahaṃso vā, so pahīyissati. </div>
</div>
<div class="q" id="p_12S1_1549"> <div class="p">
<span class="pN">1549</span>No ce pajāpatissa devarājassa dhajaggaṃ ullokeyyātha, atha varuṇassa devarājassa dhajaggaṃ ullokeyyātha. Varuṇassa hi vo devarājassa dhajaggaṃ ullokayataṃ yaṃ bhavissati bhayaṃ vā chambhitattaṃ vā lomahaṃso vā, so pahīyissati. </div>
</div>
<div class="q" id="p_12S1_1550"> <div class="p">
<span class="pN">1550</span>No ce varuṇassa devarājassa dhajaggaṃ ullokeyyātha, atha īsānassa devarājassa dhajaggaṃ ullokeyyātha. Īsānassa hi vo devarājassa dhajaggaṃ ullokayataṃ yaṃ bhavissati bhayaṃ vā chambhitattaṃ vā lomahaṃso vā, so pahīyissatī’ti. </div>
</div>
<div class="q" id="p_12S1_1551"> <div class="p">
<span class="pN">1551</span>Taṃ kho pana, bhikkhave, sakkassa vā devānamindassa dhajaggaṃ ullokayataṃ, pajāpatissa vā devarājassa dhajaggaṃ ullokayataṃ, varuṇassa vā devarājassa dhajaggaṃ ullokayataṃ, īsānassa vā devarājassa dhajaggaṃ ullokayataṃ yaṃ bhavissati bhayaṃ vā chambhitattaṃ vā lomahaṃso vā, so pahīyethāpi nopi pahīyetha. </div>
</div>
<div class="q" id="p_12S1_1552"> <div class="p">
<span class="pN">1552</span>Taṃ kissa hetu? Sakko hi, bhikkhave, devānamindo avītarāgo avītadoso avītamoho bhīru chambhī utrāsī palāyīti. </div>
</div>
<div class="q" id="p_12S1_1553"> <div class="p">
<span class="pN">1553</span>Ahañca kho, bhikkhave, evaṃ vadāmi—  ‘sace tumhākaṃ, bhikkhave, araññagatānaṃ vā rukkhamūlagatānaṃ vā suññāgāragatānaṃ vā uppajjeyya bhayaṃ vā chambhitattaṃ vā lomahaṃso vā, mameva tasmiṃ samaye anussareyyātha—  <span class="smallFont">“</span>itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā<span class="smallFont">”</span>ti. Mamañhi vo, bhikkhave, anussarataṃ yaṃ bhavissati bhayaṃ vā chambhitattaṃ vā lomahaṃso vā, so pahīyissati. </div>
</div>
<div class="q" id="p_12S1_1554"> <div class="p">
<span class="pN">1554</span>No ce maṃ anussareyyātha, atha dhammaṃ anussareyyātha—  <span class="smallFont">“</span>svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhī<span class="smallFont">”</span>ti. Dhammañhi vo, bhikkhave, anussarataṃ yaṃ bhavissati bhayaṃ vā chambhitattaṃ vā lomahaṃso vā, so pahīyissati. </div>
</div>
<div class="q" id="p_12S1_1555"> <div class="p">
<span class="pN">1555</span>No ce dhammaṃ anussareyyātha, atha saṃghaṃ anussareyyātha—  <span class="smallFont">“</span>suppaṭipanno bhagavato sāvakasaṃgho ujuppaṭipanno bhagavato sāvakasaṃgho ñāyappaṭipanno bhagavato sāvakasaṃgho sāmīcippaṭipanno bhagavato sāvakasaṃgho, yadidaṃ cattāri purisayugāni aṭṭha purisapuggalā esa bhagavato sāvakasaṃgho, āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassā<span class="smallFont">”</span>ti. Saṃghañhi vo, bhikkhave, anussarataṃ yaṃ bhavissati bhayaṃ vā chambhitattaṃ vā lomahaṃso vā, so pahīyissati. </div>
</div>
<div class="q" id="p_12S1_1556"> <div class="p">
<span class="pN">1556</span>Taṃ kissa hetu? Tathāgato hi, bhikkhave, arahaṃ sammāsambuddho vītarāgo vītadoso vītamoho abhīru acchambhī anutrāsī apalāyī’”ti. Idamavoca bhagavā. Idaṃ vatvāna sugato athāparaṃ etadavoca satthā—  </div>
</div>
<div class="q" id="p_12S1_1557"> <div class="p"> <table class="singleColumn"> <tr> <td> <div class="pN">1557</div> <div class="G">“Araññe rukkhamūle vā,</div> </td> </tr> <tr> <td> <div class="G">suññāgāreva bhikkhavo;</div> </td> </tr> <tr> <td> <div class="G">Anussaretha sambuddhaṃ,</div> </td> </tr> <tr> <td> <div class="G">bhayaṃ tumhāka no siyā.</div> </td> </tr> </table> </div>
</div>
<div class="q" id="p_12S1_1558"> <div class="p"> <table class="singleColumn"> <tr> <td> <div class="pN">1558</div> <div class="G">No ce buddhaṃ sareyyātha,</div> </td> </tr> <tr> <td> <div class="G">lokajeṭṭhaṃ narāsabhaṃ;</div> </td> </tr> <tr> <td> <div class="G">Atha dhammaṃ sareyyātha,</div> </td> </tr> <tr> <td> <div class="G">niyyānikaṃ sudesitaṃ.</div> </td> </tr> </table> </div>
</div>
<div class="q" id="p_12S1_1559"> <div class="p"> <table class="singleColumn"> <tr> <td> <div class="pN">1559</div> <div class="G">No ce dhammaṃ sareyyātha,</div> </td> </tr> <tr> <td> <div class="G">niyyānikaṃ sudesitaṃ;</div> </td> </tr> <tr> <td> <div class="G">Atha saṃghaṃ sareyyātha,</div> </td> </tr> <tr> <td> <div class="G">puññakkhettaṃ anuttaraṃ.</div> </td> </tr> </table> </div>
</div>
<div class="q" id="p_12S1_1560"> <div class="p"> <table class="singleColumn"> <tr> <td> <div class="pN">1560</div> <div class="G">Evaṃ buddhaṃ sarantānaṃ,</div> </td> </tr> <tr> <td> <div class="G">Dhammaṃ saṃghañca bhikkhavo;</div> </td> </tr> <tr> <td> <div class="G">Bhayaṃ vā chambhitattaṃ vā,</div> </td> </tr> <tr> <td> <div class="G">Lomahaṃso na hessatī”ti.</div> </td> </tr> </table> </div>
</div>
</div>
