<html>
<div class="i">5.9 Subhaddattheraapadāna</div>
<div class="h">Upālivagga</div>
<div class="h">Subhaddattheraapadāna</div>
<div class="q" id="p_20Ap1_1325"> <div class="divNumber">101.</div> <div class="p"> <table class="singleColumn"> <tr> <td> <div class="pN">1325</div> <div class="G">“Padumuttaro lokavidū,</div> </td> </tr> <tr> <td> <div class="G">āhutīnaṃ paṭiggaho;</div> </td> </tr> <tr> <td> <div class="G">Janataṃ uddharitvāna,</div> </td> </tr> <tr> <td> <div class="G">nibbāyati mahāyaso.</div> </td> </tr> </table> </div>
</div>
<div class="q" id="p_20Ap1_1326"> <div class="divNumber">102.</div> <div class="p"> <table class="singleColumn"> <tr> <td> <div class="pN">1326</div> <div class="G">Nibbāyante ca sambuddhe,</div> </td> </tr> <tr> <td> <div class="G">dasasahassi kampatha;</div> </td> </tr> <tr> <td> <div class="G">Janakāyo mahā āsi,</div> </td> </tr> <tr> <td> <div class="G">devā sannipatuṃ tadā.</div> </td> </tr> </table> </div>
</div>
<div class="q" id="p_20Ap1_1327"> <div class="divNumber">103.</div> <div class="p"> <table class="singleColumn"> <tr> <td> <div class="pN">1327</div> <div class="G">Candanaṃ pūrayitvāna,</div> </td> </tr> <tr> <td> <div class="G">tagarāmallikāhi ca;</div> </td> </tr> <tr> <td> <div class="G">Haṭṭho haṭṭhena cittena,</div> </td> </tr> <tr> <td> <div class="G">āropayiṃ naruttamaṃ.</div> </td> </tr> </table> </div>
</div>
<div class="q" id="p_20Ap1_1328"> <div class="divNumber">104.</div> <div class="p"> <table class="singleColumn"> <tr> <td> <div class="pN">1328</div> <div class="G">Mama saṅkappamaññāya,</div> </td> </tr> <tr> <td> <div class="G">satthā loke anuttaro;</div> </td> </tr> <tr> <td> <div class="G">Nipannakova sambuddho,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_20Ap1_1329"> <div class="divNumber">105.</div> <div class="p"> <table class="singleColumn"> <tr> <td> <div class="pN">1329</div> <div class="G">‘Yo me pacchimake kāle,</div> </td> </tr> <tr> <td> <div class="G">gandhamālena chādayi;</div> </td> </tr> <tr> <td> <div class="G">Tamahaṃ kittayissāmi,</div> </td> </tr> <tr> <td> <div class="G">suṇātha mama bhāsato.</div> </td> </tr> </table> </div>
</div>
<div class="q" id="p_20Ap1_1330"> <div class="divNumber">106.</div> <div class="p"> <table class="singleColumn"> <tr> <td> <div class="pN">1330</div> <div class="G">Ito cuto ayaṃ poso,</div> </td> </tr> <tr> <td> <div class="G">tusitakāyaṃ gamissati;</div> </td> </tr> <tr> <td> <div class="G">Tattha rajjaṃ karitvāna,</div> </td> </tr> <tr> <td> <div class="G">nimmānaṃ so gamissati.</div> </td> </tr> </table> </div>
</div>
<div class="q" id="p_20Ap1_1331"> <div class="divNumber">107.</div> <div class="p"> <table class="singleColumn"> <tr> <td> <div class="pN">1331</div> <div class="G">Eteneva upāyena,</div> </td> </tr> <tr> <td> <div class="G">datvā mālaṃ varuttamaṃ;</div> </td> </tr> <tr> <td> <div class="G">Sakakammābhiraddho so,</div> </td> </tr> <tr> <td> <div class="G">sampattiṃ anubhossati.</div> </td> </tr> </table> </div>
</div>
<div class="q" id="p_20Ap1_1332"> <div class="divNumber">108.</div> <div class="p"> <table class="singleColumn"> <tr> <td> <div class="pN">1332</div> <div class="G">Punāpi tusite kāye,</div> </td> </tr> <tr> <td> <div class="G">nibbattissatiyaṃ naro;</div> </td> </tr> <tr> <td> <div class="G">Tamhā kāyā cavitvāna,</div> </td> </tr> <tr> <td> <div class="G">manussattaṃ gamissati.</div> </td> </tr> </table> </div>
</div>
<div class="q" id="p_20Ap1_1333"> <div class="divNumber">109.</div> <div class="p"> <table class="singleColumn"> <tr> <td> <div class="pN">1333</div> <div class="G">Sakyaputto mahānāgo,</div> </td> </tr> <tr> <td> <div class="G">aggo loke sadevake;</div> </td> </tr> <tr> <td> <div class="G">Bodhayitvā bahū satte,</div> </td> </tr> <tr> <td> <div class="G">nibbāyissati cakkhumā.</div> </td> </tr> </table> </div>
</div>
<div class="q" id="p_20Ap1_1334"> <div class="divNumber">110.</div> <div class="p"> <table class="singleColumn"> <tr> <td> <div class="pN">1334</div> <div class="G">Tadā sopagato santo,</div> </td> </tr> <tr> <td> <div class="G">sukkamūlena codito;</div> </td> </tr> <tr> <td> <div class="G">Upasaṅkamma sambuddhaṃ,</div> </td> </tr> <tr> <td> <div class="G">pañhaṃ pucchissati tadā.</div> </td> </tr> </table> </div>
</div>
<div class="q" id="p_20Ap1_1335"> <div class="divNumber">111.</div> <div class="p"> <table class="singleColumn"> <tr> <td> <div class="pN">1335</div> <div class="G">Hāsayitvāna sambuddho,</div> </td> </tr> <tr> <td> <div class="G">sabbaññū lokanāyako;</div> </td> </tr> <tr> <td> <div class="G">Puññakammaṃ pariññāya,</div> </td> </tr> <tr> <td> <div class="G">saccāni vivarissati.</div> </td> </tr> </table> </div>
</div>
<div class="q" id="p_20Ap1_1336"> <div class="divNumber">112.</div> <div class="p"> <table class="singleColumn"> <tr> <td> <div class="pN">1336</div> <div class="G">Āraddho ca ayaṃ pañho,</div> </td> </tr> <tr> <td> <div class="G">tuṭṭho ekaggamānaso;</div> </td> </tr> <tr> <td> <div class="G">Satthāraṃ abhivādetvā,</div> </td> </tr> <tr> <td> <div class="G">pabbajjaṃ yācayissati.</div> </td> </tr> </table> </div>
</div>
<div class="q" id="p_20Ap1_1337"> <div class="divNumber">113.</div> <div class="p"> <table class="singleColumn"> <tr> <td> <div class="pN">1337</div> <div class="G">Pasannamānasaṃ disvā,</div> </td> </tr> <tr> <td> <div class="G">sakakammena tositaṃ;</div> </td> </tr> <tr> <td> <div class="G">Pabbājessati so buddho,</div> </td> </tr> <tr> <td> <div class="G">aggamaggassa kovido.</div> </td> </tr> </table> </div>
</div>
<div class="q" id="p_20Ap1_1338"> <div class="divNumber">114.</div> <div class="p"> <table class="singleColumn"> <tr> <td> <div class="pN">1338</div> <div class="G">Vāyamitvānayaṃ poso,</div> </td> </tr> <tr> <td> <div class="G">sammāsambuddhasāsane;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">nibbāyissatināsavo’.</div> </td> </tr> </table> </div>
</div>
<div class="CENTER" id="p_20Ap1_1339">
<span class="pN">1339</span>Pañcamabhāṇavāraṃ.</div>
<div class="q" id="p_20Ap1_1340"> <div class="divNumber">115.</div> <div class="p"> <table class="singleColumn"> <tr> <td> <div class="pN">1340</div> <div class="G">Pubbakammena saṃyutto,</div> </td> </tr> <tr> <td> <div class="G">ekaggo susamāhito;</div> </td> </tr> <tr> <td> <div class="G">Buddhassa oraso putto,</div> </td> </tr> <tr> <td> <div class="G">dhammajomhi sunimmito.</div> </td> </tr> </table> </div>
</div>
<div class="q" id="p_20Ap1_1341"> <div class="divNumber">116.</div> <div class="p"> <table class="singleColumn"> <tr> <td> <div class="pN">1341</div> <div class="G">Dhammarājaṃ upagamma,</div> </td> </tr> <tr> <td> <div class="G">apucchiṃ pañhamuttamaṃ;</div> </td> </tr> <tr> <td> <div class="G">Kathayanto ca me pañhaṃ,</div> </td> </tr> <tr> <td> <div class="G">dhammasotaṃ upānayi.</div> </td> </tr> </table> </div>
</div>
<div class="q" id="p_20Ap1_1342"> <div class="divNumber">117.</div> <div class="p"> <table class="singleColumn"> <tr> <td> <div class="pN">1342</div> <div class="G">Tassāhaṃ dhammamaññāya,</div> </td> </tr> <tr> <td> <div class="G">vihāsiṃ sāsane rato;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_1343"> <div class="divNumber">118.</div> <div class="p"> <table class="singleColumn"> <tr> <td> <div class="pN">1343</div> <div class="G">Satasahassito kappe,</div> </td> </tr> <tr> <td> <div class="G">jalajuttamanāyako;</div> </td> </tr> <tr> <td> <div class="G">Nibbāyi anupādāno,</div> </td> </tr> <tr> <td> <div class="G">dīpova telasaṅkhayā.</div> </td> </tr> </table> </div>
</div>
<div class="q" id="p_20Ap1_1344"> <div class="divNumber">119.</div> <div class="p"> <table class="singleColumn"> <tr> <td> <div class="pN">1344</div> <div class="G">Sattayojanikaṃ āsi,</div> </td> </tr> <tr> <td> <div class="G">thūpañca ratanāmayaṃ;</div> </td> </tr> <tr> <td> <div class="G">Dhajaṃ tattha apūjesiṃ,</div> </td> </tr> <tr> <td> <div class="G">sabbabhaddaṃ manoramaṃ.</div> </td> </tr> </table> </div>
</div>
<div class="q" id="p_20Ap1_1345"> <div class="divNumber">120.</div> <div class="p"> <table class="singleColumn"> <tr> <td> <div class="pN">1345</div> <div class="G">Kassapassa ca buddhassa,</div> </td> </tr> <tr> <td> <div class="G">tisso nāmaggasāvako;</div> </td> </tr> <tr> <td> <div class="G">Putto me oraso āsi,</div> </td> </tr> <tr> <td> <div class="G">dāyādo jinasāsane.</div> </td> </tr> </table> </div>
</div>
<div class="q" id="p_20Ap1_1346"> <div class="divNumber">121.</div> <div class="p"> <table class="singleColumn"> <tr> <td> <div class="pN">1346</div> <div class="G">Tassa hīnena manasā,</div> </td> </tr> <tr> <td> <div class="G">vācaṃ bhāsiṃ abhaddakaṃ;</div> </td> </tr> <tr> <td> <div class="G">Tena kammavipākena,</div> </td> </tr> <tr> <td> <div class="G">pacchā me āsi bhaddakaṃ.</div> </td> </tr> </table> </div>
</div>
<div class="q" id="p_20Ap1_1347"> <div class="divNumber">122.</div> <div class="p"> <table class="singleColumn"> <tr> <td> <div class="pN">1347</div> <div class="G">Upavattane sālavane,</div> </td> </tr> <tr> <td> <div class="G">pacchime sayane muni;</div> </td> </tr> <tr> <td> <div class="G">Pabbājesi mahāvīro,</div> </td> </tr> <tr> <td> <div class="G">hito kāruṇiko jino.</div> </td> </tr> </table> </div>
</div>
<div class="q" id="p_20Ap1_1348"> <div class="divNumber">123.</div> <div class="p"> <table class="singleColumn"> <tr> <td> <div class="pN">1348</div> <div class="G">Ajjeva dāni pabbajjā,</div> </td> </tr> <tr> <td> <div class="G">ajjeva upasampadā;</div> </td> </tr> <tr> <td> <div class="G">Ajjeva parinibbānaṃ,</div> </td> </tr> <tr> <td> <div class="G">sammukhā dvipaduttame.</div> </td> </tr> </table> </div>
</div>
<div class="q" id="p_20Ap1_1349"> <div class="divNumber">124.</div> <div class="p"> <table class="singleColumn"> <tr> <td> <div class="pN">1349</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_1350"> <div class="p">
<span class="pN">1350</span>Itthaṃ sudaṃ āyasmā subhaddo thero imā gāthāyo abhāsitthāti. </div>
</div>
<div class="CENTER" id="p_20Ap1_1351">
<span class="pN">1351</span>Subhaddattherassāpadānaṃ navamaṃ.</div>
</html>
