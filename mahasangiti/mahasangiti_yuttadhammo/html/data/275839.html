<html>
<div class="i">1.4.9 Puttasutta</div>
<div class="h">Paṭhamapaṇṇāsaka</div>
<div class="h">Sumanavagga</div>
<div class="h">Puttasutta</div>
<div class="q" id="p_16A5_204"> <div class="divNumber">39.</div> <div class="p">
<span class="pN">204</span>“Pañcimāni, bhikkhave, ṭhānāni sampassantā mātāpitaro puttaṃ icchanti kule jāyamānaṃ. Katamāni pañca? Bhato vā no bharissati; kiccaṃ vā no karissati; kulavaṃso ciraṃ ṭhassati; dāyajjaṃ paṭipajjissati; atha vā pana petānaṃ kālaṅkatānaṃ dakkhiṇaṃ anuppadassatīti. Imāni kho, bhikkhave, pañca ṭhānāni sampassantā mātāpitaro puttaṃ icchanti kule jāyamānanti. </div>
</div>
<div class="q" id="p_16A5_205"> <div class="p"> <table class="singleColumn"> <tr> <td> <div class="pN">205</div> <div class="G">Pañca ṭhānāni sampassaṃ,</div> </td> </tr> <tr> <td> <div class="G">puttaṃ icchanti paṇḍitā;</div> </td> </tr> <tr> <td> <div class="G">Bhato vā no bharissati,</div> </td> </tr> <tr> <td> <div class="G">kiccaṃ vā no karissati.</div> </td> </tr> </table> </div>
</div>
<div class="q" id="p_16A5_206"> <div class="p"> <table class="singleColumn"> <tr> <td> <div class="pN">206</div> <div class="G">Kulavaṃso ciraṃ tiṭṭhe,</div> </td> </tr> <tr> <td> <div class="G">dāyajjaṃ paṭipajjati;</div> </td> </tr> <tr> <td> <div class="G">Atha vā pana petānaṃ,</div> </td> </tr> <tr> <td> <div class="G">dakkhiṇaṃ anuppadassati.</div> </td> </tr> </table> </div>
</div>
<div class="q" id="p_16A5_207"> <div class="p"> <table class="singleColumn"> <tr> <td> <div class="pN">207</div> <div class="G">Ṭhānānetāni sampassaṃ,</div> </td> </tr> <tr> <td> <div class="G">puttaṃ icchanti paṇḍitā;</div> </td> </tr> <tr> <td> <div class="G">Tasmā santo sappurisā,</div> </td> </tr> <tr> <td> <div class="G">kataññū katavedino.</div> </td> </tr> </table> </div>
</div>
<div class="q" id="p_16A5_208"> <div class="p"> <table class="singleColumn"> <tr> <td> <div class="pN">208</div> <div class="G">Bharanti mātāpitaro,</div> </td> </tr> <tr> <td> <div class="G">pubbe katamanussaraṃ;</div> </td> </tr> <tr> <td> <div class="G">Karonti nesaṃ kiccāni,</div> </td> </tr> <tr> <td> <div class="G">yathā taṃ pubbakārinaṃ.</div> </td> </tr> </table> </div>
</div>
<div class="q" id="p_16A5_209"> <div class="p"> <table class="singleColumn"> <tr> <td> <div class="pN">209</div> <div class="G">Ovādakārī bhataposī,</div> </td> </tr> <tr> <td> <div class="G">kulavaṃsaṃ ahāpayaṃ;</div> </td> </tr> <tr> <td> <div class="G">Saddho sīlena sampanno,</div> </td> </tr> <tr> <td> <div class="G">putto hoti pasaṃsiyo”ti.</div> </td> </tr> </table> </div>
</div>
<div class="CENTER" id="p_16A5_210">
<span class="pN">210</span>Navamaṃ.</div>
</html>
