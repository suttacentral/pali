<html>
<div class="i">8 Sobhitabuddhavaṃsa</div>
<div class="h">Sobhitabuddhavaṃsa</div>
<div class="q" id="p_21Bu_441"> <div class="divNumber">1.</div> <div class="p"> <table class="singleColumn"> <tr> <td> <div class="pN">441</div> <div class="G">“Revatassa aparena,</div> </td> </tr> <tr> <td> <div class="G">sobhito nāma nāyako;</div> </td> </tr> <tr> <td> <div class="G">Samāhito santacitto,</div> </td> </tr> <tr> <td> <div class="G">asamo appaṭipuggalo.</div> </td> </tr> </table> </div>
</div>
<div class="q" id="p_21Bu_442"> <div class="divNumber">2.</div> <div class="p"> <table class="singleColumn"> <tr> <td> <div class="pN">442</div> <div class="G">So jino sakagehamhi,</div> </td> </tr> <tr> <td> <div class="G">mānasaṃ vinivattayi;</div> </td> </tr> <tr> <td> <div class="G">Patvāna kevalaṃ bodhiṃ,</div> </td> </tr> <tr> <td> <div class="G">dhammacakkaṃ pavattayi.</div> </td> </tr> </table> </div>
</div>
<div class="q" id="p_21Bu_443"> <div class="divNumber">3.</div> <div class="p"> <table class="singleColumn"> <tr> <td> <div class="pN">443</div> <div class="G">Yāva heṭṭhā avīcito,</div> </td> </tr> <tr> <td> <div class="G">bhavaggā cāpi uddhato;</div> </td> </tr> <tr> <td> <div class="G">Etthantare ekaparisā,</div> </td> </tr> <tr> <td> <div class="G">ahosi dhammadesane.</div> </td> </tr> </table> </div>
</div>
<div class="q" id="p_21Bu_444"> <div class="divNumber">4.</div> <div class="p"> <table class="singleColumn"> <tr> <td> <div class="pN">444</div> <div class="G">Tāya parisāya sambuddho,</div> </td> </tr> <tr> <td> <div class="G">dhammacakkaṃ pavattayi;</div> </td> </tr> <tr> <td> <div class="G">Gaṇanāya na vattabbo,</div> </td> </tr> <tr> <td> <div class="G">paṭhamābhisamayo ahu.</div> </td> </tr> </table> </div>
</div>
<div class="q" id="p_21Bu_445"> <div class="divNumber">5.</div> <div class="p"> <table class="singleColumn"> <tr> <td> <div class="pN">445</div> <div class="G">Tato parampi desente,</div> </td> </tr> <tr> <td> <div class="G">marūnañca samāgame;</div> </td> </tr> <tr> <td> <div class="G">Navutikoṭisahassānaṃ,</div> </td> </tr> <tr> <td> <div class="G">dutiyābhisamayo ahu.</div> </td> </tr> </table> </div>
</div>
<div class="q" id="p_21Bu_446"> <div class="divNumber">6.</div> <div class="p"> <table class="singleColumn"> <tr> <td> <div class="pN">446</div> <div class="G">Punāparaṃ rājaputto,</div> </td> </tr> <tr> <td> <div class="G">jayaseno nāma khattiyo;</div> </td> </tr> <tr> <td> <div class="G">Ārāmaṃ ropayitvāna,</div> </td> </tr> <tr> <td> <div class="G">buddhe niyyādayī tadā.</div> </td> </tr> </table> </div>
</div>
<div class="q" id="p_21Bu_447"> <div class="divNumber">7.</div> <div class="p"> <table class="singleColumn"> <tr> <td> <div class="pN">447</div> <div class="G">Tassa yāgaṃ pakittento,</div> </td> </tr> <tr> <td> <div class="G">dhammaṃ desesi cakkhumā;</div> </td> </tr> <tr> <td> <div class="G">Tadā koṭisahassānaṃ,</div> </td> </tr> <tr> <td> <div class="G">tatiyābhisamayo ahu.</div> </td> </tr> </table> </div>
</div>
<div class="q" id="p_21Bu_448"> <div class="divNumber">8.</div> <div class="p"> <table class="singleColumn"> <tr> <td> <div class="pN">448</div> <div class="G">Sannipātā tayo āsuṃ,</div> </td> </tr> <tr> <td> <div class="G">sobhitassa mahesino;</div> </td> </tr> <tr> <td> <div class="G">Khīṇāsavānaṃ vimalānaṃ,</div> </td> </tr> <tr> <td> <div class="G">santacittāna tādinaṃ.</div> </td> </tr> </table> </div>
</div>
<div class="q" id="p_21Bu_449"> <div class="divNumber">9.</div> <div class="p"> <table class="singleColumn"> <tr> <td> <div class="pN">449</div> <div class="G">Uggato nāma so rājā,</div> </td> </tr> <tr> <td> <div class="G">dānaṃ deti naruttame;</div> </td> </tr> <tr> <td> <div class="G">Tamhi dāne samāgañchuṃ,</div> </td> </tr> <tr> <td> <div class="G">arahantā satakoṭiyo.</div> </td> </tr> </table> </div>
</div>
<div class="q" id="p_21Bu_450"> <div class="divNumber">10.</div> <div class="p"> <table class="singleColumn"> <tr> <td> <div class="pN">450</div> <div class="G">Punāparaṃ puragaṇo,</div> </td> </tr> <tr> <td> <div class="G">deti dānaṃ naruttame;</div> </td> </tr> <tr> <td> <div class="G">Tadā navutikoṭīnaṃ,</div> </td> </tr> <tr> <td> <div class="G">dutiyo āsi samāgamo.</div> </td> </tr> </table> </div>
</div>
<div class="q" id="p_21Bu_451"> <div class="divNumber">11.</div> <div class="p"> <table class="singleColumn"> <tr> <td> <div class="pN">451</div> <div class="G">Devaloke vasitvāna,</div> </td> </tr> <tr> <td> <div class="G">yadā orohatī jino;</div> </td> </tr> <tr> <td> <div class="G">Tadā asītikoṭīnaṃ,</div> </td> </tr> <tr> <td> <div class="G">tatiyo āsi samāgamo.</div> </td> </tr> </table> </div>
</div>
<div class="q" id="p_21Bu_452"> <div class="divNumber">12.</div> <div class="p"> <table class="singleColumn"> <tr> <td> <div class="pN">452</div> <div class="G">Ahaṃ tena samayena,</div> </td> </tr> <tr> <td> <div class="G">sujāto nāma brāhmaṇo;</div> </td> </tr> <tr> <td> <div class="G">Tadā sasāvakaṃ buddhaṃ,</div> </td> </tr> <tr> <td> <div class="G">annapānena tappayiṃ.</div> </td> </tr> </table> </div>
</div>
<div class="q" id="p_21Bu_453"> <div class="divNumber">13.</div> <div class="p"> <table class="singleColumn"> <tr> <td> <div class="pN">453</div> <div class="G">Sopi maṃ buddho byākāsi,</div> </td> </tr> <tr> <td> <div class="G">sobhito lokanāyako;</div> </td> </tr> <tr> <td> <div class="G">‘Aparimeyyito kappe,</div> </td> </tr> <tr> <td> <div class="G">ayaṃ buddho bhavissati.</div> </td> </tr> </table> </div>
</div>
<div class="q" id="p_21Bu_454"> <div class="divNumber">14.</div> <div class="p"> <table class="singleColumn"> <tr> <td> <div class="pN">454</div> <div class="G">Padhānaṃ padahitvāna,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">hessāma sammukhā imaṃ’.</div> </td> </tr> </table> </div>
</div>
<div class="q" id="p_21Bu_455"> <div class="divNumber">15.</div> <div class="p"> <table class="singleColumn"> <tr> <td> <div class="pN">455</div> <div class="G">Tassāpi vacanaṃ sutvā,</div> </td> </tr> <tr> <td> <div class="G">haṭṭho saṃviggamānaso;</div> </td> </tr> <tr> <td> <div class="G">Tamevatthamanuppattiyā,</div> </td> </tr> <tr> <td> <div class="G">uggaṃ dhitimakāsahaṃ.</div> </td> </tr> </table> </div>
</div>
<div class="q" id="p_21Bu_456"> <div class="divNumber">16.</div> <div class="p"> <table class="singleColumn"> <tr> <td> <div class="pN">456</div> <div class="G">Sudhammaṃ nāma nagaraṃ,</div> </td> </tr> <tr> <td> <div class="G">sudhammo nāma khattiyo;</div> </td> </tr> <tr> <td> <div class="G">Sudhammā nāma janikā,</div> </td> </tr> <tr> <td> <div class="G">sobhitassa mahesino.</div> </td> </tr> </table> </div>
</div>
<div class="q" id="p_21Bu_457"> <div class="divNumber">17.</div> <div class="p"> <table class="singleColumn"> <tr> <td> <div class="pN">457</div> <div class="G">Navavassasahassāni,</div> </td> </tr> <tr> <td> <div class="G">agāraṃ ajjha so vasi;</div> </td> </tr> <tr> <td> <div class="G">Kumudo nāḷino padumo,</div> </td> </tr> <tr> <td> <div class="G">tayo pāsādamuttamā.</div> </td> </tr> </table> </div>
</div>
<div class="q" id="p_21Bu_458"> <div class="divNumber">18.</div> <div class="p"> <table class="singleColumn"> <tr> <td> <div class="pN">458</div> <div class="G">Sattatiṃsasahassāni,</div> </td> </tr> <tr> <td> <div class="G">nāriyo samalaṅkatā;</div> </td> </tr> <tr> <td> <div class="G">Maṇilā nāma sā nārī,</div> </td> </tr> <tr> <td> <div class="G">sīho nāmāsi atrajo.</div> </td> </tr> </table> </div>
</div>
<div class="q" id="p_21Bu_459"> <div class="divNumber">19.</div> <div class="p"> <table class="singleColumn"> <tr> <td> <div class="pN">459</div> <div class="G">Nimitte caturo disvā,</div> </td> </tr> <tr> <td> <div class="G">pāsādenābhinikkhami;</div> </td> </tr> <tr> <td> <div class="G">Sattāhaṃ padhānacāraṃ,</div> </td> </tr> <tr> <td> <div class="G">caritvā purisuttamo.</div> </td> </tr> </table> </div>
</div>
<div class="q" id="p_21Bu_460"> <div class="divNumber">20.</div> <div class="p"> <table class="singleColumn"> <tr> <td> <div class="pN">460</div> <div class="G">Brahmunā yācito santo,</div> </td> </tr> <tr> <td> <div class="G">sobhito lokanāyako;</div> </td> </tr> <tr> <td> <div class="G">Vatti cakkaṃ mahāvīro,</div> </td> </tr> <tr> <td> <div class="G">sudhammuyyānamuttame.</div> </td> </tr> </table> </div>
</div>
<div class="q" id="p_21Bu_461"> <div class="divNumber">21.</div> <div class="p"> <table class="singleColumn"> <tr> <td> <div class="pN">461</div> <div class="G">Asamo ca sunetto ca,</div> </td> </tr> <tr> <td> <div class="G">ahesuṃ aggasāvakā;</div> </td> </tr> <tr> <td> <div class="G">Anomo nāmupaṭṭhāko,</div> </td> </tr> <tr> <td> <div class="G">sobhitassa mahesino.</div> </td> </tr> </table> </div>
</div>
<div class="q" id="p_21Bu_462"> <div class="divNumber">22.</div> <div class="p"> <table class="singleColumn"> <tr> <td> <div class="pN">462</div> <div class="G">Nakulā ca sujātā ca,</div> </td> </tr> <tr> <td> <div class="G">ahesuṃ aggasāvikā;</div> </td> </tr> <tr> <td> <div class="G">Bujjhamāno ca so buddho,</div> </td> </tr> <tr> <td> <div class="G">nāgamūle abujjhatha.</div> </td> </tr> </table> </div>
</div>
<div class="q" id="p_21Bu_463"> <div class="divNumber">23.</div> <div class="p"> <table class="singleColumn"> <tr> <td> <div class="pN">463</div> <div class="G">Rammo ceva sudatto ca,</div> </td> </tr> <tr> <td> <div class="G">ahesuṃ aggupaṭṭhakā;</div> </td> </tr> <tr> <td> <div class="G">Nakulā ceva cittā ca,</div> </td> </tr> <tr> <td> <div class="G">ahesuṃ aggupaṭṭhikā.</div> </td> </tr> </table> </div>
</div>
<div class="q" id="p_21Bu_464"> <div class="divNumber">24.</div> <div class="p"> <table class="singleColumn"> <tr> <td> <div class="pN">464</div> <div class="G">Aṭṭhapaṇṇāsaratanaṃ,</div> </td> </tr> <tr> <td> <div class="G">accuggato mahāmuni;</div> </td> </tr> <tr> <td> <div class="G">Obhāseti disā sabbā,</div> </td> </tr> <tr> <td> <div class="G">sataraṃsīva uggato.</div> </td> </tr> </table> </div>
</div>
<div class="q" id="p_21Bu_465"> <div class="divNumber">25.</div> <div class="p"> <table class="singleColumn"> <tr> <td> <div class="pN">465</div> <div class="G">Yathā suphullaṃ pavanaṃ,</div> </td> </tr> <tr> <td> <div class="G">nānāgandhehi dhūpitaṃ;</div> </td> </tr> <tr> <td> <div class="G">Tatheva tassa pāvacanaṃ,</div> </td> </tr> <tr> <td> <div class="G">sīlagandhehi dhūpitaṃ.</div> </td> </tr> </table> </div>
</div>
<div class="q" id="p_21Bu_466"> <div class="divNumber">26.</div> <div class="p"> <table class="singleColumn"> <tr> <td> <div class="pN">466</div> <div class="G">Yathāpi sāgaro nāma,</div> </td> </tr> <tr> <td> <div class="G">dassanena atappiyo;</div> </td> </tr> <tr> <td> <div class="G">Tatheva tassa pāvacanaṃ,</div> </td> </tr> <tr> <td> <div class="G">savanena atappiyaṃ.</div> </td> </tr> </table> </div>
</div>
<div class="q" id="p_21Bu_467"> <div class="divNumber">27.</div> <div class="p"> <table class="singleColumn"> <tr> <td> <div class="pN">467</div> <div class="G">Navutivassasahassāni,</div> </td> </tr> <tr> <td> <div class="G">āyu vijjati tāvade;</div> </td> </tr> <tr> <td> <div class="G">Tāvatā tiṭṭhamāno so,</div> </td> </tr> <tr> <td> <div class="G">tāresi janataṃ bahuṃ.</div> </td> </tr> </table> </div>
</div>
<div class="q" id="p_21Bu_468"> <div class="divNumber">28.</div> <div class="p"> <table class="singleColumn"> <tr> <td> <div class="pN">468</div> <div class="G">Ovādaṃ anusiṭṭhiñca,</div> </td> </tr> <tr> <td> <div class="G">datvāna sesake jane;</div> </td> </tr> <tr> <td> <div class="G">Hutāsanova tāpetvā,</div> </td> </tr> <tr> <td> <div class="G">nibbuto so sasāvako.</div> </td> </tr> </table> </div>
</div>
<div class="q" id="p_21Bu_469"> <div class="divNumber">29.</div> <div class="p"> <table class="singleColumn"> <tr> <td> <div class="pN">469</div> <div class="G">So ca buddho asamasamo,</div> </td> </tr> <tr> <td> <div class="G">tepi sāvakā balappattā;</div> </td> </tr> <tr> <td> <div class="G">Sabbaṃ tamantarahitaṃ,</div> </td> </tr> <tr> <td> <div class="G">nanu rittā sabbasaṅkhārā.</div> </td> </tr> </table> </div>
</div>
<div class="q" id="p_21Bu_470"> <div class="divNumber">30.</div> <div class="p"> <table class="singleColumn"> <tr> <td> <div class="pN">470</div> <div class="G">Sobhito varasambuddho,</div> </td> </tr> <tr> <td> <div class="G">Sīhārāmamhi nibbuto;</div> </td> </tr> <tr> <td> <div class="G">Dhātuvitthārikaṃ āsi,</div> </td> </tr> <tr> <td> <div class="G">Tesu tesu padesato”ti. (462)</div> </td> </tr> </table> </div>
</div>
<div class="CENTER" id="p_21Bu_471">
<span class="pN">471</span>Sobhitassa bhagavato vaṃso chaṭṭho.</div>
</html>
