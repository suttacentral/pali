<html>
<div class="i">6.10 Uppajjantisutta</div>
<div class="h">Jaccandhavagga</div>
<div class="h">Uppajjantisutta</div>
<div class="q" id="p_18Ud_592"> <div class="divNumber">60.</div> <div class="p">
<span class="pN">592</span>Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca—  </div>
</div>
<div class="q" id="p_18Ud_593"> <div class="p">
<span class="pN">593</span>“Yāvakīvañca, bhante, tathāgatā loke nuppajjanti arahanto sammāsambuddhā tāva aññatitthiyā paribbājakā sakkatā honti garukatā mānitā pūjitā apacitā lābhino cīvarapiṇḍapātasenāsanagilānapaccayabhesajjaparikkhārānaṃ. Yato ca kho, bhante, tathāgatā loke uppajjanti arahanto sammāsambuddhā atha aññatitthiyā paribbājakā asakkatā honti agarukatā amānitā apūjitā anapacitā na lābhino cīvarapiṇḍapātasenāsanagilānapaccayabhesajjaparikkhārānaṃ. Bhagavāyeva dāni, bhante, sakkato hoti garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṃ, bhikkhusaṃgho cā”ti. </div>
</div>
<div class="q" id="p_18Ud_594"> <div class="p">
<span class="pN">594</span>“Evametaṃ, ānanda, yāvakīvañca, ānanda, tathāgatā loke nuppajjanti arahanto sammāsambuddhā tāva aññatitthiyā paribbājakā sakkatā honti garukatā mānitā pūjitā apacitā lābhino cīvarapiṇḍapātasenāsanagilānapaccayabhesajjaparikkhārānaṃ. Yato ca kho, ānanda, tathāgatā loke uppajjanti arahanto sammāsambuddhā atha aññatitthiyā paribbājakā asakkatā honti agarukatā amānitā apūjitā anapacitā na lābhino cīvarapiṇḍapātasenāsanagilānapaccayabhesajjaparikkhārānaṃ. Tathāgatova dāni sakkato hoti garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṃ, bhikkhusaṃgho cā”ti. </div>
</div>
<div class="q" id="p_18Ud_595"> <div class="p">
<span class="pN">595</span>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—  </div>
</div>
<div class="q" id="p_18Ud_596"> <div class="p"> <table class="singleColumn"> <tr> <td> <div class="pN">596</div> <div class="G">“Obhāsati tāva so kimi,</div> </td> </tr> <tr> <td> <div class="G">Yāva na unnamate pabhaṅkaro;</div> </td> </tr> <tr> <td> <div class="G">Sa verocanamhi uggate,</div> </td> </tr> <tr> <td> <div class="G">Hatappabho hoti na cāpi bhāsati. (72)</div> </td> </tr> </table> </div>
</div>
<div class="q" id="p_18Ud_597"> <div class="p"> <table class="singleColumn"> <tr> <td> <div class="pN">597</div> <div class="G">Evaṃ obhāsitameva takkikānaṃ,</div> </td> </tr> <tr> <td> <div class="G">Yāva sammāsambuddhā loke nuppajjanti;</div> </td> </tr> <tr> <td> <div class="G">Na takkikā sujjhanti na cāpi sāvakā,</div> </td> </tr> <tr> <td> <div class="G">Duddiṭṭhī na dukkhā pamuccare”ti. (73)</div> </td> </tr> </table> </div>
</div>
<div class="CENTER" id="p_18Ud_598">
<span class="pN">598</span>Dasamaṃ.</div>
<div class="SUMMARY" id="p_18Ud_599">
<span class="pN">599</span><span class="firstLetter">T</span>assuddānaṃ</div>
<div class="q" id="p_18Ud_600"> <div class="p"> <table class="singleColumn"> <tr> <td> <div class="pN">600</div> <div class="G">Āyujaṭilavekkhaṇā,</div> </td> </tr> <tr> <td> <div class="G">tayo titthiyā subhūti;</div> </td> </tr> <tr> <td> <div class="G">Gaṇikā upāti navamo,</div> </td> </tr> <tr> <td> <div class="G">uppajjanti ca te dasāti.</div> </td> </tr> </table> </div>
</div>
<div class="CENTER" id="p_18Ud_601">
<span class="pN">601</span>Jaccandhavaggo chaṭṭho.</div>
</html>
