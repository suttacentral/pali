<html>
<div class="i">3.1.2 Ussaṅkitasutta</div>
<div class="h">Tatiyapaṇṇāsaka</div>
<div class="h">Phāsuvihāravagga</div>
<div class="h">Ussaṅkitasutta</div>
<div class="q" id="p_16A5_615"> <div class="divNumber">102.</div> <div class="p">
<span class="pN">615</span>“Pañcahi, bhikkhave, dhammehi samannāgato bhikkhu ussaṅkitaparisaṅkito hoti pāpabhikkhūti api akuppadhammopi. </div>
</div>
<div class="q" id="p_16A5_616"> <div class="p">
<span class="pN">616</span>Katamehi pañcahi? Idha, bhikkhave, bhikkhu vesiyāgocaro vā hoti, vidhavāgocaro vā hoti, thullakumārikāgocaro vā hoti, paṇḍakagocaro vā hoti, bhikkhunīgocaro vā hoti. </div>
</div>
<div class="q" id="p_16A5_617"> <div class="p">
<span class="pN">617</span>Imehi kho, bhikkhave, pañcahi dhammehi samannāgato bhikkhu ussaṅkitaparisaṅkito hoti pāpabhikkhūti api akuppadhammopī”ti. </div>
</div>
<div class="CENTER" id="p_16A5_618">
<span class="pN">618</span>Dutiyaṃ.</div>
</html>
