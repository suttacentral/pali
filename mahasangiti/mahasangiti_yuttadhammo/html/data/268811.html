<html>
<div class="i">10.1.7 (Apara) Gotamattheragāthā</div>
<div class="h">Dasakanipāta</div>
<div class="h">Paṭhamavagga</div>
<div class="h">(Apara) Gotamattheragāthā</div>
<div class="q" id="p_19Th1_896"> <div class="divNumber">587.</div> <div class="p"> <table class="singleColumn"> <tr> <td> <div class="pN">896</div> <div class="G">“Vijāneyya sakaṃ atthaṃ,</div> </td> </tr> <tr> <td> <div class="G">Avalokeyyātha pāvacanaṃ;</div> </td> </tr> <tr> <td> <div class="G">Yañcettha assa patirūpaṃ,</div> </td> </tr> <tr> <td> <div class="G">Sāmaññaṃ ajjhupagatassa.</div> </td> </tr> </table> </div>
</div>
<div class="q" id="p_19Th1_897"> <div class="divNumber">588.</div> <div class="p"> <table class="singleColumn"> <tr> <td> <div class="pN">897</div> <div class="G">Mittaṃ idha ca kalyāṇaṃ,</div> </td> </tr> <tr> <td> <div class="G">Sikkhā vipulaṃ samādānaṃ;</div> </td> </tr> <tr> <td> <div class="G">Sussūsā ca garūnaṃ,</div> </td> </tr> <tr> <td> <div class="G">Etaṃ samaṇassa patirūpaṃ.</div> </td> </tr> </table> </div>
</div>
<div class="q" id="p_19Th1_898"> <div class="divNumber">589.</div> <div class="p"> <table class="singleColumn"> <tr> <td> <div class="pN">898</div> <div class="G">Buddhesu sagāravatā,</div> </td> </tr> <tr> <td> <div class="G">Dhamme apaciti yathābhūtaṃ;</div> </td> </tr> <tr> <td> <div class="G">Saṃghe ca cittikāro,</div> </td> </tr> <tr> <td> <div class="G">Etaṃ samaṇassa patirūpaṃ.</div> </td> </tr> </table> </div>
</div>
<div class="q" id="p_19Th1_899"> <div class="divNumber">590.</div> <div class="p"> <table class="singleColumn"> <tr> <td> <div class="pN">899</div> <div class="G">Ācāragocare yutto,</div> </td> </tr> <tr> <td> <div class="G">Ājīvo sodhito agārayho;</div> </td> </tr> <tr> <td> <div class="G">Cittassa ca saṇṭhapanaṃ,</div> </td> </tr> <tr> <td> <div class="G">Etaṃ samaṇassa patirūpaṃ.</div> </td> </tr> </table> </div>
</div>
<div class="q" id="p_19Th1_900"> <div class="divNumber">591.</div> <div class="p"> <table class="singleColumn"> <tr> <td> <div class="pN">900</div> <div class="G">Cārittaṃ atha vārittaṃ,</div> </td> </tr> <tr> <td> <div class="G">Iriyāpathiyaṃ pasādaniyaṃ;</div> </td> </tr> <tr> <td> <div class="G">Adhicitte ca āyogo,</div> </td> </tr> <tr> <td> <div class="G">Etaṃ samaṇassa patirūpaṃ.</div> </td> </tr> </table> </div>
</div>
<div class="q" id="p_19Th1_901"> <div class="divNumber">592.</div> <div class="p"> <table class="singleColumn"> <tr> <td> <div class="pN">901</div> <div class="G">Āraññakāni senāsanāni,</div> </td> </tr> <tr> <td> <div class="G">Pantāni appasaddāni;</div> </td> </tr> <tr> <td> <div class="G">Bhajitabbāni muninā,</div> </td> </tr> <tr> <td> <div class="G">Etaṃ samaṇassa patirūpaṃ.</div> </td> </tr> </table> </div>
</div>
<div class="q" id="p_19Th1_902"> <div class="divNumber">593.</div> <div class="p"> <table class="singleColumn"> <tr> <td> <div class="pN">902</div> <div class="G">Sīlañca bāhusaccañca,</div> </td> </tr> <tr> <td> <div class="G">Dhammānaṃ pavicayo yathābhūtaṃ;</div> </td> </tr> <tr> <td> <div class="G">Saccānaṃ abhisamayo,</div> </td> </tr> <tr> <td> <div class="G">Etaṃ samaṇassa patirūpaṃ.</div> </td> </tr> </table> </div>
</div>
<div class="q" id="p_19Th1_903"> <div class="divNumber">594.</div> <div class="p"> <table class="singleColumn"> <tr> <td> <div class="pN">903</div> <div class="G">Bhāveyya ca aniccanti,</div> </td> </tr> <tr> <td> <div class="G">Anattasaññaṃ asubhasaññañca;</div> </td> </tr> <tr> <td> <div class="G">Lokamhi ca anabhiratiṃ,</div> </td> </tr> <tr> <td> <div class="G">Etaṃ samaṇassa patirūpaṃ.</div> </td> </tr> </table> </div>
</div>
<div class="q" id="p_19Th1_904"> <div class="divNumber">595.</div> <div class="p"> <table class="singleColumn"> <tr> <td> <div class="pN">904</div> <div class="G">Bhāveyya ca bojjhaṅge,</div> </td> </tr> <tr> <td> <div class="G">Iddhipādāni indriyāni balāni;</div> </td> </tr> <tr> <td> <div class="G">Aṭṭhaṅgamaggamariyaṃ,</div> </td> </tr> <tr> <td> <div class="G">Etaṃ samaṇassa patirūpaṃ.</div> </td> </tr> </table> </div>
</div>
<div class="q" id="p_19Th1_905"> <div class="divNumber">596.</div> <div class="p"> <table class="singleColumn"> <tr> <td> <div class="pN">905</div> <div class="G">Taṇhaṃ pajaheyya muni,</div> </td> </tr> <tr> <td> <div class="G">Samūlake āsave padāleyya;</div> </td> </tr> <tr> <td> <div class="G">Vihareyya vippamutto,</div> </td> </tr> <tr> <td> <div class="G">Etaṃ samaṇassa patirūpan”ti.</div> </td> </tr> </table> </div>
</div>
<div class="CENTER" id="p_19Th1_906">
<span class="pN">906</span>…  Gotamo thero… .</div>
<div class="ENDH3" id="p_19Th1_907">
<span class="pN">907</span>Dasakanipāto niṭṭhito.</div>
<div class="SUMMARY" id="p_19Th1_908">
<span class="pN">908</span><span class="firstLetter">T</span>atruddānaṃ</div>
<div class="q" id="p_19Th1_909"> <div class="p"> <table class="singleColumn"> <tr> <td> <div class="pN">909</div> <div class="G">Kāḷudāyī ca so thero,</div> </td> </tr> <tr> <td> <div class="G">ekavihārī ca kappino;</div> </td> </tr> <tr> <td> <div class="G">Cūḷapanthako kappo ca,</div> </td> </tr> <tr> <td> <div class="G">upaseno ca gotamo;</div> </td> </tr> <tr> <td> <div class="G">Sattime dasake therā,</div> </td> </tr> <tr> <td> <div class="G">gāthāyo cettha sattatīti.</div> </td> </tr> </table> </div>
</div>
</html>
