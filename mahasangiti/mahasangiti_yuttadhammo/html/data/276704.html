<html>
<div class="i">2.4.7.8 Sahajīvinīsikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Gabbhinivagga</div>
<div class="h">Sahajīvinīsikkhāpada</div>
<div class="q" id="p_2V_3269"> <div class="divNumber">1107.</div> <div class="p">
<span class="pN">3269</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena thullanandā bhikkhunī sahajīviniṃ vuṭṭhāpetvā dve vassāni neva anuggaṇhāti na anuggaṇhāpeti. Tā bālā honti abyattā; na jānanti kappiyaṃ vā akappiyaṃ vā. </div>
</div>
<div class="q" id="p_2V_3270"> <div class="p">
<span class="pN">3270</span>Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā sahajīviniṃ vuṭṭhāpetvā dve vassāni neva anuggaṇhissati na anuggaṇhāpessatī”ti…pe…  “saccaṃ kira, bhikkhave, thullanandā bhikkhunī sahajīviniṃ vuṭṭhāpetvā dve vassāni neva anuggaṇhāti na anuggaṇhāpetī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī sahajīviniṃ vuṭṭhāpetvā dve vassāni neva anuggaṇhissati na anuggaṇhāpessati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  </div>
</div>
<div class="q" id="p_2V_3271"> <div class="divNumber">1108.</div> <div class="p">
<span class="pN">3271</span><span class="bold">“Yā pana bhikkhunī sahajīviniṃ vuṭṭhāpetvā dve vassāni neva anuggaṇheyya na anuggaṇhāpeyya, pācittiyan”</span>ti. (<span class="italic">68</span>:<span class="bold">123</span>) </div>
</div>
<div class="q" id="p_2V_3272"> <div class="divNumber">1109.</div> <div class="p">
<span class="pN">3272</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṃ imasmiṃ atthe adhippetā bhikkhunīti. </div>
</div>
<div class="q" id="p_2V_3273"> <div class="p">
<span class="pN">3273</span><span class="bold">Sahajīvinī</span> nāma saddhivihārinī vuccati. <span class="bold">Vuṭṭhāpetvā</span>ti upasampādetvā. <span class="bold">Dve vassānī</span>ti dve saṃvaccharāni. </div>
</div>
<div class="q" id="p_2V_3274"> <div class="p">
<span class="pN">3274</span><span class="bold">Neva anuggaṇheyyā</span>ti na sayaṃ anuggaṇheyya uddesena paripucchāya ovādena anusāsaniyā. </div>
</div>
<div class="q" id="p_2V_3275"> <div class="p">
<span class="pN">3275</span><span class="bold">Na anuggaṇhāpeyyā</span>ti na aññaṃ āṇāpeyya “dve vassāni neva anuggaṇhissāmi na anuggaṇhāpessāmī”ti dhuraṃ nikkhittamatte āpatti pācittiyassa. </div>
</div>
<div class="q" id="p_2V_3276"> <div class="divNumber">1110.</div> <div class="p">
<span class="pN">3276</span>Anāpatti—  sati antarāye, pariyesitvā na labhati, gilānāya, āpadāsu, ummattikāya, ādikammikāyāti. </div>
</div>
<div class="CENTER" id="p_2V_3277">
<span class="pN">3277</span>Aṭṭhamasikkhāpadaṃ niṭṭhitaṃ.</div>
</html>
