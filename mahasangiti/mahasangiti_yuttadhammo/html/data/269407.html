<html>
<div class="i">16.1.4 Chaddantajātaka</div>
<div class="h">Tiṃsanipāta</div>
<div class="h">Kiṃchandavagga</div>
<div class="h">Chaddantajātaka</div>
<div class="q" id="p_22J_3355"> <div class="divNumber">97.</div> <div class="p"> <table class="singleColumn"> <tr> <td> <div class="pN">3355</div> <div class="G">“Kiṃ nu socasinuccaṅgi,</div> </td> </tr> <tr> <td> <div class="G">paṇḍūsi varavaṇṇini;</div> </td> </tr> <tr> <td> <div class="G">Milāyasi visālakkhi,</div> </td> </tr> <tr> <td> <div class="G">mālāva parimadditā”.</div> </td> </tr> </table> </div>
</div>
<div class="q" id="p_22J_3356"> <div class="divNumber">98.</div> <div class="p"> <table class="singleColumn"> <tr> <td> <div class="pN">3356</div> <div class="G">“Dohaḷo me mahārāja,</div> </td> </tr> <tr> <td> <div class="G">supinantenupajjhagā;</div> </td> </tr> <tr> <td> <div class="G">Na so sulabharūpova,</div> </td> </tr> <tr> <td> <div class="G">yādiso mama dohaḷo”.</div> </td> </tr> </table> </div>
</div>
<div class="q" id="p_22J_3357"> <div class="divNumber">99.</div> <div class="p"> <table class="singleColumn"> <tr> <td> <div class="pN">3357</div> <div class="G">“Ye keci mānusā kāmā,</div> </td> </tr> <tr> <td> <div class="G">idha lokasmi nandane;</div> </td> </tr> <tr> <td> <div class="G">Sabbe te pacurā mayhaṃ,</div> </td> </tr> <tr> <td> <div class="G">ahaṃ te dammi dohaḷaṃ”.</div> </td> </tr> </table> </div>
</div>
<div class="q" id="p_22J_3358"> <div class="divNumber">100.</div> <div class="p"> <table class="singleColumn"> <tr> <td> <div class="pN">3358</div> <div class="G">“Luddā deva samāyantu,</div> </td> </tr> <tr> <td> <div class="G">ye keci vijite tava;</div> </td> </tr> <tr> <td> <div class="G">Etesaṃ ahamakkhissaṃ,</div> </td> </tr> <tr> <td> <div class="G">yādiso mama dohaḷo”.</div> </td> </tr> </table> </div>
</div>
<div class="q" id="p_22J_3359"> <div class="divNumber">101.</div> <div class="p"> <table class="singleColumn"> <tr> <td> <div class="pN">3359</div> <div class="G">“Ime te luddakā devi,</div> </td> </tr> <tr> <td> <div class="G">katahatthā visāradā;</div> </td> </tr> <tr> <td> <div class="G">Vanaññū ca migaññū ca,</div> </td> </tr> <tr> <td> <div class="G">mamatthe cattajīvitā”.</div> </td> </tr> </table> </div>
</div>
<div class="q" id="p_22J_3360"> <div class="divNumber">102.</div> <div class="p"> <table class="singleColumn"> <tr> <td> <div class="pN">3360</div> <div class="G">“Luddaputtā nisāmetha,</div> </td> </tr> <tr> <td> <div class="G">yāvantettha samāgatā;</div> </td> </tr> <tr> <td> <div class="G">Chabbisāṇaṃ gajaṃ setaṃ,</div> </td> </tr> <tr> <td> <div class="G">addasaṃ supine ahaṃ;</div> </td> </tr> <tr> <td> <div class="G">Tassa dantehi me attho,</div> </td> </tr> <tr> <td> <div class="G">alābhe natthi jīvitaṃ”.</div> </td> </tr> </table> </div>
</div>
<div class="q" id="p_22J_3361"> <div class="divNumber">103.</div> <div class="p"> <table class="singleColumn"> <tr> <td> <div class="pN">3361</div> <div class="G">“Na no pitūnaṃ na pitāmahānaṃ,</div> </td> </tr> <tr> <td> <div class="G">Diṭṭho suto kuñjaro chabbisāṇo;</div> </td> </tr> <tr> <td> <div class="G">Yamaddasā supine rājaputtī,</div> </td> </tr> <tr> <td> <div class="G">Akkhāhi no yādiso hatthināgo”.</div> </td> </tr> </table> </div>
</div>
<div class="q" id="p_22J_3362"> <div class="divNumber">104.</div> <div class="p"> <table class="singleColumn"> <tr> <td> <div class="pN">3362</div> <div class="G">“Disā catasso vidisā catasso,</div> </td> </tr> <tr> <td> <div class="G">Uddhaṃ adho dasa disā imāyo;</div> </td> </tr> <tr> <td> <div class="G">Katamaṃ disaṃ tiṭṭhati nāgarājā,</div> </td> </tr> <tr> <td> <div class="G">Yamaddasā supine chabbisāṇaṃ”.</div> </td> </tr> </table> </div>
</div>
<div class="q" id="p_22J_3363"> <div class="divNumber">105.</div> <div class="p"> <table class="singleColumn"> <tr> <td> <div class="pN">3363</div> <div class="G">“Ito ujuṃ uttariyaṃ disāyaṃ,</div> </td> </tr> <tr> <td> <div class="G">Atikkamma so sattagirī brahante;</div> </td> </tr> <tr> <td> <div class="G">Suvaṇṇapasso nāma girī uḷāro,</div> </td> </tr> <tr> <td> <div class="G">Supupphito kimpurisānuciṇṇo.</div> </td> </tr> </table> </div>
</div>
<div class="q" id="p_22J_3364"> <div class="divNumber">106.</div> <div class="p"> <table class="singleColumn"> <tr> <td> <div class="pN">3364</div> <div class="G">Āruyha selaṃ bhavanaṃ kinnarānaṃ,</div> </td> </tr> <tr> <td> <div class="G">Olokaya pabbatapādamūlaṃ;</div> </td> </tr> <tr> <td> <div class="G">Atha dakkhasī meghasamānavaṇṇaṃ,</div> </td> </tr> <tr> <td> <div class="G">Nigrodharājaṃ aṭṭhasahassapādaṃ.</div> </td> </tr> </table> </div>
</div>
<div class="q" id="p_22J_3365"> <div class="divNumber">107.</div> <div class="p"> <table class="singleColumn"> <tr> <td> <div class="pN">3365</div> <div class="G">Tatthacchatī kuñjaro chabbisāṇo,</div> </td> </tr> <tr> <td> <div class="G">Sabbaseto duppasaho parebhi;</div> </td> </tr> <tr> <td> <div class="G">Rakkhanti naṃ aṭṭhasahassanāgā,</div> </td> </tr> <tr> <td> <div class="G">Īsādantā vātajavappahārino.</div> </td> </tr> </table> </div>
</div>
<div class="q" id="p_22J_3366"> <div class="divNumber">108.</div> <div class="p"> <table class="singleColumn"> <tr> <td> <div class="pN">3366</div> <div class="G">Tiṭṭhanti te tumūlaṃ passasantā,</div> </td> </tr> <tr> <td> <div class="G">Kuppanti vātassapi eritassa;</div> </td> </tr> <tr> <td> <div class="G">Manussabhūtaṃ pana tattha disvā,</div> </td> </tr> <tr> <td> <div class="G">Bhasmaṃ kareyyuṃ nāssa rajopi tassa”.</div> </td> </tr> </table> </div>
</div>
<div class="q" id="p_22J_3367"> <div class="divNumber">109.</div> <div class="p"> <table class="singleColumn"> <tr> <td> <div class="pN">3367</div> <div class="G">“Bahū hime rājakulamhi santi,</div> </td> </tr> <tr> <td> <div class="G">Piḷandhanā jātarūpassa devī;</div> </td> </tr> <tr> <td> <div class="G">Muttā maṇī veḷuriyāmayā ca,</div> </td> </tr> <tr> <td> <div class="G">Kiṃ kāhasi dantapiḷandhanena;</div> </td> </tr> <tr> <td> <div class="G">Māretukāmā kuñjaraṃ chabbisāṇaṃ,</div> </td> </tr> <tr> <td> <div class="G">Udāhu ghātessasi luddaputte”.</div> </td> </tr> </table> </div>
</div>
<div class="q" id="p_22J_3368"> <div class="divNumber">110.</div> <div class="p"> <table class="singleColumn"> <tr> <td> <div class="pN">3368</div> <div class="G">“Sā issitā dukkhitā casmi ludda,</div> </td> </tr> <tr> <td> <div class="G">Uddhañca sussāmi anussarantī;</div> </td> </tr> <tr> <td> <div class="G">Karohi me luddaka etamatthaṃ,</div> </td> </tr> <tr> <td> <div class="G">Dassāmi te gāmavarāni pañca”.</div> </td> </tr> </table> </div>
</div>
<div class="q" id="p_22J_3369"> <div class="divNumber">111.</div> <div class="p"> <table class="singleColumn"> <tr> <td> <div class="pN">3369</div> <div class="G">“Katthacchatī kattha mupeti ṭhānaṃ,</div> </td> </tr> <tr> <td> <div class="G">Vīthissa kā nhāna gatassa hoti;</div> </td> </tr> <tr> <td> <div class="G">Kathañhi so nhāyati nāgarājā,</div> </td> </tr> <tr> <td> <div class="G">Kathaṃ vijānemu gatiṃ gajassa”.</div> </td> </tr> </table> </div>
</div>
<div class="q" id="p_22J_3370"> <div class="divNumber">112.</div> <div class="p"> <table class="singleColumn"> <tr> <td> <div class="pN">3370</div> <div class="G">“Tattheva sā pokkharaṇī adūre,</div> </td> </tr> <tr> <td> <div class="G">Rammā sutitthā ca mahodikā ca;</div> </td> </tr> <tr> <td> <div class="G">Sampupphitā bhamaragaṇānuciṇṇā,</div> </td> </tr> <tr> <td> <div class="G">Ettha hi so nhāyati nāgarājā.</div> </td> </tr> </table> </div>
</div>
<div class="q" id="p_22J_3371"> <div class="divNumber">113.</div> <div class="p"> <table class="singleColumn"> <tr> <td> <div class="pN">3371</div> <div class="G">Sīsaṃ nahātuppalamālabhārī,</div> </td> </tr> <tr> <td> <div class="G">Sabbaseto puṇḍarīkattacaṅgī;</div> </td> </tr> <tr> <td> <div class="G">Āmodamāno gacchati sanniketaṃ,</div> </td> </tr> <tr> <td> <div class="G">Purakkhatvā mahesiṃ sabbabhaddaṃ”.</div> </td> </tr> </table> </div>
</div>
<div class="q" id="p_22J_3372"> <div class="divNumber">114.</div> <div class="p"> <table class="singleColumn"> <tr> <td> <div class="pN">3372</div> <div class="G">Tattheva so uggahetvāna vākyaṃ,</div> </td> </tr> <tr> <td> <div class="G">Ādāya tūṇiñca dhanuñca luddo;</div> </td> </tr> <tr> <td> <div class="G">Vituriyati sattagirī brahante,</div> </td> </tr> <tr> <td> <div class="G">Suvaṇṇapassaṃ nāma giriṃ uḷāraṃ.</div> </td> </tr> </table> </div>
</div>
<div class="q" id="p_22J_3373"> <div class="divNumber">115.</div> <div class="p"> <table class="singleColumn"> <tr> <td> <div class="pN">3373</div> <div class="G">Āruyha selaṃ bhavanaṃ kinnarānaṃ,</div> </td> </tr> <tr> <td> <div class="G">Olokayī pabbatapādamūlaṃ;</div> </td> </tr> <tr> <td> <div class="G">Tatthaddasā meghasamānavaṇṇaṃ,</div> </td> </tr> <tr> <td> <div class="G">Nigrodharājaṃ aṭṭhasahassapādaṃ.</div> </td> </tr> </table> </div>
</div>
<div class="q" id="p_22J_3374"> <div class="divNumber">116.</div> <div class="p"> <table class="singleColumn"> <tr> <td> <div class="pN">3374</div> <div class="G">Tatthaddasā kuñjaraṃ chabbisāṇaṃ,</div> </td> </tr> <tr> <td> <div class="G">Sabbasetaṃ duppasahaṃ parebhi;</div> </td> </tr> <tr> <td> <div class="G">Rakkhanti naṃ aṭṭhasahassanāgā,</div> </td> </tr> <tr> <td> <div class="G">Īsādantā vātajavappahārino.</div> </td> </tr> </table> </div>
</div>
<div class="q" id="p_22J_3375"> <div class="divNumber">117.</div> <div class="p"> <table class="singleColumn"> <tr> <td> <div class="pN">3375</div> <div class="G">Tatthaddasā pokkharaṇiṃ adūre,</div> </td> </tr> <tr> <td> <div class="G">Rammaṃ sutitthañca mahodikañca;</div> </td> </tr> <tr> <td> <div class="G">Sampupphitaṃ bhamaragaṇānuciṇṇaṃ,</div> </td> </tr> <tr> <td> <div class="G">Yattha hi so nhāyati nāgarājā.</div> </td> </tr> </table> </div>
</div>
<div class="q" id="p_22J_3376"> <div class="divNumber">118.</div> <div class="p"> <table class="singleColumn"> <tr> <td> <div class="pN">3376</div> <div class="G">Disvāna nāgassa gatiṃ ṭhitiñca,</div> </td> </tr> <tr> <td> <div class="G">Vīthissa yā nhānagatassa hoti;</div> </td> </tr> <tr> <td> <div class="G">Opātamāgacchi anariyarūpo,</div> </td> </tr> <tr> <td> <div class="G">Payojito cittavasānugāya.</div> </td> </tr> </table> </div>
</div>
<div class="q" id="p_22J_3377"> <div class="divNumber">119.</div> <div class="p"> <table class="singleColumn"> <tr> <td> <div class="pN">3377</div> <div class="G">Khaṇitvāna kāsuṃ phalakehi chādayi,</div> </td> </tr> <tr> <td> <div class="G">Attānamodhāya dhanuñca luddo;</div> </td> </tr> <tr> <td> <div class="G">Passāgataṃ puthusallena nāgaṃ,</div> </td> </tr> <tr> <td> <div class="G">Samappayī dukkaṭakammakārī.</div> </td> </tr> </table> </div>
</div>
<div class="q" id="p_22J_3378"> <div class="divNumber">120.</div> <div class="p"> <table class="singleColumn"> <tr> <td> <div class="pN">3378</div> <div class="G">Viddho ca nāgo koñcamanādi ghoraṃ,</div> </td> </tr> <tr> <td> <div class="G">Sabbe ca nāgā ninnaduṃ ghorarūpaṃ;</div> </td> </tr> <tr> <td> <div class="G">Tiṇañca kaṭṭhañca raṇaṃ karontā,</div> </td> </tr> <tr> <td> <div class="G">Dhāviṃsu te aṭṭha disā samantato.</div> </td> </tr> </table> </div>
</div>
<div class="q" id="p_22J_3379"> <div class="divNumber">121.</div> <div class="p"> <table class="singleColumn"> <tr> <td> <div class="pN">3379</div> <div class="G">Vadhissametanti parāmasanto,</div> </td> </tr> <tr> <td> <div class="G">Kāsāvamaddakkhi dhajaṃ isīnaṃ;</div> </td> </tr> <tr> <td> <div class="G">Dukkhena phuṭṭhassudapādi saññā,</div> </td> </tr> <tr> <td> <div class="G">Arahaddhajo sabbhi avajjharūpo.</div> </td> </tr> </table> </div>
</div>
<div class="q" id="p_22J_3380"> <div class="divNumber">122.</div> <div class="p"> <table class="singleColumn"> <tr> <td> <div class="pN">3380</div> <div class="G">“Anikkasāvo kāsāvaṃ,</div> </td> </tr> <tr> <td> <div class="G">yo vatthaṃ paridahissati;</div> </td> </tr> <tr> <td> <div class="G">Apeto damasaccena,</div> </td> </tr> <tr> <td> <div class="G">na so kāsāvamarahati.</div> </td> </tr> </table> </div>
</div>
<div class="q" id="p_22J_3381"> <div class="divNumber">123.</div> <div class="p"> <table class="singleColumn"> <tr> <td> <div class="pN">3381</div> <div class="G">Yo ca vantakasāvassa,</div> </td> </tr> <tr> <td> <div class="G">sīlesu susamāhito;</div> </td> </tr> <tr> <td> <div class="G">Upeto damasaccena,</div> </td> </tr> <tr> <td> <div class="G">sa ve kāsāvamarahati”.</div> </td> </tr> </table> </div>
</div>
<div class="q" id="p_22J_3382"> <div class="divNumber">124.</div> <div class="p"> <table class="singleColumn"> <tr> <td> <div class="pN">3382</div> <div class="G">Samappito puthusallena nāgo,</div> </td> </tr> <tr> <td> <div class="G">Aduṭṭhacitto luddakamajjhabhāsi;</div> </td> </tr> <tr> <td> <div class="G">“Kimatthayaṃ kissa vā samma hetu,</div> </td> </tr> <tr> <td> <div class="G">Mamaṃ vadhī kassa vāyaṃ payogo”.</div> </td> </tr> </table> </div>
</div>
<div class="q" id="p_22J_3383"> <div class="divNumber">125.</div> <div class="p"> <table class="singleColumn"> <tr> <td> <div class="pN">3383</div> <div class="G">“Kāsissa rañño mahesī bhadante,</div> </td> </tr> <tr> <td> <div class="G">Sā pūjitā rājakule subhaddā;</div> </td> </tr> <tr> <td> <div class="G">Taṃ addasā sā ca mamaṃ asaṃsi,</div> </td> </tr> <tr> <td> <div class="G">Dantehi atthoti ca maṃ avoca”.</div> </td> </tr> </table> </div>
</div>
<div class="q" id="p_22J_3384"> <div class="divNumber">126.</div> <div class="p"> <table class="singleColumn"> <tr> <td> <div class="pN">3384</div> <div class="G">“Bahū hi me dantayugā uḷārā,</div> </td> </tr> <tr> <td> <div class="G">Ye me pitūnañca pitāmahānaṃ;</div> </td> </tr> <tr> <td> <div class="G">Jānāti sā kodhanā rājaputtī,</div> </td> </tr> <tr> <td> <div class="G">Vadhatthikā veramakāsi bālā.</div> </td> </tr> </table> </div>
</div>
<div class="q" id="p_22J_3385"> <div class="divNumber">127.</div> <div class="p"> <table class="singleColumn"> <tr> <td> <div class="pN">3385</div> <div class="G">Uṭṭhehi tvaṃ ludda kharaṃ gahetvā,</div> </td> </tr> <tr> <td> <div class="G">Dante ime chinda purā marāmi;</div> </td> </tr> <tr> <td> <div class="G">Vajjāsi taṃ kodhanaṃ rājaputtiṃ,</div> </td> </tr> <tr> <td> <div class="G">‘Nāgo hato handa imassa dantā’”.</div> </td> </tr> </table> </div>
</div>
<div class="q" id="p_22J_3386"> <div class="divNumber">128.</div> <div class="p"> <table class="singleColumn"> <tr> <td> <div class="pN">3386</div> <div class="G">Uṭṭhāya so luddo kharaṃ gahetvā,</div> </td> </tr> <tr> <td> <div class="G">Chetvāna dantāni gajuttamassa;</div> </td> </tr> <tr> <td> <div class="G">Vaggū subhe appaṭime pathabyā,</div> </td> </tr> <tr> <td> <div class="G">Ādāya pakkāmi tato hi khippaṃ.</div> </td> </tr> </table> </div>
</div>
<div class="q" id="p_22J_3387"> <div class="divNumber">129.</div> <div class="p"> <table class="singleColumn"> <tr> <td> <div class="pN">3387</div> <div class="G">Bhayaṭṭitā nāgavadhena aṭṭā,</div> </td> </tr> <tr> <td> <div class="G">Ye te nāgā aṭṭha disā vidhāvuṃ;</div> </td> </tr> <tr> <td> <div class="G">Adisvāna posaṃ gajapaccamittaṃ,</div> </td> </tr> <tr> <td> <div class="G">Paccāgamuṃ yena so nāgarājā.</div> </td> </tr> </table> </div>
</div>
<div class="q" id="p_22J_3388"> <div class="divNumber">130.</div> <div class="p"> <table class="singleColumn"> <tr> <td> <div class="pN">3388</div> <div class="G">Te tattha kanditvā roditvāna nāgā,</div> </td> </tr> <tr> <td> <div class="G">Sīse sake paṃsukaṃ okiritvā;</div> </td> </tr> <tr> <td> <div class="G">Agamaṃsu te sabbe sakaṃ niketaṃ,</div> </td> </tr> <tr> <td> <div class="G">Purakkhatvā mahesiṃ sabbabhaddaṃ.</div> </td> </tr> </table> </div>
</div>
<div class="q" id="p_22J_3389"> <div class="divNumber">131.</div> <div class="p"> <table class="singleColumn"> <tr> <td> <div class="pN">3389</div> <div class="G">Ādāya dantāni gajuttamassa,</div> </td> </tr> <tr> <td> <div class="G">Vaggū subhe appaṭime pathabyā;</div> </td> </tr> <tr> <td> <div class="G">Suvaṇṇarājīhi samantamodare,</div> </td> </tr> <tr> <td> <div class="G">So luddako kāsipuraṃ upāgami;</div> </td> </tr> <tr> <td> <div class="G">Upanesi so rājakaññāya dante,</div> </td> </tr> <tr> <td> <div class="G">Nāgo hato handa imassa dantā.</div> </td> </tr> </table> </div>
</div>
<div class="q" id="p_22J_3390"> <div class="divNumber">132.</div> <div class="p"> <table class="singleColumn"> <tr> <td> <div class="pN">3390</div> <div class="G">Disvāna dantāni gajuttamassa,</div> </td> </tr> <tr> <td> <div class="G">Bhattuppiyassa purimāya jātiyā;</div> </td> </tr> <tr> <td> <div class="G">Tattheva tassā hadayaṃ aphāli,</div> </td> </tr> <tr> <td> <div class="G">Teneva sā kālamakāsi bālā.</div> </td> </tr> </table> </div>
</div>
<div class="q" id="p_22J_3391"> <div class="divNumber">133.</div> <div class="p"> <table class="singleColumn"> <tr> <td> <div class="pN">3391</div> <div class="G">Sambodhipatto sa mahānubhāvo,</div> </td> </tr> <tr> <td> <div class="G">Sitaṃ akāsi parisāya majjhe;</div> </td> </tr> <tr> <td> <div class="G">Pucchiṃsu bhikkhū suvimuttacittā,</div> </td> </tr> <tr> <td> <div class="G">“Nākāraṇe pātukaronti buddhā.</div> </td> </tr> </table> </div>
</div>
<div class="q" id="p_22J_3392"> <div class="divNumber">134.</div> <div class="p"> <table class="singleColumn"> <tr> <td> <div class="pN">3392</div> <div class="G">Yamaddasātha dahariṃ kumāriṃ,</div> </td> </tr> <tr> <td> <div class="G">Kāsāyavatthaṃ anagāriyaṃ carantiṃ;</div> </td> </tr> <tr> <td> <div class="G">Sā kho tadā rājakaññā ahosi,</div> </td> </tr> <tr> <td> <div class="G">Ahaṃ tadā nāgarājā ahosiṃ.</div> </td> </tr> </table> </div>
</div>
<div class="q" id="p_22J_3393"> <div class="divNumber">135.</div> <div class="p"> <table class="singleColumn"> <tr> <td> <div class="pN">3393</div> <div class="G">Ādāya dantāni gajuttamassa,</div> </td> </tr> <tr> <td> <div class="G">Vaggū subhe appaṭime pathabyā;</div> </td> </tr> <tr> <td> <div class="G">Yo luddako kāsipuraṃ upāgami,</div> </td> </tr> <tr> <td> <div class="G">So kho tadā devadatto ahosi”.</div> </td> </tr> </table> </div>
</div>
<div class="q" id="p_22J_3394"> <div class="divNumber">136.</div> <div class="p"> <table class="singleColumn"> <tr> <td> <div class="pN">3394</div> <div class="G">Anāvasūraṃ cirarattasaṃsitaṃ,</div> </td> </tr> <tr> <td> <div class="G">Uccāvacaṃ caritamidaṃ purāṇaṃ;</div> </td> </tr> <tr> <td> <div class="G">Vītaddaro vītasoko visallo,</div> </td> </tr> <tr> <td> <div class="G">Sayaṃ abhiññāya abhāsi buddho.</div> </td> </tr> </table> </div>
</div>
<div class="q" id="p_22J_3395"> <div class="divNumber">137.</div> <div class="p"> <table class="singleColumn"> <tr> <td> <div class="pN">3395</div> <div class="G">“Ahaṃ vo tena kālena,</div> </td> </tr> <tr> <td> <div class="G">ahosiṃ tattha bhikkhavo;</div> </td> </tr> <tr> <td> <div class="G">Nāgarājā tadā homi,</div> </td> </tr> <tr> <td> <div class="G">evaṃ dhāretha jātakan”ti.</div> </td> </tr> </table> </div>
</div>
<div class="CENTER" id="p_22J_3396">
<span class="pN">3396</span>Chaddantajātakaṃ catutthaṃ.</div>
</html>
