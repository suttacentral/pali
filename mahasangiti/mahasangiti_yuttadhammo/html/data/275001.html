<html>
<div class="i">12.3.1 Paṭhamakoṭigāmasutta</div>
<div class="h">Saccasaṃyutta</div>
<div class="h">Koṭigāmavagga</div>
<div class="h">Paṭhamakoṭigāmasutta</div>
<div class="q" id="p_14S5_2264"> <div class="divNumber">1091.</div> <div class="p">
<span class="pN">2264</span>Ekaṃ samayaṃ bhagavā vajjīsu viharati koṭigāme. Tatra kho bhagavā bhikkhū āmantesi—  “catunnaṃ, bhikkhave, ariyasaccānaṃ ananubodhā appaṭivedhā evamidaṃ dīghamaddhānaṃ sandhāvitaṃ saṃsaritaṃ mamañceva tumhākañca. </div>
</div>
<div class="q" id="p_14S5_2265"> <div class="p">
<span class="pN">2265</span>Katamesaṃ catunnaṃ? Dukkhassa, bhikkhave, ariyasaccassa ananubodhā appaṭivedhā evamidaṃ dīghamaddhānaṃ sandhāvitaṃ saṃsaritaṃ mamañceva tumhākañca. Dukkhasamudayassa ariyasaccassa…pe…  dukkhanirodhassa ariyasaccassa…pe…  dukkhanirodhagāminiyā paṭipadāya ariyasaccassa ananubodhā appaṭivedhā evamidaṃ dīghamaddhānaṃ sandhāvitaṃ saṃsaritaṃ mamañceva tumhākañca. Tayidaṃ, bhikkhave, dukkhaṃ ariyasaccaṃ anubuddhaṃ paṭividdhaṃ, dukkhasamudayaṃ ariyasaccaṃ anubuddhaṃ paṭividdhaṃ, dukkhanirodhaṃ ariyasaccaṃ anubuddhaṃ paṭividdhaṃ, dukkhanirodhagāminī paṭipadā ariyasaccaṃ anubuddhaṃ paṭividdhaṃ; ucchinnā bhavataṇhā, khīṇā bhavanetti; natthi dāni punabbhavo”ti. </div>
</div>
<div class="q" id="p_14S5_2266"> <div class="p">
<span class="pN">2266</span>Idamavoca bhagavā. Idaṃ vatvāna sugato athāparaṃ etadavoca satthā—  </div>
</div>
<div class="q" id="p_14S5_2267"> <div class="p"> <table class="singleColumn"> <tr> <td> <div class="pN">2267</div> <div class="G">“Catunnaṃ ariyasaccānaṃ,</div> </td> </tr> <tr> <td> <div class="G">Yathābhūtaṃ adassanā;</div> </td> </tr> <tr> <td> <div class="G">Saṃsitaṃ dīghamaddhānaṃ,</div> </td> </tr> <tr> <td> <div class="G">Tāsu tāsveva jātisu.</div> </td> </tr> </table> </div>
</div>
<div class="q" id="p_14S5_2268"> <div class="p"> <table class="singleColumn"> <tr> <td> <div class="pN">2268</div> <div class="G">Tāni etāni diṭṭhāni,</div> </td> </tr> <tr> <td> <div class="G">bhavanetti samūhatā;</div> </td> </tr> <tr> <td> <div class="G">Ucchinnaṃ mūlaṃ dukkhassa,</div> </td> </tr> <tr> <td> <div class="G">natthi dāni punabbhavo”ti.</div> </td> </tr> </table> </div>
</div>
<div class="CENTER" id="p_14S5_2269">
<span class="pN">2269</span>Paṭhamaṃ.</div>
</html>
