<html>
<div class="i">9.3 Cittānupassanā</div>
<div class="h">Mahāsatipaṭṭhānasutta</div>
<div class="h">Cittānupassanā</div>
<div class="q" id="p_7D_988"> <div class="divNumber">381.</div> <div class="p">
<span class="pN">988</span>Kathañca pana, bhikkhave, bhikkhu citte cittānupassī viharati? Idha, bhikkhave, bhikkhu sarāgaṃ vā cittaṃ ‘sarāgaṃ cittan’ti pajānāti. (1) </div>
</div>
<div class="q" id="p_7D_989"> <div class="p">
<span class="pN">989</span>Vītarāgaṃ vā cittaṃ ‘vītarāgaṃ cittan’ti pajānāti. (2) </div>
</div>
<div class="q" id="p_7D_990"> <div class="p">
<span class="pN">990</span>Sadosaṃ vā cittaṃ ‘sadosaṃ cittan’ti pajānāti. (3) </div>
</div>
<div class="q" id="p_7D_991"> <div class="p">
<span class="pN">991</span>Vītadosaṃ vā cittaṃ ‘vītadosaṃ cittan’ti pajānāti. (4) </div>
</div>
<div class="q" id="p_7D_992"> <div class="p">
<span class="pN">992</span>Samohaṃ vā cittaṃ ‘samohaṃ cittan’ti pajānāti. (5) </div>
</div>
<div class="q" id="p_7D_993"> <div class="p">
<span class="pN">993</span>Vītamohaṃ vā cittaṃ ‘vītamohaṃ cittan’ti pajānāti. (6) </div>
</div>
<div class="q" id="p_7D_994"> <div class="p">
<span class="pN">994</span>Saṃkhittaṃ vā cittaṃ ‘saṃkhittaṃ cittan’ti pajānāti. (7) </div>
</div>
<div class="q" id="p_7D_995"> <div class="p">
<span class="pN">995</span>Vikkhittaṃ vā cittaṃ ‘vikkhittaṃ cittan’ti pajānāti. (8) </div>
</div>
<div class="q" id="p_7D_996"> <div class="p">
<span class="pN">996</span>Mahaggataṃ vā cittaṃ ‘mahaggataṃ cittan’ti pajānāti. (9) </div>
</div>
<div class="q" id="p_7D_997"> <div class="p">
<span class="pN">997</span>Amahaggataṃ vā cittaṃ ‘amahaggataṃ cittan’ti pajānāti. (10) </div>
</div>
<div class="q" id="p_7D_998"> <div class="p">
<span class="pN">998</span>Sauttaraṃ vā cittaṃ ‘sauttaraṃ cittan’ti pajānāti. (11) </div>
</div>
<div class="q" id="p_7D_999"> <div class="p">
<span class="pN">999</span>Anuttaraṃ vā cittaṃ ‘anuttaraṃ cittan’ti pajānāti. (12) </div>
</div>
<div class="q" id="p_7D_1000"> <div class="p">
<span class="pN">1000</span>Samāhitaṃ vā cittaṃ ‘samāhitaṃ cittan’ti pajānāti. (13) </div>
</div>
<div class="q" id="p_7D_1001"> <div class="p">
<span class="pN">1001</span>Asamāhitaṃ vā cittaṃ ‘asamāhitaṃ cittan’ti pajānāti. (14) </div>
</div>
<div class="q" id="p_7D_1002"> <div class="p">
<span class="pN">1002</span>Vimuttaṃ vā cittaṃ ‘vimuttaṃ cittan’ti pajānāti. (15) </div>
</div>
<div class="q" id="p_7D_1003"> <div class="p">
<span class="pN">1003</span>Avimuttaṃ vā cittaṃ ‘avimuttaṃ cittan’ti pajānāti. (15) </div>
</div>
<div class="q" id="p_7D_1004"> <div class="p">
<span class="pN">1004</span>Iti ajjhattaṃ vā citte cittānupassī viharati, bahiddhā vā citte cittānupassī viharati, ajjhattabahiddhā vā citte cittānupassī viharati. Samudayadhammānupassī vā cittasmiṃ viharati, vayadhammānupassī vā cittasmiṃ viharati, samudayavayadhammānupassī vā cittasmiṃ viharati, ‘atthi cittan’ti vā panassa sati paccupaṭṭhitā hoti yāvadeva ñāṇamattāya paṭissatimattāya anissito ca viharati, na ca kiñci loke upādiyati. Evampi kho, bhikkhave, bhikkhu citte cittānupassī viharati. </div>
</div>
<div class="CENTER" id="p_7D_1005">
<span class="pN">1005</span>Cittānupassanā niṭṭhitā.</div>
</html>
