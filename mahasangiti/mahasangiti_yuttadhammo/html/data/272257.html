<html>
<div class="i">21.5 Navasaṅgahavagga</div>
<div class="h">Pañcavagga</div>
<div class="h">Navasaṅgahavagga</div>
<div class="q" id="p_5V_2434"> <div class="divNumber">501.</div> <div class="p">
<span class="pN">2434</span>Navasaṅgahā—  vatthusaṅgaho, vipattisaṅgaho āpattisaṅgaho, nidānasaṅgaho, puggalasaṅgaho, khandhasaṅgaho, samuṭṭhānasaṅgaho, adhikaraṇasaṅgaho, samathasaṅgahoti. </div>
</div>
<div class="q" id="p_5V_2435"> <div class="p">
<span class="pN">2435</span>Adhikaraṇe samuppanne sace ubho atthapaccatthikā āgacchanti ubhinnampi vatthu ārocāpetabbaṃ. Ubhinnampi vatthuṃ ārocāpetvā ubhinnampi paṭiññā sotabbā. Ubhinnampi paṭiññaṃ sutvā ubhopi vattabbā—  “amhākaṃ imasmiṃ adhikaraṇe vūpasamite ubhopi tuṭṭhā bhavissathā”ti. Sace āhaṃsu—  “ubhopi tuṭṭhā bhavissāmā”ti, saṃghena taṃ adhikaraṇaṃ sampaṭicchitabbaṃ. Sace alajjussannā hoti, parisā ubbāhikāya vūpasametabbaṃ. Sace bālussannā hoti, parisā vinayadharo pariyesitabbo yena dhammena yena vinayena yena satthusāsanena taṃ adhikaraṇaṃ vūpasammati. Tathā taṃ adhikaraṇaṃ vūpasametabbaṃ. </div>
</div>
<div class="q" id="p_5V_2436"> <div class="p">
<span class="pN">2436</span>Vatthu jānitabbaṃ, gottaṃ jānitabbaṃ, nāmaṃ jānitabbaṃ, āpatti jānitabbā. </div>
</div>
<div class="q" id="p_5V_2437"> <div class="p">
<span class="pN">2437</span>Methunadhammoti vatthu ceva gottañca—  pārājikanti nāmañceva āpatti ca. </div>
</div>
<div class="q" id="p_5V_2438"> <div class="p">
<span class="pN">2438</span>Adinnādānanti vatthu ceva gottañca—  pārājikanti nāmañceva āpatti ca. </div>
</div>
<div class="q" id="p_5V_2439"> <div class="p">
<span class="pN">2439</span>Manussaviggahoti vatthu ceva gottañca—  pārājikanti nāmañceva āpatti ca. </div>
</div>
<div class="q" id="p_5V_2440"> <div class="p">
<span class="pN">2440</span>Uttarimanussadhammoti vatthu ceva gottañca—  pārājikanti nāmañceva āpatti ca. </div>
</div>
<div class="q" id="p_5V_2441"> <div class="p">
<span class="pN">2441</span>Sukkavissaṭṭhīti vatthu ceva gottañca—  saṃghādisesoti nāmañceva āpatti ca. </div>
</div>
<div class="q" id="p_5V_2442"> <div class="p">
<span class="pN">2442</span>Kāyasaṃsaggoti vatthu ceva gottañca—  saṃghādisesoti nāmañceva āpatti ca. </div>
</div>
<div class="q" id="p_5V_2443"> <div class="p">
<span class="pN">2443</span>Duṭṭhullavācāti vatthu ceva gottañca—  saṃghādisesoti nāmañceva āpatti ca. </div>
</div>
<div class="q" id="p_5V_2444"> <div class="p">
<span class="pN">2444</span>Attakāmanti vatthu ceva gottañca—  saṃghādisesoti nāmañceva āpatti ca. </div>
</div>
<div class="q" id="p_5V_2445"> <div class="p">
<span class="pN">2445</span>Sañcarittanti vatthu ceva gottañca—  saṃghādisesoti nāmañceva āpatti ca. </div>
</div>
<div class="q" id="p_5V_2446"> <div class="p">
<span class="pN">2446</span>Saññācikāya kuṭiṃ kārāpananti vatthu ceva gottañca—  saṃghādisesoti nāmañceva āpatti ca. </div>
</div>
<div class="q" id="p_5V_2447"> <div class="p">
<span class="pN">2447</span>Mahallakaṃ vihāraṃ kārāpananti vatthu ceva gottañca—  saṃghādisesoti nāmañceva āpatti ca. </div>
</div>
<div class="q" id="p_5V_2448"> <div class="p">
<span class="pN">2448</span>Bhikkhuṃ amūlakena pārājikena dhammena anuddhaṃsananti vatthu ceva gottañca—  saṃghādisesoti nāmañceva āpatti ca. </div>
</div>
<div class="q" id="p_5V_2449"> <div class="p">
<span class="pN">2449</span>Bhikkhuṃ aññabhāgiyassa adhikaraṇassa kiñci desaṃ lesamattaṃ upādāya pārājikena dhammena anuddhaṃsananti vatthu ceva gottañca—  saṃghādisesoti nāmañceva āpatti ca. </div>
</div>
<div class="q" id="p_5V_2450"> <div class="p">
<span class="pN">2450</span>Saṃghabhedakassa bhikkhuno yāvatatiyaṃ samanubhāsanāya na paṭinissajjananti vatthu ceva gottañca—  saṃghādisesoti nāmañceva āpatti ca. </div>
</div>
<div class="q" id="p_5V_2451"> <div class="p">
<span class="pN">2451</span>Bhedakānuvattakānaṃ bhikkhūnaṃ yāvatatiyaṃ samanubhāsanāya na paṭinissajjananti vatthu ceva gottañca—  saṃghādisesoti nāmañceva āpatti ca. </div>
</div>
<div class="q" id="p_5V_2452"> <div class="p">
<span class="pN">2452</span>Dubbacassa bhikkhuno yāvatatiyaṃ samanubhāsanāya na paṭinissajjananti vatthu ceva gottañca—  saṃghādisesoti nāmañceva āpatti ca. </div>
</div>
<div class="q" id="p_5V_2453"> <div class="p">
<span class="pN">2453</span>Kuladūsakassa bhikkhuno yāvatatiyaṃ samanubhāsanāya na paṭinissajjananti vatthu ceva gottañca—  saṃghādisesoti nāmañceva āpatti ca…pe… . </div>
</div>
<div class="q" id="p_5V_2454"> <div class="p">
<span class="pN">2454</span>Anādariyaṃ paṭicca udake uccāraṃ vā passāvaṃ vā kheḷaṃ vā karaṇanti vatthu ceva gottañca—  dukkaṭanti nāmañceva āpatti cāti. </div>
</div>
<div class="CENTER" id="p_5V_2455">
<span class="pN">2455</span>Navasaṅgahavaggo niṭṭhito pañcamo.</div>
<div class="SUMMARY" id="p_5V_2456">
<span class="pN">2456</span><span class="firstLetter">T</span>assuddānaṃ</div>
<div class="q" id="p_5V_2457"> <div class="p"> <table class="singleColumn"> <tr> <td> <div class="pN">2457</div> <div class="G">Apalokanaṃ ñatti ca,</div> </td> </tr> <tr> <td> <div class="G">dutiyaṃ catutthena ca;</div> </td> </tr> <tr> <td> <div class="G">Vatthu ñatti anussāvanaṃ,</div> </td> </tr> <tr> <td> <div class="G">sīmā parisameva ca.</div> </td> </tr> </table> </div>
</div>
<div class="q" id="p_5V_2458"> <div class="p"> <table class="singleColumn"> <tr> <td> <div class="pN">2458</div> <div class="G">Sammukhā paṭipucchā ca,</div> </td> </tr> <tr> <td> <div class="G">paṭiññā vinayāraho;</div> </td> </tr> <tr> <td> <div class="G">Vatthu saṃghapuggalañca,</div> </td> </tr> <tr> <td> <div class="G">ñattiṃ na pacchā ñatti ca.</div> </td> </tr> </table> </div>
</div>
<div class="q" id="p_5V_2459"> <div class="p"> <table class="singleColumn"> <tr> <td> <div class="pN">2459</div> <div class="G">Vatthuṃ saṃghapuggalañca,</div> </td> </tr> <tr> <td> <div class="G">sāvanaṃ akālena ca;</div> </td> </tr> <tr> <td> <div class="G">Atikhuddakā mahantā ca,</div> </td> </tr> <tr> <td> <div class="G">khaṇḍacchāyā nimittakā.</div> </td> </tr> </table> </div>
</div>
<div class="q" id="p_5V_2460"> <div class="p"> <table class="singleColumn"> <tr> <td> <div class="pN">2460</div> <div class="G">Bahinadī samudde ca,</div> </td> </tr> <tr> <td> <div class="G">jātassare ca bhindati;</div> </td> </tr> <tr> <td> <div class="G">Ajjhottharati sīmāya,</div> </td> </tr> <tr> <td> <div class="G">catu pañca ca vaggikā.</div> </td> </tr> </table> </div>
</div>
<div class="q" id="p_5V_2461"> <div class="p"> <table class="singleColumn"> <tr> <td> <div class="pN">2461</div> <div class="G">Dasa vīsativaggā ca,</div> </td> </tr> <tr> <td> <div class="G">anāhaṭā ca āhaṭā;</div> </td> </tr> <tr> <td> <div class="G">Kammapattā chandārahā,</div> </td> </tr> <tr> <td> <div class="G">kammārahā ca puggalā.</div> </td> </tr> </table> </div>
</div>
<div class="q" id="p_5V_2462"> <div class="p"> <table class="singleColumn"> <tr> <td> <div class="pN">2462</div> <div class="G">Apalokanaṃ pañcaṭṭhānaṃ,</div> </td> </tr> <tr> <td> <div class="G">ñatti ca navaṭhānikā;</div> </td> </tr> <tr> <td> <div class="G">Ñatti dutiyaṃ sattaṭṭhānaṃ,</div> </td> </tr> <tr> <td> <div class="G">catutthā sattaṭhānikā.</div> </td> </tr> </table> </div>
</div>
<div class="q" id="p_5V_2463"> <div class="p"> <table class="singleColumn"> <tr> <td> <div class="pN">2463</div> <div class="G">Suṭṭhu phāsu ca dummaṅku,</div> </td> </tr> <tr> <td> <div class="G">pesalā cāpi āsavā;</div> </td> </tr> <tr> <td> <div class="G">Veravajjabhayañceva,</div> </td> </tr> <tr> <td> <div class="G">akusalaṃ gihīnañca.</div> </td> </tr> </table> </div>
</div>
<div class="q" id="p_5V_2464"> <div class="p"> <table class="singleColumn"> <tr> <td> <div class="pN">2464</div> <div class="G">Pāpicchā appasannānaṃ,</div> </td> </tr> <tr> <td> <div class="G">pasannā dhammaṭṭhapanā;</div> </td> </tr> <tr> <td> <div class="G">Vinayānuggahā ceva,</div> </td> </tr> <tr> <td> <div class="G">pātimokkhuddesena ca.</div> </td> </tr> </table> </div>
</div>
<div class="q" id="p_5V_2465"> <div class="p"> <table class="singleColumn"> <tr> <td> <div class="pN">2465</div> <div class="G">Pātimokkhañca ṭhapanā,</div> </td> </tr> <tr> <td> <div class="G">Pavāraṇañca ṭhapanaṃ;</div> </td> </tr> <tr> <td> <div class="G">Tajjanīyā niyassañca,</div> </td> </tr> <tr> <td> <div class="G">Pabbājanīya paṭisāraṇī.</div> </td> </tr> </table> </div>
</div>
<div class="q" id="p_5V_2466"> <div class="p"> <table class="singleColumn"> <tr> <td> <div class="pN">2466</div> <div class="G">Ukkhepana parivāsaṃ,</div> </td> </tr> <tr> <td> <div class="G">mūlamānattaabbhānaṃ;</div> </td> </tr> <tr> <td> <div class="G">Osāraṇaṃ nissāraṇaṃ,</div> </td> </tr> <tr> <td> <div class="G">tatheva upasampadā.</div> </td> </tr> </table> </div>
</div>
<div class="q" id="p_5V_2467"> <div class="p"> <table class="singleColumn"> <tr> <td> <div class="pN">2467</div> <div class="G">Apalokanañatti ca,</div> </td> </tr> <tr> <td> <div class="G">dutiyañca catutthakaṃ;</div> </td> </tr> <tr> <td> <div class="G">Apaññattenupaññattaṃ,</div> </td> </tr> <tr> <td> <div class="G">sammukhāvinayo sati.</div> </td> </tr> </table> </div>
</div>
<div class="q" id="p_5V_2468"> <div class="p"> <table class="singleColumn"> <tr> <td> <div class="pN">2468</div> <div class="G">Amūḷhapaṭiyebhuyya,</div> </td> </tr> <tr> <td> <div class="G">pāpiya tiṇavatthārakaṃ;</div> </td> </tr> <tr> <td> <div class="G">Vatthu vipatti āpatti,</div> </td> </tr> <tr> <td> <div class="G">nidānaṃ puggalena ca.</div> </td> </tr> </table> </div>
</div>
<div class="q" id="p_5V_2469"> <div class="p"> <table class="singleColumn"> <tr> <td> <div class="pN">2469</div> <div class="G">Khandhā ceva samuṭṭhānā,</div> </td> </tr> <tr> <td> <div class="G">adhikaraṇameva ca;</div> </td> </tr> <tr> <td> <div class="G">Samathā saṅgahā ceva,</div> </td> </tr> <tr> <td> <div class="G">nāmaāpattikā tathāti.</div> </td> </tr> </table> </div>
</div>
<div class="ENDH3" id="p_5V_2470">
<span class="pN">2470</span>Parivāro niṭṭhito.</div>
<div class="ENDBOOK" id="p_5V_2471">
<span class="pN">2471</span>Parivārapāḷi niṭṭhitā.</div>
<div class="SUMMARY" id="p_5V_2472">
<span class="pN">2472</span><span class="firstLetter">P</span>ariyosānagāthā</div>
<div class="q" id="p_5V_2473"> <div class="p"> <table class="singleColumn"> <tr> <td> <div class="pN">2473</div> <div class="G">Bubbācariyamaggañca,</div> </td> </tr> <tr> <td> <div class="G">pucchitvā ca tahiṃ tahiṃ;</div> </td> </tr> <tr> <td> <div class="G">Dīpanāmo mahāpañño,</div> </td> </tr> <tr> <td> <div class="G">sutadhāriṃ vicakkhaṇo.</div> </td> </tr> </table> </div>
</div>
<div class="q" id="p_5V_2474"> <div class="p"> <table class="singleColumn"> <tr> <td> <div class="pN">2474</div> <div class="G">Imaṃ vitthārasaṅkhepaṃ,</div> </td> </tr> <tr> <td> <div class="G">sajjhāmaggena majjhime;</div> </td> </tr> <tr> <td> <div class="G">Cintayitvā likhāpesi,</div> </td> </tr> <tr> <td> <div class="G">sissakānaṃ sukhāvahaṃ.</div> </td> </tr> </table> </div>
</div>
<div class="q" id="p_5V_2475"> <div class="p"> <table class="singleColumn"> <tr> <td> <div class="pN">2475</div> <div class="G">Parivāranti yaṃ vuttaṃ,</div> </td> </tr> <tr> <td> <div class="G">sabbaṃ vatthuṃ salakkhaṇaṃ;</div> </td> </tr> <tr> <td> <div class="G">Atthaṃ atthena saddhamme,</div> </td> </tr> <tr> <td> <div class="G">dhammaṃ dhammena paññatte.</div> </td> </tr> </table> </div>
</div>
<div class="q" id="p_5V_2476"> <div class="p"> <table class="singleColumn"> <tr> <td> <div class="pN">2476</div> <div class="G">Sāsanaṃ parivāresi,</div> </td> </tr> <tr> <td> <div class="G">jambudīpaṃva sāgaro;</div> </td> </tr> <tr> <td> <div class="G">Parivāraṃ ajānanto,</div> </td> </tr> <tr> <td> <div class="G">kuto dhammavinicchayaṃ.</div> </td> </tr> </table> </div>
</div>
<div class="q" id="p_5V_2477"> <div class="p"> <table class="singleColumn"> <tr> <td> <div class="pN">2477</div> <div class="G">Vipatti vatthu paññatti,</div> </td> </tr> <tr> <td> <div class="G">anupaññatti puggalo;</div> </td> </tr> <tr> <td> <div class="G">Ekato ubhato ceva,</div> </td> </tr> <tr> <td> <div class="G">lokapaṇṇatti vajjato.</div> </td> </tr> </table> </div>
</div>
<div class="q" id="p_5V_2478"> <div class="p"> <table class="singleColumn"> <tr> <td> <div class="pN">2478</div> <div class="G">Yassa jāyati vimati,</div> </td> </tr> <tr> <td> <div class="G">parivārena chijjati;</div> </td> </tr> <tr> <td> <div class="G">Cakkavatti mahāsene,</div> </td> </tr> <tr> <td> <div class="G">migamajjheva kesari.</div> </td> </tr> </table> </div>
</div>
<div class="q" id="p_5V_2479"> <div class="p"> <table class="singleColumn"> <tr> <td> <div class="pN">2479</div> <div class="G">Ravi raṃsiparikkiṇṇo,</div> </td> </tr> <tr> <td> <div class="G">cando tāragaṇe yathā;</div> </td> </tr> <tr> <td> <div class="G">Brahmā brahmaparisāya,</div> </td> </tr> <tr> <td> <div class="G">gaṇamajjheva nāyako;</div> </td> </tr> <tr> <td> <div class="G">Evaṃ saddhammavinayo,</div> </td> </tr> <tr> <td> <div class="G">parivārena sobhatīti.</div> </td> </tr> </table> </div>
</div>
</html>
