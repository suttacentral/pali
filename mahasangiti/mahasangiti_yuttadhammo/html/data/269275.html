<html>
<div class="i">6.1.7 Sirikāḷakaṇṇijātaka</div>
<div class="h">Chakkanipāta</div>
<div class="h">Avāriyavagga</div>
<div class="h">Sirikāḷakaṇṇijātaka</div>
<div class="q" id="p_22J_1363"> <div class="divNumber">40.</div> <div class="p"> <table class="singleColumn"> <tr> <td> <div class="pN">1363</div> <div class="G">“Kā nu kāḷena vaṇṇena,</div> </td> </tr> <tr> <td> <div class="G">na cāpi piyadassanā;</div> </td> </tr> <tr> <td> <div class="G">Kā vā tvaṃ kassa vā dhītā,</div> </td> </tr> <tr> <td> <div class="G">kathaṃ jānemu taṃ mayaṃ”.</div> </td> </tr> </table> </div>
</div>
<div class="q" id="p_22J_1364"> <div class="divNumber">41.</div> <div class="p"> <table class="singleColumn"> <tr> <td> <div class="pN">1364</div> <div class="G">“Mahārājassahaṃ dhītā,</div> </td> </tr> <tr> <td> <div class="G">virūpakkhassa caṇḍiyā;</div> </td> </tr> <tr> <td> <div class="G">Ahaṃ kāḷī alakkhikā,</div> </td> </tr> <tr> <td> <div class="G">kāḷakaṇṇīti maṃ vidū;</div> </td> </tr> <tr> <td> <div class="G">Okāsaṃ yācito dehi,</div> </td> </tr> <tr> <td> <div class="G">vasemu tava santike”.</div> </td> </tr> </table> </div>
</div>
<div class="q" id="p_22J_1365"> <div class="divNumber">42.</div> <div class="p"> <table class="singleColumn"> <tr> <td> <div class="pN">1365</div> <div class="G">“Kiṃsīle kiṃsamācāre,</div> </td> </tr> <tr> <td> <div class="G">Purise nivisase tuvaṃ;</div> </td> </tr> <tr> <td> <div class="G">Puṭṭhā me kāḷi akkhāhi,</div> </td> </tr> <tr> <td> <div class="G">Kathaṃ jānemu taṃ mayaṃ”.</div> </td> </tr> </table> </div>
</div>
<div class="q" id="p_22J_1366"> <div class="divNumber">43.</div> <div class="p"> <table class="singleColumn"> <tr> <td> <div class="pN">1366</div> <div class="G">“Makkhī paḷāsī sārambhī,</div> </td> </tr> <tr> <td> <div class="G">issukī maccharī saṭho;</div> </td> </tr> <tr> <td> <div class="G">So mayhaṃ puriso kanto,</div> </td> </tr> <tr> <td> <div class="G">laddhaṃ yassa vinassati.</div> </td> </tr> </table> </div>
</div>
<div class="q" id="p_22J_1367"> <div class="divNumber">44.</div> <div class="p"> <table class="singleColumn"> <tr> <td> <div class="pN">1367</div> <div class="G">Kodhano upanāhī ca,</div> </td> </tr> <tr> <td> <div class="G">pisuṇo ca vibhedako;</div> </td> </tr> <tr> <td> <div class="G">Kaṇḍakavāco pharuso,</div> </td> </tr> <tr> <td> <div class="G">so me kantataro tato.</div> </td> </tr> </table> </div>
</div>
<div class="q" id="p_22J_1368"> <div class="divNumber">45.</div> <div class="p"> <table class="singleColumn"> <tr> <td> <div class="pN">1368</div> <div class="G">Ajja suveti puriso,</div> </td> </tr> <tr> <td> <div class="G">sadatthaṃ nāvabujjhati;</div> </td> </tr> <tr> <td> <div class="G">Ovajjamāno kuppati,</div> </td> </tr> <tr> <td> <div class="G">seyyaṃ so atimaññati.</div> </td> </tr> </table> </div>
</div>
<div class="q" id="p_22J_1369"> <div class="divNumber">46.</div> <div class="p"> <table class="singleColumn"> <tr> <td> <div class="pN">1369</div> <div class="G">Davappaluddho puriso,</div> </td> </tr> <tr> <td> <div class="G">sabbamittehi dhaṃsati;</div> </td> </tr> <tr> <td> <div class="G">So mayhaṃ puriso kanto,</div> </td> </tr> <tr> <td> <div class="G">tasmiṃ homi anāmayā”.</div> </td> </tr> </table> </div>
</div>
<div class="q" id="p_22J_1370"> <div class="divNumber">47.</div> <div class="p"> <table class="singleColumn"> <tr> <td> <div class="pN">1370</div> <div class="G">“Apehi etto tvaṃ kāḷi,</div> </td> </tr> <tr> <td> <div class="G">netaṃ amhesu vijjati;</div> </td> </tr> <tr> <td> <div class="G">Aññaṃ janapadaṃ gaccha,</div> </td> </tr> <tr> <td> <div class="G">nigame rājadhāniyo”.</div> </td> </tr> </table> </div>
</div>
<div class="q" id="p_22J_1371"> <div class="divNumber">48.</div> <div class="p"> <table class="singleColumn"> <tr> <td> <div class="pN">1371</div> <div class="G">“Ahampi kho taṃ jānāmi,</div> </td> </tr> <tr> <td> <div class="G">netaṃ tumhesu vijjati;</div> </td> </tr> <tr> <td> <div class="G">Santi loke alakkhikā,</div> </td> </tr> <tr> <td> <div class="G">saṃgharanti bahuṃ dhanaṃ;</div> </td> </tr> <tr> <td> <div class="G">Ahaṃ devo ca me bhātā,</div> </td> </tr> <tr> <td> <div class="G">ubho naṃ vidhamāmase”.</div> </td> </tr> </table> </div>
</div>
<div class="q" id="p_22J_1372"> <div class="divNumber">49.</div> <div class="p"> <table class="singleColumn"> <tr> <td> <div class="pN">1372</div> <div class="G">“Kā nu dibbena vaṇṇena,</div> </td> </tr> <tr> <td> <div class="G">pathabyā supatiṭṭhitā;</div> </td> </tr> <tr> <td> <div class="G">Kā vā tvaṃ kassa vā dhītā,</div> </td> </tr> <tr> <td> <div class="G">kathaṃ jānemu taṃ mayaṃ”.</div> </td> </tr> </table> </div>
</div>
<div class="q" id="p_22J_1373"> <div class="divNumber">50.</div> <div class="p"> <table class="singleColumn"> <tr> <td> <div class="pN">1373</div> <div class="G">“Mahārājassahaṃ dhītā,</div> </td> </tr> <tr> <td> <div class="G">dhataraṭṭhassa sirīmato;</div> </td> </tr> <tr> <td> <div class="G">Ahaṃ sirī ca lakkhī ca,</div> </td> </tr> <tr> <td> <div class="G">bhūripaññāti maṃ vidū;</div> </td> </tr> <tr> <td> <div class="G">Okāsaṃ yācito dehi,</div> </td> </tr> <tr> <td> <div class="G">vasemu tava santike”.</div> </td> </tr> </table> </div>
</div>
<div class="q" id="p_22J_1374"> <div class="divNumber">51.</div> <div class="p"> <table class="singleColumn"> <tr> <td> <div class="pN">1374</div> <div class="G">“Kiṃsīle kiṃsamācāre,</div> </td> </tr> <tr> <td> <div class="G">Purise nivisase tuvaṃ;</div> </td> </tr> <tr> <td> <div class="G">Puṭṭhā me lakkhi akkhāhi,</div> </td> </tr> <tr> <td> <div class="G">Kathaṃ jānemu taṃ mayaṃ”.</div> </td> </tr> </table> </div>
</div>
<div class="q" id="p_22J_1375"> <div class="divNumber">52.</div> <div class="p"> <table class="singleColumn"> <tr> <td> <div class="pN">1375</div> <div class="G">“Yo cāpi sīte atha vāpi uṇhe,</div> </td> </tr> <tr> <td> <div class="G">Vātātape ḍaṃsasarīsape ca;</div> </td> </tr> <tr> <td> <div class="G">Khudhaṃ pipāsaṃ abhibhuyya sabbaṃ,</div> </td> </tr> <tr> <td> <div class="G">Rattindivaṃ yo satataṃ niyutto.</div> </td> </tr> </table> </div>
</div>
<div class="q" id="p_22J_1376"> <div class="divNumber">53.</div> <div class="p"> <table class="singleColumn"> <tr> <td> <div class="pN">1376</div> <div class="G">Kālāgatañca na hāpeti atthaṃ,</div> </td> </tr> <tr> <td> <div class="G">So me manāpo nivise ca tamhi;</div> </td> </tr> <tr> <td> <div class="G">Akkodhano mittavā cāgavā ca,</div> </td> </tr> <tr> <td> <div class="G">Sīlūpapanno asaṭhojubhūto.</div> </td> </tr> </table> </div>
</div>
<div class="q" id="p_22J_1377"> <div class="divNumber">54.</div> <div class="p"> <table class="singleColumn"> <tr> <td> <div class="pN">1377</div> <div class="G">Saṅgāhako sakhilo saṇhavāco,</div> </td> </tr> <tr> <td> <div class="G">Mahattapattopi nivātavutti;</div> </td> </tr> <tr> <td> <div class="G">Tasmiṃhaṃ pose vipulā bhavāmi,</div> </td> </tr> <tr> <td> <div class="G">Ūmi samuddassa yathāpi vaṇṇaṃ.</div> </td> </tr> </table> </div>
</div>
<div class="q" id="p_22J_1378"> <div class="divNumber">55.</div> <div class="p"> <table class="singleColumn"> <tr> <td> <div class="pN">1378</div> <div class="G">Yo cāpi mitte atha vā amitte,</div> </td> </tr> <tr> <td> <div class="G">Seṭṭhe sarikkhe atha vāpi hīne;</div> </td> </tr> <tr> <td> <div class="G">Atthaṃ carantaṃ atha vā anatthaṃ,</div> </td> </tr> <tr> <td> <div class="G">Āvī raho saṅgahameva vatte.</div> </td> </tr> </table> </div>
</div>
<div class="q" id="p_22J_1379"> <div class="divNumber">56.</div> <div class="p"> <table class="singleColumn"> <tr> <td> <div class="pN">1379</div> <div class="G">Vācaṃ na vajjā pharusaṃ kadāci,</div> </td> </tr> <tr> <td> <div class="G">Matassa jīvassa ca tassa homi;</div> </td> </tr> <tr> <td> <div class="G">Etesaṃ yo aññataraṃ labhitvā,</div> </td> </tr> <tr> <td> <div class="G">Kantā sirī majjati appapañño;</div> </td> </tr> <tr> <td> <div class="G">Taṃ dittarūpaṃ visamaṃ carantaṃ,</div> </td> </tr> <tr> <td> <div class="G">Karīsaṭhānaṃva vivajjayāmi.</div> </td> </tr> </table> </div>
</div>
<div class="q" id="p_22J_1380"> <div class="divNumber">57.</div> <div class="p"> <table class="singleColumn"> <tr> <td> <div class="pN">1380</div> <div class="G">Attanā kurute lakkhiṃ,</div> </td> </tr> <tr> <td> <div class="G">alakkhiṃ kurutattanā;</div> </td> </tr> <tr> <td> <div class="G">Na hi lakkhiṃ alakkhiṃ vā,</div> </td> </tr> <tr> <td> <div class="G">añño aññassa kārako”ti.</div> </td> </tr> </table> </div>
</div>
<div class="CENTER" id="p_22J_1381">
<span class="pN">1381</span>Sirikāḷakaṇṇijātakaṃ sattamaṃ.</div>
</html>
