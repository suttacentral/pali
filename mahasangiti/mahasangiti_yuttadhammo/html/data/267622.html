<html>
<div class="i">49.8 Taraṇiyattheraapadāna</div>
<div class="h">Paṃsukūlavagga</div>
<div class="h">Taraṇiyattheraapadāna</div>
<div class="q" id="p_20Ap1_6347"> <div class="divNumber">148.</div> <div class="p"> <table class="singleColumn"> <tr> <td> <div class="pN">6347</div> <div class="G">“Atthadassī tu bhagavā,</div> </td> </tr> <tr> <td> <div class="G">sayambhū lokanāyako;</div> </td> </tr> <tr> <td> <div class="G">Vinatā nadiyā tīraṃ,</div> </td> </tr> <tr> <td> <div class="G">upāgacchi tathāgato.</div> </td> </tr> </table> </div>
</div>
<div class="q" id="p_20Ap1_6348"> <div class="divNumber">149.</div> <div class="p"> <table class="singleColumn"> <tr> <td> <div class="pN">6348</div> <div class="G">Udakā abhinikkhamma,</div> </td> </tr> <tr> <td> <div class="G">kacchapo vārigocaro;</div> </td> </tr> <tr> <td> <div class="G">Buddhaṃ tāretukāmohaṃ,</div> </td> </tr> <tr> <td> <div class="G">upesiṃ lokanāyakaṃ.</div> </td> </tr> </table> </div>
</div>
<div class="q" id="p_20Ap1_6349"> <div class="divNumber">150.</div> <div class="p"> <table class="singleColumn"> <tr> <td> <div class="pN">6349</div> <div class="G">‘Abhirūhatu maṃ buddho,</div> </td> </tr> <tr> <td> <div class="G">atthadassī mahāmuni;</div> </td> </tr> <tr> <td> <div class="G">Ahaṃ taṃ tārayissāmi,</div> </td> </tr> <tr> <td> <div class="G">dukkhassantakaro tuvaṃ’.</div> </td> </tr> </table> </div>
</div>
<div class="q" id="p_20Ap1_6350"> <div class="divNumber">151.</div> <div class="p"> <table class="singleColumn"> <tr> <td> <div class="pN">6350</div> <div class="G">Mama saṅkappamaññāya,</div> </td> </tr> <tr> <td> <div class="G">atthadassī mahāyaso;</div> </td> </tr> <tr> <td> <div class="G">Abhirūhitvā me piṭṭhiṃ,</div> </td> </tr> <tr> <td> <div class="G">aṭṭhāsi lokanāyako.</div> </td> </tr> </table> </div>
</div>
<div class="q" id="p_20Ap1_6351"> <div class="divNumber">152.</div> <div class="p"> <table class="singleColumn"> <tr> <td> <div class="pN">6351</div> <div class="G">Yato sarāmi attānaṃ,</div> </td> </tr> <tr> <td> <div class="G">yato pattosmi viññutaṃ;</div> </td> </tr> <tr> <td> <div class="G">Sukhaṃ me tādisaṃ natthi,</div> </td> </tr> <tr> <td> <div class="G">phuṭṭhe pādatale yathā.</div> </td> </tr> </table> </div>
</div>
<div class="q" id="p_20Ap1_6352"> <div class="divNumber">153.</div> <div class="p"> <table class="singleColumn"> <tr> <td> <div class="pN">6352</div> <div class="G">Uttaritvāna sambuddho,</div> </td> </tr> <tr> <td> <div class="G">atthadassī mahāyaso;</div> </td> </tr> <tr> <td> <div class="G">Naditīramhi ṭhatvāna,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_20Ap1_6353"> <div class="divNumber">154.</div> <div class="p"> <table class="singleColumn"> <tr> <td> <div class="pN">6353</div> <div class="G">‘Yāvatā vattate cittaṃ,</div> </td> </tr> <tr> <td> <div class="G">gaṅgāsotaṃ tarāmahaṃ;</div> </td> </tr> <tr> <td> <div class="G">Ayañca kacchapo rājā,</div> </td> </tr> <tr> <td> <div class="G">tāresi mama paññavā.</div> </td> </tr> </table> </div>
</div>
<div class="q" id="p_20Ap1_6354"> <div class="divNumber">155.</div> <div class="p"> <table class="singleColumn"> <tr> <td> <div class="pN">6354</div> <div class="G">Iminā buddhataraṇena,</div> </td> </tr> <tr> <td> <div class="G">mettacittavatāya ca;</div> </td> </tr> <tr> <td> <div class="G">Aṭṭhārase kappasate,</div> </td> </tr> <tr> <td> <div class="G">devaloke ramissati.</div> </td> </tr> </table> </div>
</div>
<div class="q" id="p_20Ap1_6355"> <div class="divNumber">156.</div> <div class="p"> <table class="singleColumn"> <tr> <td> <div class="pN">6355</div> <div class="G">Devalokā idhāgantvā,</div> </td> </tr> <tr> <td> <div class="G">sukkamūlena codito;</div> </td> </tr> <tr> <td> <div class="G">Ekāsane nisīditvā,</div> </td> </tr> <tr> <td> <div class="G">kaṅkhāsotaṃ tarissati.</div> </td> </tr> </table> </div>
</div>
<div class="q" id="p_20Ap1_6356"> <div class="divNumber">157.</div> <div class="p"> <table class="singleColumn"> <tr> <td> <div class="pN">6356</div> <div class="G">Yathāpi bhaddake khette,</div> </td> </tr> <tr> <td> <div class="G">bījaṃ appampi ropitaṃ;</div> </td> </tr> <tr> <td> <div class="G">Sammādhāre pavecchante,</div> </td> </tr> <tr> <td> <div class="G">phalaṃ toseti kassakaṃ’.</div> </td> </tr> </table> </div>
</div>
<div class="q" id="p_20Ap1_6357"> <div class="divNumber">158.</div> <div class="p"> <table class="singleColumn"> <tr> <td> <div class="pN">6357</div> <div class="G">Tathevidaṃ buddhakhettaṃ,</div> </td> </tr> <tr> <td> <div class="G">sammāsambuddhadesitaṃ;</div> </td> </tr> <tr> <td> <div class="G">Sammādhāre pavecchante,</div> </td> </tr> <tr> <td> <div class="G">phalaṃ maṃ tosayissati.</div> </td> </tr> </table> </div>
</div>
<div class="q" id="p_20Ap1_6358"> <div class="divNumber">159.</div> <div class="p"> <table class="singleColumn"> <tr> <td> <div class="pN">6358</div> <div class="G">Padhānapahitattomhi,</div> </td> </tr> <tr> <td> <div class="G">upasanto nirūpadhi;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_6359"> <div class="divNumber">160.</div> <div class="p"> <table class="singleColumn"> <tr> <td> <div class="pN">6359</div> <div class="G">Aṭṭhārase kappasate,</div> </td> </tr> <tr> <td> <div class="G">yaṃ kammamakariṃ tadā;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">taraṇāya idaṃ phalaṃ.</div> </td> </tr> </table> </div>
</div>
<div class="q" id="p_20Ap1_6360"> <div class="divNumber">161.</div> <div class="p"> <table class="singleColumn"> <tr> <td> <div class="pN">6360</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_6361"> <div class="divNumber">162.</div> <div class="p"> <table class="singleColumn"> <tr> <td> <div class="pN">6361</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap1_6362"> <div class="divNumber">163.</div> <div class="p"> <table class="singleColumn"> <tr> <td> <div class="pN">6362</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_6363"> <div class="p">
<span class="pN">6363</span>Itthaṃ sudaṃ āyasmā taraṇiyo thero imā gāthāyo abhāsitthāti. </div>
</div>
<div class="CENTER" id="p_20Ap1_6364">
<span class="pN">6364</span>Taraṇiyattherassāpadānaṃ aṭṭhamaṃ.</div>
</html>
