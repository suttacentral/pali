<html>
<div class="i">10.1.6 Lakuṇḍakabhaddiyasutta</div>
<div class="h">Bhikkhusaṃyutta</div>
<div class="h">Bhikkhuvagga</div>
<div class="h">Lakuṇḍakabhaddiyasutta</div>
<div class="q" id="p_12S2_1277"> <div class="divNumber">240.</div> <div class="p">
<span class="pN">1277</span>Sāvatthiyaṃ viharati. Atha kho āyasmā lakuṇḍakabhaddiyo yena bhagavā tenupasaṅkami. Addasā kho bhagavā āyasmantaṃ lakuṇḍakabhaddiyaṃ dūratova āgacchantaṃ. Disvāna bhikkhū āmantesi—  “passatha no tumhe, bhikkhave, etaṃ bhikkhuṃ āgacchantaṃ dubbaṇṇaṃ duddasikaṃ okoṭimakaṃ bhikkhūnaṃ paribhūtarūpan”ti? “Evaṃ, bhante”. “Eso kho, bhikkhave, bhikkhu mahiddhiko mahānubhāvo, na ca sā samāpatti sulabharūpā yā tena bhikkhunā asamāpannapubbā. Yassa catthāya kulaputtā sammadeva agārasmā anagāriyaṃ pabbajanti, tadanuttaraṃ brahmacariyapariyosānaṃ diṭṭheva dhamme sayaṃ abhiññā sacchikatvā upasampajja viharatī”ti. Idamavoca bhagavā…pe…  satthā—  </div>
</div>
<div class="q" id="p_12S2_1278"> <div class="p"> <table class="singleColumn"> <tr> <td> <div class="pN">1278</div> <div class="G">“Haṃsā koñcā mayūrā ca,</div> </td> </tr> <tr> <td> <div class="G">hatthayo pasadā migā;</div> </td> </tr> <tr> <td> <div class="G">Sabbe sīhassa bhāyanti,</div> </td> </tr> <tr> <td> <div class="G">natthi kāyasmiṃ tulyatā.</div> </td> </tr> </table> </div>
</div>
<div class="q" id="p_12S2_1279"> <div class="p"> <table class="singleColumn"> <tr> <td> <div class="pN">1279</div> <div class="G">Evameva manussesu,</div> </td> </tr> <tr> <td> <div class="G">daharo cepi paññavā;</div> </td> </tr> <tr> <td> <div class="G">So hi tattha mahā hoti,</div> </td> </tr> <tr> <td> <div class="G">neva bālo sarīravā”ti.</div> </td> </tr> </table> </div>
</div>
<div class="CENTER" id="p_12S2_1280">
<span class="pN">1280</span>Chaṭṭhaṃ.</div>
</html>
