<html>
<div class="i">15.1.6 Pariyattivāra</div>
<div class="h">Paṭisambhidāvibhaṅga</div>
<div class="h">Suttantabhājanīya</div>
<div class="h">Pariyattivāra</div>
<div class="q" id="p_30Vbh_2124"> <div class="divNumber">724.</div> <div class="p">
<span class="pN">2124</span>Catasso paṭisambhidā—  atthapaṭisambhidā, dhammapaṭisambhidā, niruttipaṭisambhidā, paṭibhānapaṭisambhidā. </div>
</div>
<div class="q" id="p_30Vbh_2125"> <div class="p">
<span class="pN">2125</span>Tattha katamā dhammapaṭisambhidā? Idha bhikkhu dhammaṃ jānāti—  suttaṃ geyyaṃ veyyākaraṇaṃ gāthaṃ udānaṃ itivuttakaṃ jātakaṃ abbhutadhammaṃ vedallaṃ. Ayaṃ vuccati “dhammapaṭisambhidā”. So tassa tasseva bhāsitassa atthaṃ jānāti—  “ayaṃ imassa bhāsitassa attho, ayaṃ imassa bhāsitassa attho”ti. Ayaṃ vuccati “atthapaṭisambhidā”, tatra dhammaniruttābhilāpe ñāṇaṃ niruttipaṭisambhidā, ñāṇesu ñāṇaṃ paṭibhānapaṭisambhidā. Ayaṃ pariyattivāro. </div>
</div>
<div class="CENTER" id="p_30Vbh_2126">
<span class="pN">2126</span>Suttantabhājanīyaṃ.</div>
</html>
