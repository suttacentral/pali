<html>
<div class="i">5.3.9 Aggaggasamaṇapañha</div>
<div class="h">Meṇḍakapañha</div>
<div class="h">Paṇāmitavagga</div>
<div class="h">Aggaggasamaṇapañha</div>
<div class="q" id="p_28Mi_829"> <div class="divNumber">146.</div> <div class="p">
<span class="pN">829</span>“Bhante nāgasena, bhāsitampetaṃ bhagavatā—  ‘āsavānaṃ khayā samaṇo hotī’ti. Puna ca bhaṇitaṃ—  </div>
</div>
<div class="q" id="p_28Mi_830"> <div class="p"> <table class="singleColumn"> <tr> <td> <div class="pN">830</div> <div class="G">‘Catubbhi dhammehi samaṅgibhūtaṃ,</div> </td> </tr> <tr> <td> <div class="G">Taṃ ve naraṃ samaṇaṃ āhu loke’ti.</div> </td> </tr> </table> </div>
</div>
<div class="q" id="p_28Mi_831"> <div class="p">
<span class="pN">831</span>Tatrime cattāro dhammā khanti appāhāratā rativippahānaṃ ākiñcaññaṃ. Sabbāni panetāni aparikkhīṇāsavassa sakilesasseva honti. Yadi, bhante nāgasena, āsavānaṃ khayā samaṇo hoti, tena hi ‘catubbhi dhammehi samaṅgibhūtaṃ, taṃ ve naraṃ samaṇaṃ āhu loke’ti yaṃ vacanaṃ, taṃ micchā. Yadi catubbhi dhammehi samaṅgibhūto samaṇo hoti, tena hi ‘āsavānaṃ khayā samaṇo hotī’ti tampi vacanaṃ micchā, ayampi ubhato koṭiko pañho tavānuppatto, so tayā nibbāhitabbo”ti. </div>
</div>
<div class="q" id="p_28Mi_832"> <div class="p">
<span class="pN">832</span>“Bhāsitampetaṃ, mahārāja, bhagavatā ‘āsavānaṃ khayā samaṇo hotī’ti. Puna ca bhaṇitaṃ—  ‘catubbhi dhammehi samaṅgibhūtaṃ, taṃ ve naraṃ samaṇaṃ āhu loke’ti. Tadidaṃ, mahārāja, vacanaṃ tesaṃ tesaṃ puggalānaṃ guṇavasena bhaṇitaṃ—  ‘catubbhi dhammehi samaṅgibhūtaṃ, taṃ ve naraṃ samaṇaṃ āhu loke’ti, idaṃ pana niravasesavacanaṃ ‘āsavānaṃ khayā samaṇo hotī’ti. </div>
</div>
<div class="q" id="p_28Mi_833"> <div class="p">
<span class="pN">833</span>Api ca, mahārāja, ye keci kilesūpasamāya paṭipannā, te sabbe upādāyupādāya samaṇo khīṇāsavo aggamakkhāyati. Yathā, mahārāja, yāni kānici jalajathalajapupphāni, vassikaṃ tesaṃ aggamakkhāyati, avasesāni yāni kānici vividhāni pupphajātāni, sabbāni tāni pupphāniyeva, upādāyupādāya pana vassikaṃyeva pupphaṃ janassa patthitaṃ pihayitaṃ; evameva kho, mahārāja, ye keci kilesūpasamāya paṭipannā, te sabbe upādāyupādāya samaṇo khīṇāsavo aggamakkhāyati. </div>
</div>
<div class="q" id="p_28Mi_834"> <div class="p">
<span class="pN">834</span>Yathā vā pana, mahārāja, sabbadhaññānaṃ sāli aggamakkhāyati, yā kāci avasesā vividhā dhaññajātiyo, tā sabbā upādāyupādāya bhojanāni sarīrayāpanāya, sāliyeva tesaṃ aggamakkhāyati; evameva kho, mahārāja, ye keci kilesūpasamāya paṭipannā, te sabbe upādāyupādāya samaṇo khīṇāsavo aggamakkhāyatī”ti. “Sādhu, bhante nāgasena, evametaṃ tathā sampaṭicchāmī”ti. </div>
</div>
<div class="CENTER" id="p_28Mi_835">
<span class="pN">835</span>Aggaggasamaṇapañho navamo.</div>
</html>
