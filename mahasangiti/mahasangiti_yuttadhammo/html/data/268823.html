<html>
<div class="i">16.1.4 Raṭṭhapālattheragāthā</div>
<div class="h">Vīsatinipāta</div>
<div class="h">Paṭhamavagga</div>
<div class="h">Raṭṭhapālattheragāthā</div>
<div class="q" id="p_19Th1_1108"> <div class="divNumber">769.</div> <div class="p"> <table class="singleColumn"> <tr> <td> <div class="pN">1108</div> <div class="G">“Passa cittakataṃ bimbaṃ,</div> </td> </tr> <tr> <td> <div class="G">arukāyaṃ samussitaṃ;</div> </td> </tr> <tr> <td> <div class="G">Āturaṃ bahusaṅkappaṃ,</div> </td> </tr> <tr> <td> <div class="G">yassa natthi dhuvaṃ ṭhiti.</div> </td> </tr> </table> </div>
</div>
<div class="q" id="p_19Th1_1109"> <div class="divNumber">770.</div> <div class="p"> <table class="singleColumn"> <tr> <td> <div class="pN">1109</div> <div class="G">Passa cittakataṃ rūpaṃ,</div> </td> </tr> <tr> <td> <div class="G">maṇinā kuṇḍalena ca;</div> </td> </tr> <tr> <td> <div class="G">Aṭṭhiṃ tacena onaddhaṃ,</div> </td> </tr> <tr> <td> <div class="G">saha vatthehi sobhati.</div> </td> </tr> </table> </div>
</div>
<div class="q" id="p_19Th1_1110"> <div class="divNumber">771.</div> <div class="p"> <table class="singleColumn"> <tr> <td> <div class="pN">1110</div> <div class="G">Alattakakatā pādā,</div> </td> </tr> <tr> <td> <div class="G">mukhaṃ cuṇṇakamakkhitaṃ;</div> </td> </tr> <tr> <td> <div class="G">Alaṃ bālassa mohāya,</div> </td> </tr> <tr> <td> <div class="G">no ca pāragavesino.</div> </td> </tr> </table> </div>
</div>
<div class="q" id="p_19Th1_1111"> <div class="divNumber">772.</div> <div class="p"> <table class="singleColumn"> <tr> <td> <div class="pN">1111</div> <div class="G">Aṭṭhapadakatā kesā,</div> </td> </tr> <tr> <td> <div class="G">nettā añjanamakkhitā;</div> </td> </tr> <tr> <td> <div class="G">Alaṃ bālassa mohāya,</div> </td> </tr> <tr> <td> <div class="G">no ca pāragavesino.</div> </td> </tr> </table> </div>
</div>
<div class="q" id="p_19Th1_1112"> <div class="divNumber">773.</div> <div class="p"> <table class="singleColumn"> <tr> <td> <div class="pN">1112</div> <div class="G">Añjanīva navā cittā,</div> </td> </tr> <tr> <td> <div class="G">pūtikāyo alaṅkato;</div> </td> </tr> <tr> <td> <div class="G">Alaṃ bālassa mohāya,</div> </td> </tr> <tr> <td> <div class="G">no ca pāragavesino.</div> </td> </tr> </table> </div>
</div>
<div class="q" id="p_19Th1_1113"> <div class="divNumber">774.</div> <div class="p"> <table class="singleColumn"> <tr> <td> <div class="pN">1113</div> <div class="G">Odahi migavo pāsaṃ,</div> </td> </tr> <tr> <td> <div class="G">nāsadā vāguraṃ migo;</div> </td> </tr> <tr> <td> <div class="G">Bhutvā nivāpaṃ gacchāma,</div> </td> </tr> <tr> <td> <div class="G">kandante migabandhake.</div> </td> </tr> </table> </div>
</div>
<div class="q" id="p_19Th1_1114"> <div class="divNumber">775.</div> <div class="p"> <table class="singleColumn"> <tr> <td> <div class="pN">1114</div> <div class="G">Chinno pāso migavassa,</div> </td> </tr> <tr> <td> <div class="G">nāsadā vāguraṃ migo;</div> </td> </tr> <tr> <td> <div class="G">Bhutvā nivāpaṃ gacchāma,</div> </td> </tr> <tr> <td> <div class="G">socante migaluddake.</div> </td> </tr> </table> </div>
</div>
<div class="q" id="p_19Th1_1115"> <div class="divNumber">776.</div> <div class="p"> <table class="singleColumn"> <tr> <td> <div class="pN">1115</div> <div class="G">Passāmi loke sadhane manusse,</div> </td> </tr> <tr> <td> <div class="G">Laddhāna vittaṃ na dadanti mohā;</div> </td> </tr> <tr> <td> <div class="G">Luddhā dhanaṃ sannicayaṃ karonti,</div> </td> </tr> <tr> <td> <div class="G">Bhiyyova kāme abhipatthayanti.</div> </td> </tr> </table> </div>
</div>
<div class="q" id="p_19Th1_1116"> <div class="divNumber">777.</div> <div class="p"> <table class="singleColumn"> <tr> <td> <div class="pN">1116</div> <div class="G">Rājā pasayhappathaviṃ vijetvā,</div> </td> </tr> <tr> <td> <div class="G">Sasāgarantaṃ mahimāvasanto;</div> </td> </tr> <tr> <td> <div class="G">Oraṃ samuddassa atittarūpo,</div> </td> </tr> <tr> <td> <div class="G">Pāraṃ samuddassapi patthayetha.</div> </td> </tr> </table> </div>
</div>
<div class="q" id="p_19Th1_1117"> <div class="divNumber">778.</div> <div class="p"> <table class="singleColumn"> <tr> <td> <div class="pN">1117</div> <div class="G">Rājā ca aññe ca bahū manussā,</div> </td> </tr> <tr> <td> <div class="G">Avītataṇhā maraṇaṃ upenti;</div> </td> </tr> <tr> <td> <div class="G">Ūnāva hutvāna jahanti dehaṃ,</div> </td> </tr> <tr> <td> <div class="G">Kāmehi lokamhi na hatthi titti.</div> </td> </tr> </table> </div>
</div>
<div class="q" id="p_19Th1_1118"> <div class="divNumber">779.</div> <div class="p"> <table class="singleColumn"> <tr> <td> <div class="pN">1118</div> <div class="G">Kandanti naṃ ñātī pakiriya kese,</div> </td> </tr> <tr> <td> <div class="G">Aho vatā no amarāti cāhu;</div> </td> </tr> <tr> <td> <div class="G">Vatthena naṃ pārutaṃ nīharitvā,</div> </td> </tr> <tr> <td> <div class="G">Citaṃ samodhāya tato ḍahanti.</div> </td> </tr> </table> </div>
</div>
<div class="q" id="p_19Th1_1119"> <div class="divNumber">780.</div> <div class="p"> <table class="singleColumn"> <tr> <td> <div class="pN">1119</div> <div class="G">So ḍayhati sūlehi tujjamāno,</div> </td> </tr> <tr> <td> <div class="G">Ekena vatthena pahāya bhoge;</div> </td> </tr> <tr> <td> <div class="G">Na mīyamānassa bhavanti tāṇā,</div> </td> </tr> <tr> <td> <div class="G">Ñātī ca mittā atha vā sahāyā.</div> </td> </tr> </table> </div>
</div>
<div class="q" id="p_19Th1_1120"> <div class="divNumber">781.</div> <div class="p"> <table class="singleColumn"> <tr> <td> <div class="pN">1120</div> <div class="G">Dāyādakā tassa dhanaṃ haranti,</div> </td> </tr> <tr> <td> <div class="G">Satto pana gacchati yena kammaṃ;</div> </td> </tr> <tr> <td> <div class="G">Na mīyamānaṃ dhanamanveti kiñci,</div> </td> </tr> <tr> <td> <div class="G">Puttā ca dārā ca dhanañca raṭṭhaṃ.</div> </td> </tr> </table> </div>
</div>
<div class="q" id="p_19Th1_1121"> <div class="divNumber">782.</div> <div class="p"> <table class="singleColumn"> <tr> <td> <div class="pN">1121</div> <div class="G">Na dīghamāyuṃ labhate dhanena,</div> </td> </tr> <tr> <td> <div class="G">Na cāpi vittena jaraṃ vihanti;</div> </td> </tr> <tr> <td> <div class="G">Appaṃ hidaṃ jīvitamāhu dhīrā,</div> </td> </tr> <tr> <td> <div class="G">Asassataṃ vippariṇāmadhammaṃ.</div> </td> </tr> </table> </div>
</div>
<div class="q" id="p_19Th1_1122"> <div class="divNumber">783.</div> <div class="p"> <table class="singleColumn"> <tr> <td> <div class="pN">1122</div> <div class="G">Aḍḍhā daliddā ca phusanti phassaṃ,</div> </td> </tr> <tr> <td> <div class="G">Bālo ca dhīro ca tatheva phuṭṭho;</div> </td> </tr> <tr> <td> <div class="G">Bālo hi bālyā vadhitova seti,</div> </td> </tr> <tr> <td> <div class="G">Dhīro ca no vedhati phassaphuṭṭho.</div> </td> </tr> </table> </div>
</div>
<div class="q" id="p_19Th1_1123"> <div class="divNumber">784.</div> <div class="p"> <table class="singleColumn"> <tr> <td> <div class="pN">1123</div> <div class="G">Tasmā hi paññāva dhanena seyyā,</div> </td> </tr> <tr> <td> <div class="G">Yāya vosānamidhādhigacchati;</div> </td> </tr> <tr> <td> <div class="G">Abyositattā hi bhavābhavesu,</div> </td> </tr> <tr> <td> <div class="G">Pāpāni kammāni karoti mohā.</div> </td> </tr> </table> </div>
</div>
<div class="q" id="p_19Th1_1124"> <div class="divNumber">785.</div> <div class="p"> <table class="singleColumn"> <tr> <td> <div class="pN">1124</div> <div class="G">Upeti gabbhañca parañca lokaṃ,</div> </td> </tr> <tr> <td> <div class="G">Saṃsāramāpajja paramparāya;</div> </td> </tr> <tr> <td> <div class="G">Tassappapañño abhisaddahanto,</div> </td> </tr> <tr> <td> <div class="G">Upeti gabbhañca parañca lokaṃ.</div> </td> </tr> </table> </div>
</div>
<div class="q" id="p_19Th1_1125"> <div class="divNumber">786.</div> <div class="p"> <table class="singleColumn"> <tr> <td> <div class="pN">1125</div> <div class="G">Coro yathā sandhimukhe gahīto,</div> </td> </tr> <tr> <td> <div class="G">Sakammunā haññati pāpadhammo;</div> </td> </tr> <tr> <td> <div class="G">Evaṃ pajā pecca paramhi loke,</div> </td> </tr> <tr> <td> <div class="G">Sakammunā haññati pāpadhammo.</div> </td> </tr> </table> </div>
</div>
<div class="q" id="p_19Th1_1126"> <div class="divNumber">787.</div> <div class="p"> <table class="singleColumn"> <tr> <td> <div class="pN">1126</div> <div class="G">Kāmā hi citrā madhurā manoramā,</div> </td> </tr> <tr> <td> <div class="G">Virūparūpena mathenti cittaṃ;</div> </td> </tr> <tr> <td> <div class="G">Ādīnavaṃ kāmaguṇesu disvā,</div> </td> </tr> <tr> <td> <div class="G">Tasmā ahaṃ pabbajitomhi rāja.</div> </td> </tr> </table> </div>
</div>
<div class="q" id="p_19Th1_1127"> <div class="divNumber">788.</div> <div class="p"> <table class="singleColumn"> <tr> <td> <div class="pN">1127</div> <div class="G">Dumapphalānīva patanti māṇavā,</div> </td> </tr> <tr> <td> <div class="G">Daharā ca vuḍḍhā ca sarīrabhedā;</div> </td> </tr> <tr> <td> <div class="G">Etampi disvā pabbajitomhi rāja,</div> </td> </tr> <tr> <td> <div class="G">Apaṇṇakaṃ sāmaññameva seyyo.</div> </td> </tr> </table> </div>
</div>
<div class="q" id="p_19Th1_1128"> <div class="divNumber">789.</div> <div class="p"> <table class="singleColumn"> <tr> <td> <div class="pN">1128</div> <div class="G">Saddhāyāhaṃ pabbajito,</div> </td> </tr> <tr> <td> <div class="G">upeto jinasāsane;</div> </td> </tr> <tr> <td> <div class="G">Avañjhā mayhaṃ pabbajjā,</div> </td> </tr> <tr> <td> <div class="G">anaṇo bhuñjāmi bhojanaṃ.</div> </td> </tr> </table> </div>
</div>
<div class="q" id="p_19Th1_1129"> <div class="divNumber">790.</div> <div class="p"> <table class="singleColumn"> <tr> <td> <div class="pN">1129</div> <div class="G">Kāme ādittato disvā,</div> </td> </tr> <tr> <td> <div class="G">Jātarūpāni satthato;</div> </td> </tr> <tr> <td> <div class="G">Gabbhavokkantito dukkhaṃ,</div> </td> </tr> <tr> <td> <div class="G">Nirayesu mahabbhayaṃ.</div> </td> </tr> </table> </div>
</div>
<div class="q" id="p_19Th1_1130"> <div class="divNumber">791.</div> <div class="p"> <table class="singleColumn"> <tr> <td> <div class="pN">1130</div> <div class="G">Etamādīnavaṃ ñatvā,</div> </td> </tr> <tr> <td> <div class="G">saṃvegaṃ alabhiṃ tadā;</div> </td> </tr> <tr> <td> <div class="G">Sohaṃ viddho tadā santo,</div> </td> </tr> <tr> <td> <div class="G">sampatto āsavakkhayaṃ.</div> </td> </tr> </table> </div>
</div>
<div class="q" id="p_19Th1_1131"> <div class="divNumber">792.</div> <div class="p"> <table class="singleColumn"> <tr> <td> <div class="pN">1131</div> <div class="G">Pariciṇṇo mayā satthā,</div> </td> </tr> <tr> <td> <div class="G">kataṃ buddhassa sāsanaṃ;</div> </td> </tr> <tr> <td> <div class="G">Ohito garuko bhāro,</div> </td> </tr> <tr> <td> <div class="G">bhavanetti samūhatā.</div> </td> </tr> </table> </div>
</div>
<div class="q" id="p_19Th1_1132"> <div class="divNumber">793.</div> <div class="p"> <table class="singleColumn"> <tr> <td> <div class="pN">1132</div> <div class="G">Yassatthāya pabbajito,</div> </td> </tr> <tr> <td> <div class="G">agārasmānagāriyaṃ;</div> </td> </tr> <tr> <td> <div class="G">So me attho anuppatto,</div> </td> </tr> <tr> <td> <div class="G">sabbasaṃyojanakkhayo”ti.</div> </td> </tr> </table> </div>
</div>
<div class="CENTER" id="p_19Th1_1133">
<span class="pN">1133</span>…  Raṭṭhapālo thero… .</div>
</html>
