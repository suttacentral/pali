<html>
<div class="i">3.3.1 Puggalasutta</div>
<div class="h">Kosalasaṃyutta</div>
<div class="h">Tatiyavagga</div>
<div class="h">Puggalasutta</div>
<div class="q" id="p_12S1_717"> <div class="divNumber">132.</div> <div class="p">
<span class="pN">717</span>Sāvatthinidānaṃ. Atha kho rājā pasenadi kosalo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho rājānaṃ pasenadiṃ kosalaṃ bhagavā etadavoca—  “cattārome, mahārāja puggalā santo saṃvijjamānā lokasmiṃ. Katame cattāro? Tamotamaparāyano, tamojotiparāyano, jotitamaparāyano, jotijotiparāyano. </div>
</div>
<div class="q" id="p_12S1_718"> <div class="p">
<span class="pN">718</span>Kathañca, mahārāja puggalo tamotamaparāyano hoti? Idha, mahārāja, ekacco puggalo nīce kule paccājāto hoti, caṇḍālakule vā venakule vā nesādakule vā rathakārakule vā pukkusakule vā dalidde appannapānabhojane kasiravuttike, yattha kasirena ghāsacchādo labbhati. So ca hoti dubbaṇṇo duddasiko okoṭimako bavhābādho kāṇo vā kuṇī vā khañjo vā pakkhahato vā, na lābhī annassa pānassa vatthassa yānassa mālāgandhavilepanassa seyyāvasathapadīpeyyassa. So kāyena duccaritaṃ carati, vācāya duccaritaṃ carati, manasā duccaritaṃ carati. So kāyena duccaritaṃ caritvā vācāya duccaritaṃ caritvā manasā duccaritaṃ caritvā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati. </div>
</div>
<div class="q" id="p_12S1_719"> <div class="p">
<span class="pN">719</span>Seyyathāpi, mahārāja, puriso andhakārā vā andhakāraṃ gaccheyya, tamā vā tamaṃ gaccheyya, lohitamalā vā lohitamalaṃ gaccheyya. Tathūpamāhaṃ, mahārāja, imaṃ puggalaṃ vadāmi. Evaṃ kho, mahārāja, puggalo tamotamaparāyano hoti. </div>
</div>
<div class="q" id="p_12S1_720"> <div class="p">
<span class="pN">720</span>Kathañca, mahārāja, puggalo tamojotiparāyano hoti? Idha, mahārāja, ekacco puggalo nīce kule paccājāto hoti, caṇḍālakule vā venakule vā nesādakule vā rathakārakule vā pukkusakule vā dalidde appannapānabhojane kasiravuttike, yattha kasirena ghāsacchādo labbhati. So ca kho hoti dubbaṇṇo duddasiko okoṭimako bavhābādho, kāṇo vā kuṇī vā khañjo vā pakkhahato vā, na lābhī annassa pānassa vatthassa yānassa mālāgandhavilepanassa seyyāvasathapadīpeyyassa. So kāyena sucaritaṃ carati, vācāya sucaritaṃ carati, manasā sucaritaṃ carati. So kāyena sucaritaṃ caritvā vācāya sucaritaṃ caritvā manasā sucaritaṃ caritvā, kāyassa bhedā paraṃ maraṇā sugatiṃ saggaṃ lokaṃ upapajjati. </div>
</div>
<div class="q" id="p_12S1_721"> <div class="p">
<span class="pN">721</span>Seyyathāpi, mahārāja, puriso pathaviyā vā pallaṅkaṃ āroheyya, pallaṅkā vā assapiṭṭhiṃ āroheyya, assapiṭṭhiyā vā hatthikkhandhaṃ āroheyya, hatthikkhandhā vā pāsādaṃ āroheyya. Tathūpamāhaṃ, mahārāja, imaṃ puggalaṃ vadāmi. Evaṃ kho, mahārāja, puggalo tamojotiparāyano hoti. </div>
</div>
<div class="q" id="p_12S1_722"> <div class="p">
<span class="pN">722</span>Kathañca, mahārāja, puggalo jotitamaparāyano hoti? Idha, mahārāja, ekacco puggalo ucce kule paccājāto hoti, khattiyamahāsālakule vā brāhmaṇamahāsālakule vā gahapatimahāsālakule vā, aḍḍhe mahaddhane mahābhoge pahūtajātarūparajate pahūtavittūpakaraṇe pahūtadhanadhaññe. So ca hoti abhirūpo dassanīyo pāsādiko, paramāya vaṇṇapokkharatāya samannāgato, lābhī annassa pānassa vatthassa yānassa mālāgandhavilepanassa seyyāvasathapadīpeyyassa. So kāyena duccaritaṃ carati, vācāya duccaritaṃ carati, manasā duccaritaṃ carati. So kāyena duccaritaṃ caritvā vācāya duccaritaṃ caritvā manasā duccaritaṃ caritvā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati. </div>
</div>
<div class="q" id="p_12S1_723"> <div class="p">
<span class="pN">723</span>Seyyathāpi, mahārāja, puriso pāsādā vā hatthikkhandhaṃ oroheyya, hatthikkhandhā vā assapiṭṭhiṃ oroheyya, assapiṭṭhiyā vā pallaṅkaṃ oroheyya, pallaṅkā vā pathaviṃ oroheyya, pathaviyā vā andhakāraṃ paviseyya. Tathūpamāhaṃ, mahārāja, imaṃ puggalaṃ vadāmi. Evaṃ kho, mahārāja, puggalo jotitamaparāyano hoti. </div>
</div>
<div class="q" id="p_12S1_724"> <div class="p">
<span class="pN">724</span>Kathañca, mahārāja, puggalo jotijotiparāyano hoti? Idha, mahārāja, ekacco puggalo ucce kule paccājāto hoti, khattiyamahāsālakule vā brāhmaṇamahāsālakule vā gahapatimahāsālakule vā, aḍḍhe mahaddhane mahābhoge pahūtajātarūparajate pahūtavittūpakaraṇe pahūtadhanadhaññe. So ca hoti abhirūpo dassanīyo pāsādiko, paramāya vaṇṇapokkharatāya samannāgato, lābhī annassa pānassa vatthassa yānassa mālāgandhavilepanassa seyyāvasathapadīpeyyassa. So kāyena sucaritaṃ carati, vācāya sucaritaṃ carati, manasā sucaritaṃ carati. So kāyena sucaritaṃ caritvā vācāya sucaritaṃ caritvā manasā sucaritaṃ caritvā, kāyassa bhedā paraṃ maraṇā sugatiṃ saggaṃ lokaṃ upapajjati. </div>
</div>
<div class="q" id="p_12S1_725"> <div class="p">
<span class="pN">725</span>Seyyathāpi, mahārāja, puriso pallaṅkā vā pallaṅkaṃ saṅkameyya, assapiṭṭhiyā vā assapiṭṭhiṃ saṅkameyya, hatthikkhandhā vā hatthikkhandhaṃ saṅkameyya, pāsādā vā pāsādaṃ saṅkameyya. Tathūpamāhaṃ, mahārāja, imaṃ puggalaṃ vadāmi. Evaṃ kho, mahārāja, puggalo jotijotiparāyano hoti. Ime kho, mahārāja, cattāro puggalā santo saṃvijjamānā lokasmin”ti. Idamavoca…pe…  </div>
</div>
<div class="q" id="p_12S1_726"> <div class="p"> <table class="singleColumn"> <tr> <td> <div class="pN">726</div> <div class="G">“Daliddo puriso rāja,</div> </td> </tr> <tr> <td> <div class="G">assaddho hoti maccharī;</div> </td> </tr> <tr> <td> <div class="G">Kadariyo pāpasaṅkappo,</div> </td> </tr> <tr> <td> <div class="G">micchādiṭṭhi anādaro.</div> </td> </tr> </table> </div>
</div>
<div class="q" id="p_12S1_727"> <div class="p"> <table class="singleColumn"> <tr> <td> <div class="pN">727</div> <div class="G">Samaṇe brāhmaṇe vāpi,</div> </td> </tr> <tr> <td> <div class="G">aññe vāpi vanibbake;</div> </td> </tr> <tr> <td> <div class="G">Akkosati paribhāsati,</div> </td> </tr> <tr> <td> <div class="G">natthiko hoti rosako.</div> </td> </tr> </table> </div>
</div>
<div class="q" id="p_12S1_728"> <div class="p"> <table class="singleColumn"> <tr> <td> <div class="pN">728</div> <div class="G">Dadamānaṃ nivāreti,</div> </td> </tr> <tr> <td> <div class="G">yācamānāna bhojanaṃ;</div> </td> </tr> <tr> <td> <div class="G">Tādiso puriso rāja,</div> </td> </tr> <tr> <td> <div class="G">mīyamāno janādhipa;</div> </td> </tr> <tr> <td> <div class="G">Upeti nirayaṃ ghoraṃ,</div> </td> </tr> <tr> <td> <div class="G">tamotamaparāyano.</div> </td> </tr> </table> </div>
</div>
<div class="q" id="p_12S1_729"> <div class="p"> <table class="singleColumn"> <tr> <td> <div class="pN">729</div> <div class="G">Daliddo puriso rāja,</div> </td> </tr> <tr> <td> <div class="G">saddho hoti amaccharī;</div> </td> </tr> <tr> <td> <div class="G">Dadāti seṭṭhasaṅkappo,</div> </td> </tr> <tr> <td> <div class="G">abyaggamanaso naro.</div> </td> </tr> </table> </div>
</div>
<div class="q" id="p_12S1_730"> <div class="p"> <table class="singleColumn"> <tr> <td> <div class="pN">730</div> <div class="G">Samaṇe brāhmaṇe vāpi,</div> </td> </tr> <tr> <td> <div class="G">aññe vāpi vanibbake;</div> </td> </tr> <tr> <td> <div class="G">Uṭṭhāya abhivādeti,</div> </td> </tr> <tr> <td> <div class="G">samacariyāya sikkhati.</div> </td> </tr> </table> </div>
</div>
<div class="q" id="p_12S1_731"> <div class="p"> <table class="singleColumn"> <tr> <td> <div class="pN">731</div> <div class="G">Dadamānaṃ na vāreti,</div> </td> </tr> <tr> <td> <div class="G">yācamānāna bhojanaṃ;</div> </td> </tr> <tr> <td> <div class="G">Tādiso puriso rāja,</div> </td> </tr> <tr> <td> <div class="G">mīyamāno janādhipa;</div> </td> </tr> <tr> <td> <div class="G">Upeti tidivaṃ ṭhānaṃ,</div> </td> </tr> <tr> <td> <div class="G">tamojotiparāyano.</div> </td> </tr> </table> </div>
</div>
<div class="q" id="p_12S1_732"> <div class="p"> <table class="singleColumn"> <tr> <td> <div class="pN">732</div> <div class="G">Aḍḍho ce puriso rāja,</div> </td> </tr> <tr> <td> <div class="G">assaddho hoti maccharī;</div> </td> </tr> <tr> <td> <div class="G">Kadariyo pāpasaṅkappo,</div> </td> </tr> <tr> <td> <div class="G">micchādiṭṭhi anādaro.</div> </td> </tr> </table> </div>
</div>
<div class="q" id="p_12S1_733"> <div class="p"> <table class="singleColumn"> <tr> <td> <div class="pN">733</div> <div class="G">Samaṇe brāhmaṇe vāpi,</div> </td> </tr> <tr> <td> <div class="G">aññe vāpi vanibbake;</div> </td> </tr> <tr> <td> <div class="G">Akkosati paribhāsati,</div> </td> </tr> <tr> <td> <div class="G">natthiko hoti rosako.</div> </td> </tr> </table> </div>
</div>
<div class="q" id="p_12S1_734"> <div class="p"> <table class="singleColumn"> <tr> <td> <div class="pN">734</div> <div class="G">Dadamānaṃ nivāreti,</div> </td> </tr> <tr> <td> <div class="G">yācamānāna bhojanaṃ;</div> </td> </tr> <tr> <td> <div class="G">Tādiso puriso rāja,</div> </td> </tr> <tr> <td> <div class="G">mīyamāno janādhipa;</div> </td> </tr> <tr> <td> <div class="G">Upeti nirayaṃ ghoraṃ,</div> </td> </tr> <tr> <td> <div class="G">jotitamaparāyano.</div> </td> </tr> </table> </div>
</div>
<div class="q" id="p_12S1_735"> <div class="p"> <table class="singleColumn"> <tr> <td> <div class="pN">735</div> <div class="G">Aḍḍho ce puriso rāja,</div> </td> </tr> <tr> <td> <div class="G">saddho hoti amaccharī;</div> </td> </tr> <tr> <td> <div class="G">Dadāti seṭṭhasaṅkappo,</div> </td> </tr> <tr> <td> <div class="G">abyaggamanaso naro.</div> </td> </tr> </table> </div>
</div>
<div class="q" id="p_12S1_736"> <div class="p"> <table class="singleColumn"> <tr> <td> <div class="pN">736</div> <div class="G">Samaṇe brāhmaṇe vāpi,</div> </td> </tr> <tr> <td> <div class="G">aññe vāpi vanibbake;</div> </td> </tr> <tr> <td> <div class="G">Uṭṭhāya abhivādeti,</div> </td> </tr> <tr> <td> <div class="G">samacariyāya sikkhati.</div> </td> </tr> </table> </div>
</div>
<div class="q" id="p_12S1_737"> <div class="p"> <table class="singleColumn"> <tr> <td> <div class="pN">737</div> <div class="G">Dadamānaṃ na vāreti,</div> </td> </tr> <tr> <td> <div class="G">yācamānāna bhojanaṃ;</div> </td> </tr> <tr> <td> <div class="G">Tādiso puriso rāja,</div> </td> </tr> <tr> <td> <div class="G">mīyamāno janādhipa;</div> </td> </tr> <tr> <td> <div class="G">Upeti tidivaṃ ṭhānaṃ,</div> </td> </tr> <tr> <td> <div class="G">jotijotiparāyano”ti.</div> </td> </tr> </table> </div>
</div>
</html>
