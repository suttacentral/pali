<html>
<div class="i">22.1.10.4 Vanapavesana</div>
<div class="h">Mahānipāta</div>
<div class="h">Mūgapakkhavagga</div>
<div class="h">Vessantarajātaka</div>
<div class="h">Vanapavesana</div>
<div class="q" id="p_23J_3218"> <div class="divNumber">1869.</div> <div class="p"> <table class="singleColumn"> <tr> <td> <div class="pN">3218</div> <div class="G">Yadi keci manujā enti,</div> </td> </tr> <tr> <td> <div class="G">anumagge paṭipathe;</div> </td> </tr> <tr> <td> <div class="G">Maggaṃ te paṭipucchāma,</div> </td> </tr> <tr> <td> <div class="G">kuhiṃ vaṅkatapabbato.</div> </td> </tr> </table> </div>
</div>
<div class="q" id="p_23J_3219"> <div class="divNumber">1870.</div> <div class="p"> <table class="singleColumn"> <tr> <td> <div class="pN">3219</div> <div class="G">Te tattha amhe passitvā,</div> </td> </tr> <tr> <td> <div class="G">kalunaṃ paridevayuṃ;</div> </td> </tr> <tr> <td> <div class="G">Dukkhaṃ te paṭivedenti,</div> </td> </tr> <tr> <td> <div class="G">dūre vaṅkatapabbato.</div> </td> </tr> </table> </div>
</div>
<div class="q" id="p_23J_3220"> <div class="divNumber">1871.</div> <div class="p"> <table class="singleColumn"> <tr> <td> <div class="pN">3220</div> <div class="G">Yadi passanti pavane,</div> </td> </tr> <tr> <td> <div class="G">dārakā phaline dume;</div> </td> </tr> <tr> <td> <div class="G">Tesaṃ phalānaṃ hetumhi,</div> </td> </tr> <tr> <td> <div class="G">uparodanti dārakā.</div> </td> </tr> </table> </div>
</div>
<div class="q" id="p_23J_3221"> <div class="divNumber">1872.</div> <div class="p"> <table class="singleColumn"> <tr> <td> <div class="pN">3221</div> <div class="G">Rodante dārake disvā,</div> </td> </tr> <tr> <td> <div class="G">ubbiddhā vipulā dumā;</div> </td> </tr> <tr> <td> <div class="G">Sayamevonamitvāna,</div> </td> </tr> <tr> <td> <div class="G">upagacchanti dārake.</div> </td> </tr> </table> </div>
</div>
<div class="q" id="p_23J_3222"> <div class="divNumber">1873.</div> <div class="p"> <table class="singleColumn"> <tr> <td> <div class="pN">3222</div> <div class="G">Idaṃ accherakaṃ disvā,</div> </td> </tr> <tr> <td> <div class="G">abbhutaṃ lomahaṃsanaṃ;</div> </td> </tr> <tr> <td> <div class="G">Sādhukāraṃ pavattesi,</div> </td> </tr> <tr> <td> <div class="G">maddī sabbaṅgasobhanā.</div> </td> </tr> </table> </div>
</div>
<div class="q" id="p_23J_3223"> <div class="divNumber">1874.</div> <div class="p"> <table class="singleColumn"> <tr> <td> <div class="pN">3223</div> <div class="G">“Accheraṃ vata lokasmiṃ,</div> </td> </tr> <tr> <td> <div class="G">abbhutaṃ lomahaṃsanaṃ;</div> </td> </tr> <tr> <td> <div class="G">Vessantarassa tejena,</div> </td> </tr> <tr> <td> <div class="G">sayamevonatā dumā”.</div> </td> </tr> </table> </div>
</div>
<div class="q" id="p_23J_3224"> <div class="divNumber">1875.</div> <div class="p"> <table class="singleColumn"> <tr> <td> <div class="pN">3224</div> <div class="G">Saṅkhipiṃsu pathaṃ yakkhā,</div> </td> </tr> <tr> <td> <div class="G">anukampāya dārake;</div> </td> </tr> <tr> <td> <div class="G">Nikkhantadivaseneva,</div> </td> </tr> <tr> <td> <div class="G">cetaraṭṭhaṃ upāgamuṃ.</div> </td> </tr> </table> </div>
</div>
<div class="q" id="p_23J_3225"> <div class="divNumber">1876.</div> <div class="p"> <table class="singleColumn"> <tr> <td> <div class="pN">3225</div> <div class="G">Te gantvā dīghamaddhānaṃ,</div> </td> </tr> <tr> <td> <div class="G">cetaraṭṭhaṃ upāgamuṃ;</div> </td> </tr> <tr> <td> <div class="G">Iddhaṃ phītaṃ janapadaṃ,</div> </td> </tr> <tr> <td> <div class="G">bahumaṃsasurodanaṃ.</div> </td> </tr> </table> </div>
</div>
<div class="q" id="p_23J_3226"> <div class="divNumber">1877.</div> <div class="p"> <table class="singleColumn"> <tr> <td> <div class="pN">3226</div> <div class="G">Cetiyo parivāriṃsu,</div> </td> </tr> <tr> <td> <div class="G">disvā lakkhaṇamāgataṃ;</div> </td> </tr> <tr> <td> <div class="G">“Sukhumālī vata ayyā,</div> </td> </tr> <tr> <td> <div class="G">pattikā paridhāvati.</div> </td> </tr> </table> </div>
</div>
<div class="q" id="p_23J_3227"> <div class="divNumber">1878.</div> <div class="p"> <table class="singleColumn"> <tr> <td> <div class="pN">3227</div> <div class="G">Vayhāhi pariyāyitvā,</div> </td> </tr> <tr> <td> <div class="G">sivikāya rathena ca;</div> </td> </tr> <tr> <td> <div class="G">Sājja maddī araññasmiṃ,</div> </td> </tr> <tr> <td> <div class="G">pattikā paridhāvati”.</div> </td> </tr> </table> </div>
</div>
<div class="q" id="p_23J_3228"> <div class="divNumber">1879.</div> <div class="p"> <table class="singleColumn"> <tr> <td> <div class="pN">3228</div> <div class="G">Taṃ disvā cetapāmokkhā,</div> </td> </tr> <tr> <td> <div class="G">rodamānā upāgamuṃ;</div> </td> </tr> <tr> <td> <div class="G">“Kacci nu deva kusalaṃ,</div> </td> </tr> <tr> <td> <div class="G">kacci deva anāmayaṃ;</div> </td> </tr> <tr> <td> <div class="G">Kacci pitā arogo te,</div> </td> </tr> <tr> <td> <div class="G">sivīnañca anāmayaṃ.</div> </td> </tr> </table> </div>
</div>
<div class="q" id="p_23J_3229"> <div class="divNumber">1880.</div> <div class="p"> <table class="singleColumn"> <tr> <td> <div class="pN">3229</div> <div class="G">Ko te balaṃ mahārāja,</div> </td> </tr> <tr> <td> <div class="G">ko nu te rathamaṇḍalaṃ;</div> </td> </tr> <tr> <td> <div class="G">Anassako arathako,</div> </td> </tr> <tr> <td> <div class="G">dīghamaddhānamāgato;</div> </td> </tr> <tr> <td> <div class="G">Kaccāmittehi pakato,</div> </td> </tr> <tr> <td> <div class="G">anuppattosimaṃ disaṃ”.</div> </td> </tr> </table> </div>
</div>
<div class="q" id="p_23J_3230"> <div class="divNumber">1881.</div> <div class="p"> <table class="singleColumn"> <tr> <td> <div class="pN">3230</div> <div class="G">“Kusalañceva me sammā,</div> </td> </tr> <tr> <td> <div class="G">atho sammā anāmayaṃ;</div> </td> </tr> <tr> <td> <div class="G">Atho pitā arogo me,</div> </td> </tr> <tr> <td> <div class="G">sivīnañca anāmayaṃ.</div> </td> </tr> </table> </div>
</div>
<div class="q" id="p_23J_3231"> <div class="divNumber">1882.</div> <div class="p"> <table class="singleColumn"> <tr> <td> <div class="pN">3231</div> <div class="G">Ahañhi kuñjaraṃ dajjaṃ,</div> </td> </tr> <tr> <td> <div class="G">īsādantaṃ urūḷhavaṃ;</div> </td> </tr> <tr> <td> <div class="G">Khettaññuṃ sabbayuddhānaṃ,</div> </td> </tr> <tr> <td> <div class="G">sabbasetaṃ gajuttamaṃ.</div> </td> </tr> </table> </div>
</div>
<div class="q" id="p_23J_3232"> <div class="divNumber">1883.</div> <div class="p"> <table class="singleColumn"> <tr> <td> <div class="pN">3232</div> <div class="G">Paṇḍukambalasañchannaṃ,</div> </td> </tr> <tr> <td> <div class="G">pabhinnaṃ sattumaddanaṃ;</div> </td> </tr> <tr> <td> <div class="G">Dantiṃ savāḷabījaniṃ,</div> </td> </tr> <tr> <td> <div class="G">setaṃ kelāsasādisaṃ.</div> </td> </tr> </table> </div>
</div>
<div class="q" id="p_23J_3233"> <div class="divNumber">1884.</div> <div class="p"> <table class="singleColumn"> <tr> <td> <div class="pN">3233</div> <div class="G">Sasetacchattaṃ saupādheyyaṃ,</div> </td> </tr> <tr> <td> <div class="G">Sāthabbanaṃ sahatthipaṃ;</div> </td> </tr> <tr> <td> <div class="G">Aggayānaṃ rājavāhiṃ,</div> </td> </tr> <tr> <td> <div class="G">Brāhmaṇānaṃ adāsahaṃ.</div> </td> </tr> </table> </div>
</div>
<div class="q" id="p_23J_3234"> <div class="divNumber">1885.</div> <div class="p"> <table class="singleColumn"> <tr> <td> <div class="pN">3234</div> <div class="G">Tasmiṃ me sivayo kuddhā,</div> </td> </tr> <tr> <td> <div class="G">pitā cupahatomano;</div> </td> </tr> <tr> <td> <div class="G">Avaruddhasi maṃ rājā,</div> </td> </tr> <tr> <td> <div class="G">vaṅkaṃ gacchāmi pabbataṃ;</div> </td> </tr> <tr> <td> <div class="G">Okāsaṃ sammā jānātha,</div> </td> </tr> <tr> <td> <div class="G">vane yattha vasāmase”.</div> </td> </tr> </table> </div>
</div>
<div class="q" id="p_23J_3235"> <div class="divNumber">1886.</div> <div class="p"> <table class="singleColumn"> <tr> <td> <div class="pN">3235</div> <div class="G">“Svāgataṃ te mahārāja,</div> </td> </tr> <tr> <td> <div class="G">atho te adurāgataṃ;</div> </td> </tr> <tr> <td> <div class="G">Issarosi anuppatto,</div> </td> </tr> <tr> <td> <div class="G">yaṃ idhatthi pavedaya.</div> </td> </tr> </table> </div>
</div>
<div class="q" id="p_23J_3236"> <div class="divNumber">1887.</div> <div class="p"> <table class="singleColumn"> <tr> <td> <div class="pN">3236</div> <div class="G">Sākaṃ bhisaṃ madhuṃ maṃsaṃ,</div> </td> </tr> <tr> <td> <div class="G">Suddhaṃ sālīnamodanaṃ;</div> </td> </tr> <tr> <td> <div class="G">Paribhuñja mahārāja,</div> </td> </tr> <tr> <td> <div class="G">Pāhuno nosi āgato”.</div> </td> </tr> </table> </div>
</div>
<div class="q" id="p_23J_3237"> <div class="divNumber">1888.</div> <div class="p"> <table class="singleColumn"> <tr> <td> <div class="pN">3237</div> <div class="G">“Paṭiggahitaṃ yaṃ dinnaṃ,</div> </td> </tr> <tr> <td> <div class="G">sabbassa agghiyaṃ kataṃ;</div> </td> </tr> <tr> <td> <div class="G">Avaruddhasi maṃ rājā,</div> </td> </tr> <tr> <td> <div class="G">vaṅkaṃ gacchāmi pabbataṃ;</div> </td> </tr> <tr> <td> <div class="G">Okāsaṃ sammā jānātha,</div> </td> </tr> <tr> <td> <div class="G">vane yattha vasāmase”.</div> </td> </tr> </table> </div>
</div>
<div class="q" id="p_23J_3238"> <div class="divNumber">1889.</div> <div class="p"> <table class="singleColumn"> <tr> <td> <div class="pN">3238</div> <div class="G">“Idheva tāva acchassu,</div> </td> </tr> <tr> <td> <div class="G">cetaraṭṭhe rathesabha;</div> </td> </tr> <tr> <td> <div class="G">Yāva cetā gamissanti,</div> </td> </tr> <tr> <td> <div class="G">rañño santika yācituṃ.</div> </td> </tr> </table> </div>
</div>
<div class="q" id="p_23J_3239"> <div class="divNumber">1890.</div> <div class="p"> <table class="singleColumn"> <tr> <td> <div class="pN">3239</div> <div class="G">Nijjhāpetuṃ mahārājaṃ,</div> </td> </tr> <tr> <td> <div class="G">sivīnaṃ raṭṭhavaḍḍhanaṃ;</div> </td> </tr> <tr> <td> <div class="G">Taṃ taṃ cetā purakkhatvā,</div> </td> </tr> <tr> <td> <div class="G">patītā laddhapaccayā;</div> </td> </tr> <tr> <td> <div class="G">Parivāretvāna gacchanti,</div> </td> </tr> <tr> <td> <div class="G">evaṃ jānāhi khattiya”.</div> </td> </tr> </table> </div>
</div>
<div class="q" id="p_23J_3240"> <div class="divNumber">1891.</div> <div class="p"> <table class="singleColumn"> <tr> <td> <div class="pN">3240</div> <div class="G">“Mā vo ruccittha gamanaṃ,</div> </td> </tr> <tr> <td> <div class="G">rañño santika yācituṃ;</div> </td> </tr> <tr> <td> <div class="G">Nijjhāpetuṃ mahārājaṃ,</div> </td> </tr> <tr> <td> <div class="G">rājāpi tattha nissaro.</div> </td> </tr> </table> </div>
</div>
<div class="q" id="p_23J_3241"> <div class="divNumber">1892.</div> <div class="p"> <table class="singleColumn"> <tr> <td> <div class="pN">3241</div> <div class="G">Accuggatā hi sivayo,</div> </td> </tr> <tr> <td> <div class="G">balaggā negamā ca ye;</div> </td> </tr> <tr> <td> <div class="G">Te vidhaṃsetumicchanti,</div> </td> </tr> <tr> <td> <div class="G">rājānaṃ mama kāraṇā”.</div> </td> </tr> </table> </div>
</div>
<div class="q" id="p_23J_3242"> <div class="divNumber">1893.</div> <div class="p"> <table class="singleColumn"> <tr> <td> <div class="pN">3242</div> <div class="G">“Sace esā pavattettha,</div> </td> </tr> <tr> <td> <div class="G">raṭṭhasmiṃ raṭṭhavaḍḍhana;</div> </td> </tr> <tr> <td> <div class="G">Idheva rajjaṃ kārehi,</div> </td> </tr> <tr> <td> <div class="G">cetehi parivārito.</div> </td> </tr> </table> </div>
</div>
<div class="q" id="p_23J_3243"> <div class="divNumber">1894.</div> <div class="p"> <table class="singleColumn"> <tr> <td> <div class="pN">3243</div> <div class="G">Iddhaṃ phītañcidaṃ raṭṭhaṃ,</div> </td> </tr> <tr> <td> <div class="G">iddho janapado mahā;</div> </td> </tr> <tr> <td> <div class="G">Matiṃ karohi tvaṃ deva,</div> </td> </tr> <tr> <td> <div class="G">rajjassa manusāsituṃ”.</div> </td> </tr> </table> </div>
</div>
<div class="q" id="p_23J_3244"> <div class="divNumber">1895.</div> <div class="p"> <table class="singleColumn"> <tr> <td> <div class="pN">3244</div> <div class="G">“Na me chando mati atthi,</div> </td> </tr> <tr> <td> <div class="G">rajjassa anusāsituṃ;</div> </td> </tr> <tr> <td> <div class="G">Pabbājitassa raṭṭhasmā,</div> </td> </tr> <tr> <td> <div class="G">cetaputtā suṇātha me.</div> </td> </tr> </table> </div>
</div>
<div class="q" id="p_23J_3245"> <div class="divNumber">1896.</div> <div class="p"> <table class="singleColumn"> <tr> <td> <div class="pN">3245</div> <div class="G">Atuṭṭhā sivayo āsuṃ,</div> </td> </tr> <tr> <td> <div class="G">balaggā negamā ca ye;</div> </td> </tr> <tr> <td> <div class="G">Pabbājitassa raṭṭhasmā,</div> </td> </tr> <tr> <td> <div class="G">cetā rajjebhisecayuṃ.</div> </td> </tr> </table> </div>
</div>
<div class="q" id="p_23J_3246"> <div class="divNumber">1897.</div> <div class="p"> <table class="singleColumn"> <tr> <td> <div class="pN">3246</div> <div class="G">Asammodiyampi vo assa,</div> </td> </tr> <tr> <td> <div class="G">accantaṃ mama kāraṇā;</div> </td> </tr> <tr> <td> <div class="G">Sivīhi bhaṇḍanañcāpi,</div> </td> </tr> <tr> <td> <div class="G">viggaho me na ruccati.</div> </td> </tr> </table> </div>
</div>
<div class="q" id="p_23J_3247"> <div class="divNumber">1898.</div> <div class="p"> <table class="singleColumn"> <tr> <td> <div class="pN">3247</div> <div class="G">Athassa bhaṇḍanaṃ ghoraṃ,</div> </td> </tr> <tr> <td> <div class="G">sampahāro anappako;</div> </td> </tr> <tr> <td> <div class="G">Ekassa kāraṇā mayhaṃ,</div> </td> </tr> <tr> <td> <div class="G">hiṃseyya bahuko jano.</div> </td> </tr> </table> </div>
</div>
<div class="q" id="p_23J_3248"> <div class="divNumber">1899.</div> <div class="p"> <table class="singleColumn"> <tr> <td> <div class="pN">3248</div> <div class="G">Paṭiggahitaṃ yaṃ dinnaṃ,</div> </td> </tr> <tr> <td> <div class="G">sabbassa agghiyaṃ kataṃ;</div> </td> </tr> <tr> <td> <div class="G">Avaruddhasi maṃ rājā,</div> </td> </tr> <tr> <td> <div class="G">vaṅkaṃ gacchāmi pabbataṃ;</div> </td> </tr> <tr> <td> <div class="G">Okāsaṃ sammā jānātha,</div> </td> </tr> <tr> <td> <div class="G">vane yattha vasāmase”.</div> </td> </tr> </table> </div>
</div>
<div class="q" id="p_23J_3249"> <div class="divNumber">1900.</div> <div class="p"> <table class="singleColumn"> <tr> <td> <div class="pN">3249</div> <div class="G">“Taggha te mayamakkhāma,</div> </td> </tr> <tr> <td> <div class="G">yathāpi kusalā tathā;</div> </td> </tr> <tr> <td> <div class="G">Rājisī yattha sammanti,</div> </td> </tr> <tr> <td> <div class="G">āhutaggī samāhitā.</div> </td> </tr> </table> </div>
</div>
<div class="q" id="p_23J_3250"> <div class="divNumber">1901.</div> <div class="p"> <table class="singleColumn"> <tr> <td> <div class="pN">3250</div> <div class="G">Esa selo mahārāja,</div> </td> </tr> <tr> <td> <div class="G">pabbato gandhamādano;</div> </td> </tr> <tr> <td> <div class="G">Yattha tvaṃ saha puttehi,</div> </td> </tr> <tr> <td> <div class="G">saha bhariyāya cacchasi”.</div> </td> </tr> </table> </div>
</div>
<div class="q" id="p_23J_3251"> <div class="divNumber">1902.</div> <div class="p"> <table class="singleColumn"> <tr> <td> <div class="pN">3251</div> <div class="G">Taṃ cetā anusāsiṃsu,</div> </td> </tr> <tr> <td> <div class="G">assunettā rudammukhā;</div> </td> </tr> <tr> <td> <div class="G">“Ito gaccha mahārāja,</div> </td> </tr> <tr> <td> <div class="G">ujuṃ yenuttarā mukho.</div> </td> </tr> </table> </div>
</div>
<div class="q" id="p_23J_3252"> <div class="divNumber">1903.</div> <div class="p"> <table class="singleColumn"> <tr> <td> <div class="pN">3252</div> <div class="G">Atha dakkhisi bhaddante,</div> </td> </tr> <tr> <td> <div class="G">vepullaṃ nāma pabbataṃ;</div> </td> </tr> <tr> <td> <div class="G">Nānādumagaṇākiṇṇaṃ,</div> </td> </tr> <tr> <td> <div class="G">sītacchāyaṃ manoramaṃ.</div> </td> </tr> </table> </div>
</div>
<div class="q" id="p_23J_3253"> <div class="divNumber">1904.</div> <div class="p"> <table class="singleColumn"> <tr> <td> <div class="pN">3253</div> <div class="G">Tamatikkamma bhaddante,</div> </td> </tr> <tr> <td> <div class="G">atha dakkhisi āpagaṃ;</div> </td> </tr> <tr> <td> <div class="G">Nadiṃ ketumatiṃ nāma,</div> </td> </tr> <tr> <td> <div class="G">gambhīraṃ girigabbharaṃ.</div> </td> </tr> </table> </div>
</div>
<div class="q" id="p_23J_3254"> <div class="divNumber">1905.</div> <div class="p"> <table class="singleColumn"> <tr> <td> <div class="pN">3254</div> <div class="G">Puthulomamacchākiṇṇaṃ,</div> </td> </tr> <tr> <td> <div class="G">supatitthaṃ mahodakaṃ;</div> </td> </tr> <tr> <td> <div class="G">Tattha nhatvā pivitvā ca,</div> </td> </tr> <tr> <td> <div class="G">assāsetvā saputtake.</div> </td> </tr> </table> </div>
</div>
<div class="q" id="p_23J_3255"> <div class="divNumber">1906.</div> <div class="p"> <table class="singleColumn"> <tr> <td> <div class="pN">3255</div> <div class="G">Atha dakkhisi bhaddante,</div> </td> </tr> <tr> <td> <div class="G">nigrodhaṃ madhupipphalaṃ;</div> </td> </tr> <tr> <td> <div class="G">Rammake sikhare jātaṃ,</div> </td> </tr> <tr> <td> <div class="G">sītacchāyaṃ manoramaṃ.</div> </td> </tr> </table> </div>
</div>
<div class="q" id="p_23J_3256"> <div class="divNumber">1907.</div> <div class="p"> <table class="singleColumn"> <tr> <td> <div class="pN">3256</div> <div class="G">Atha dakkhisi bhaddante,</div> </td> </tr> <tr> <td> <div class="G">nāḷikaṃ nāma pabbataṃ;</div> </td> </tr> <tr> <td> <div class="G">Nānādijagaṇākiṇṇaṃ,</div> </td> </tr> <tr> <td> <div class="G">selaṃ kimpurisāyutaṃ.</div> </td> </tr> </table> </div>
</div>
<div class="q" id="p_23J_3257"> <div class="divNumber">1908.</div> <div class="p"> <table class="singleColumn"> <tr> <td> <div class="pN">3257</div> <div class="G">Tassa uttarapubbena,</div> </td> </tr> <tr> <td> <div class="G">mucalindo nāma so saro;</div> </td> </tr> <tr> <td> <div class="G">Puṇḍarīkehi sañchanno,</div> </td> </tr> <tr> <td> <div class="G">setasogandhikehi ca.</div> </td> </tr> </table> </div>
</div>
<div class="q" id="p_23J_3258"> <div class="divNumber">1909.</div> <div class="p"> <table class="singleColumn"> <tr> <td> <div class="pN">3258</div> <div class="G">So vanaṃ meghasaṅkāsaṃ,</div> </td> </tr> <tr> <td> <div class="G">dhuvaṃ haritasaddalaṃ;</div> </td> </tr> <tr> <td> <div class="G">Sīhovāmisapekkhīva,</div> </td> </tr> <tr> <td> <div class="G">vanasaṇḍaṃ vigāhaya;</div> </td> </tr> <tr> <td> <div class="G">Puppharukkhehi sañchannaṃ,</div> </td> </tr> <tr> <td> <div class="G">phalarukkhehi cūbhayaṃ.</div> </td> </tr> </table> </div>
</div>
<div class="q" id="p_23J_3259"> <div class="divNumber">1910.</div> <div class="p"> <table class="singleColumn"> <tr> <td> <div class="pN">3259</div> <div class="G">Tattha bindussarā vaggū,</div> </td> </tr> <tr> <td> <div class="G">nānāvaṇṇā bahū dijā;</div> </td> </tr> <tr> <td> <div class="G">Kūjantamupakūjanti,</div> </td> </tr> <tr> <td> <div class="G">utusaṃpupphite dume.</div> </td> </tr> </table> </div>
</div>
<div class="q" id="p_23J_3260"> <div class="divNumber">1911.</div> <div class="p"> <table class="singleColumn"> <tr> <td> <div class="pN">3260</div> <div class="G">Gantvā girividuggānaṃ,</div> </td> </tr> <tr> <td> <div class="G">nadīnaṃ pabhavāni ca;</div> </td> </tr> <tr> <td> <div class="G">So dakkhisi pokkharaṇiṃ,</div> </td> </tr> <tr> <td> <div class="G">karañjakakudhāyutaṃ.</div> </td> </tr> </table> </div>
</div>
<div class="q" id="p_23J_3261"> <div class="divNumber">1912.</div> <div class="p"> <table class="singleColumn"> <tr> <td> <div class="pN">3261</div> <div class="G">Puthulomamacchākiṇṇaṃ,</div> </td> </tr> <tr> <td> <div class="G">supatitthaṃ mahodakaṃ;</div> </td> </tr> <tr> <td> <div class="G">Samañca caturaṃsañca,</div> </td> </tr> <tr> <td> <div class="G">sāduṃ appaṭigandhiyaṃ.</div> </td> </tr> </table> </div>
</div>
<div class="q" id="p_23J_3262"> <div class="divNumber">1913.</div> <div class="p"> <table class="singleColumn"> <tr> <td> <div class="pN">3262</div> <div class="G">Tassā uttarapubbena,</div> </td> </tr> <tr> <td> <div class="G">paṇṇasālaṃ amāpaya;</div> </td> </tr> <tr> <td> <div class="G">Paṇṇasālaṃ amāpetvā,</div> </td> </tr> <tr> <td> <div class="G">uñchācariyāya īhatha”.</div> </td> </tr> </table> </div>
</div>
<div class="CENTER" id="p_23J_3263">
<span class="pN">3263</span>Vanapavesanaṃ nāma.</div>
</html>
