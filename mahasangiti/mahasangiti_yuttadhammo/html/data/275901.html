<html>
<div class="i">3.1.1 Sārajjasutta</div>
<div class="h">Tatiyapaṇṇāsaka</div>
<div class="h">Phāsuvihāravagga</div>
<div class="h">Sārajjasutta</div>
<div class="q" id="p_16A5_608"> <div class="divNumber">101.</div> <div class="p">
<span class="pN">608</span>“Pañcime, bhikkhave, sekhavesārajjakaraṇā dhammā. Katame pañca? Idha, bhikkhave, bhikkhu saddho hoti, sīlavā hoti, bahussuto hoti, āraddhavīriyo hoti, paññavā hoti. </div>
</div>
<div class="q" id="p_16A5_609"> <div class="p">
<span class="pN">609</span>Yaṃ, bhikkhave, assaddhassa sārajjaṃ hoti, saddhassa taṃ sārajjaṃ na hoti. Tasmāyaṃ dhammo sekhavesārajjakaraṇo. </div>
</div>
<div class="q" id="p_16A5_610"> <div class="p">
<span class="pN">610</span>Yaṃ, bhikkhave, dussīlassa sārajjaṃ hoti, sīlavato taṃ sārajjaṃ na hoti. Tasmāyaṃ dhammo sekhavesārajjakaraṇo. </div>
</div>
<div class="q" id="p_16A5_611"> <div class="p">
<span class="pN">611</span>Yaṃ, bhikkhave, appassutassa sārajjaṃ hoti, bahussutassa taṃ sārajjaṃ na hoti. Tasmāyaṃ dhammo sekhavesārajjakaraṇo. </div>
</div>
<div class="q" id="p_16A5_612"> <div class="p">
<span class="pN">612</span>Yaṃ, bhikkhave, kusītassa sārajjaṃ hoti, āraddhavīriyassa taṃ sārajjaṃ na hoti. Tasmāyaṃ dhammo sekhavesārajjakaraṇo. </div>
</div>
<div class="q" id="p_16A5_613"> <div class="p">
<span class="pN">613</span>Yaṃ, bhikkhave, duppaññassa sārajjaṃ hoti, paññavato taṃ sārajjaṃ na hoti. Tasmāyaṃ dhammo sekhavesārajjakaraṇo. Ime kho, bhikkhave, pañca sekhavesārajjakaraṇā dhammā”ti. </div>
</div>
<div class="CENTER" id="p_16A5_614">
<span class="pN">614</span>Paṭhamaṃ.</div>
</html>
