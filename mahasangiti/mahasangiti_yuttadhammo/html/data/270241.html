<html>
<div class="i">3.1.8 Samādhikathā</div>
<div class="h">Anusayapaṇṇāsaka</div>
<div class="h">Ekādasamavagga</div>
<div class="h">Samādhikathā</div>
<div class="q" id="p_32Kv_2062"> <div class="divNumber">625.</div> <div class="p">
<span class="pN">2062</span>๐ Cittasantati samādhīti? Āmantā. Atītā cittasantati samādhīti? Na hevaṃ vattabbe…pe…  cittasantati samādhīti? Āmantā. Anāgatā cittasantati samādhīti? Na hevaṃ vattabbe…pe…  cittasantati samādhīti? Āmantā. Nanu atītaṃ niruddhaṃ anāgataṃ ajātanti? Āmantā. Hañci atītaṃ niruddhaṃ anāgataṃ ajātaṃ, no ca vata re vattabbe—  “cittasantati samādhī”ti. </div>
</div>
<div class="q" id="p_32Kv_2063"> <div class="divNumber">626.</div> <div class="p">
<span class="pN">2063</span>× Ekacittakkhaṇiko samādhīti? Āmantā. Cakkhuviññāṇasamaṅgī samāpannoti? Na hevaṃ vattabbe…pe…  sotaviññāṇasamaṅgī…pe…  ghānaviññāṇasamaṅgī…  jivhāviññāṇasamaṅgī…  kāyaviññāṇasamaṅgī…pe…  akusalacittasamaṅgī…pe…  rāgasahagatacittasamaṅgī…pe…  dosasahagatacittasamaṅgī…pe…  mohasahagatacittasamaṅgī…pe…  anottappasahagatacittasamaṅgī samāpannoti? Na hevaṃ vattabbe…pe… . </div>
</div>
<div class="q" id="p_32Kv_2064"> <div class="p">
<span class="pN">2064</span>๐ Cittasantati samādhīti? Āmantā. Akusalacittasantati samādhīti? Na hevaṃ vattabbe…pe…  rāgasahagatā…pe…  dosasahagatā…pe…  mohasahagatā…pe…  anottappasahagatā cittasantati samādhīti? Na hevaṃ vattabbe…pe… . </div>
</div>
<div class="q" id="p_32Kv_2065"> <div class="p">
<span class="pN">2065</span>× Na vattabbaṃ—  “cittasantati samādhī”ti? Āmantā. Nanu vuttaṃ bhagavatā—  “ahaṃ kho, āvuso nigaṇṭhā, pahomi aniñjamāno kāyena, abhāsamāno vācaṃ, satta rattindivāni ekantasukhaṃ paṭisaṃvedī viharitun”ti. Attheva suttantoti? Āmantā. Tena hi cittasantati samādhīti. </div>
</div>
<div class="CENTER" id="p_32Kv_2066">
<span class="pN">2066</span>Samādhikathā niṭṭhitā.</div>
</html>
