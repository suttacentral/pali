<html>
<div class="i">13.5 Subhākammāradhītutherīgāthā</div>
<div class="h">Vīsatinipāta</div>
<div class="h">Subhākammāradhītutherīgāthā</div>
<div class="q" id="p_19Th2_421"> <div class="divNumber">339.</div> <div class="p"> <table class="singleColumn"> <tr> <td> <div class="pN">421</div> <div class="G">“Daharāhaṃ suddhavasanā,</div> </td> </tr> <tr> <td> <div class="G">yaṃ pure dhammamassuṇiṃ;</div> </td> </tr> <tr> <td> <div class="G">Tassā me appamattāya,</div> </td> </tr> <tr> <td> <div class="G">saccābhisamayo ahu.</div> </td> </tr> </table> </div>
</div>
<div class="q" id="p_19Th2_422"> <div class="divNumber">340.</div> <div class="p"> <table class="singleColumn"> <tr> <td> <div class="pN">422</div> <div class="G">Tatohaṃ sabbakāmesu,</div> </td> </tr> <tr> <td> <div class="G">bhusaṃ aratimajjhagaṃ;</div> </td> </tr> <tr> <td> <div class="G">Sakkāyasmiṃ bhayaṃ disvā,</div> </td> </tr> <tr> <td> <div class="G">nekkhammameva pīhaye.</div> </td> </tr> </table> </div>
</div>
<div class="q" id="p_19Th2_423"> <div class="divNumber">341.</div> <div class="p"> <table class="singleColumn"> <tr> <td> <div class="pN">423</div> <div class="G">Hitvānahaṃ ñātigaṇaṃ,</div> </td> </tr> <tr> <td> <div class="G">dāsakammakarāni ca;</div> </td> </tr> <tr> <td> <div class="G">Gāmakhettāni phītāni,</div> </td> </tr> <tr> <td> <div class="G">ramaṇīye pamodite.</div> </td> </tr> </table> </div>
</div>
<div class="q" id="p_19Th2_424"> <div class="divNumber">342.</div> <div class="p"> <table class="singleColumn"> <tr> <td> <div class="pN">424</div> <div class="G">Pahāyahaṃ pabbajitā,</div> </td> </tr> <tr> <td> <div class="G">sāpateyyamanappakaṃ;</div> </td> </tr> <tr> <td> <div class="G">Evaṃ saddhāya nikkhamma,</div> </td> </tr> <tr> <td> <div class="G">saddhamme suppavedite.</div> </td> </tr> </table> </div>
</div>
<div class="q" id="p_19Th2_425"> <div class="divNumber">343.</div> <div class="p"> <table class="singleColumn"> <tr> <td> <div class="pN">425</div> <div class="G">Netaṃ assa patirūpaṃ,</div> </td> </tr> <tr> <td> <div class="G">Ākiñcaññañhi patthaye;</div> </td> </tr> <tr> <td> <div class="G">Yo jātarūpaṃ rajataṃ,</div> </td> </tr> <tr> <td> <div class="G">Chaḍḍetvā punarāgame.</div> </td> </tr> </table> </div>
</div>
<div class="q" id="p_19Th2_426"> <div class="divNumber">344.</div> <div class="p"> <table class="singleColumn"> <tr> <td> <div class="pN">426</div> <div class="G">Rajataṃ jātarūpaṃ vā,</div> </td> </tr> <tr> <td> <div class="G">na bodhāya na santiyā;</div> </td> </tr> <tr> <td> <div class="G">Netaṃ samaṇasāruppaṃ,</div> </td> </tr> <tr> <td> <div class="G">na etaṃ ariyaddhanaṃ.</div> </td> </tr> </table> </div>
</div>
<div class="q" id="p_19Th2_427"> <div class="divNumber">345.</div> <div class="p"> <table class="singleColumn"> <tr> <td> <div class="pN">427</div> <div class="G">Lobhanaṃ madanañcetaṃ,</div> </td> </tr> <tr> <td> <div class="G">mohanaṃ rajavaḍḍhanaṃ;</div> </td> </tr> <tr> <td> <div class="G">Sāsaṅkaṃ bahuāyāsaṃ,</div> </td> </tr> <tr> <td> <div class="G">natthi cettha dhuvaṃ ṭhiti.</div> </td> </tr> </table> </div>
</div>
<div class="q" id="p_19Th2_428"> <div class="divNumber">346.</div> <div class="p"> <table class="singleColumn"> <tr> <td> <div class="pN">428</div> <div class="G">Ettha rattā pamattā ca,</div> </td> </tr> <tr> <td> <div class="G">saṃkiliṭṭhamanā narā;</div> </td> </tr> <tr> <td> <div class="G">Aññamaññena byāruddhā,</div> </td> </tr> <tr> <td> <div class="G">puthu kubbanti medhagaṃ.</div> </td> </tr> </table> </div>
</div>
<div class="q" id="p_19Th2_429"> <div class="divNumber">347.</div> <div class="p"> <table class="singleColumn"> <tr> <td> <div class="pN">429</div> <div class="G">Vadho bandho parikleso,</div> </td> </tr> <tr> <td> <div class="G">jāni sokapariddavo;</div> </td> </tr> <tr> <td> <div class="G">Kāmesu adhipannānaṃ,</div> </td> </tr> <tr> <td> <div class="G">dissate byasanaṃ bahuṃ.</div> </td> </tr> </table> </div>
</div>
<div class="q" id="p_19Th2_430"> <div class="divNumber">348.</div> <div class="p"> <table class="singleColumn"> <tr> <td> <div class="pN">430</div> <div class="G">Taṃ maṃ ñātī amittāva,</div> </td> </tr> <tr> <td> <div class="G">kiṃ vo kāmesu yuñjatha;</div> </td> </tr> <tr> <td> <div class="G">Jānātha maṃ pabbajitaṃ,</div> </td> </tr> <tr> <td> <div class="G">kāmesu bhayadassiniṃ.</div> </td> </tr> </table> </div>
</div>
<div class="q" id="p_19Th2_431"> <div class="divNumber">349.</div> <div class="p"> <table class="singleColumn"> <tr> <td> <div class="pN">431</div> <div class="G">Na hiraññasuvaṇṇena,</div> </td> </tr> <tr> <td> <div class="G">parikkhīyanti āsavā;</div> </td> </tr> <tr> <td> <div class="G">Amittā vadhakā kāmā,</div> </td> </tr> <tr> <td> <div class="G">sapattā sallabandhanā.</div> </td> </tr> </table> </div>
</div>
<div class="q" id="p_19Th2_432"> <div class="divNumber">350.</div> <div class="p"> <table class="singleColumn"> <tr> <td> <div class="pN">432</div> <div class="G">Taṃ maṃ ñātī amittāva,</div> </td> </tr> <tr> <td> <div class="G">kiṃ vo kāmesu yuñjatha;</div> </td> </tr> <tr> <td> <div class="G">Jānātha maṃ pabbajitaṃ,</div> </td> </tr> <tr> <td> <div class="G">muṇḍaṃ saṅghāṭipārutaṃ.</div> </td> </tr> </table> </div>
</div>
<div class="q" id="p_19Th2_433"> <div class="divNumber">351.</div> <div class="p"> <table class="singleColumn"> <tr> <td> <div class="pN">433</div> <div class="G">Uttiṭṭhapiṇḍo uñcho ca,</div> </td> </tr> <tr> <td> <div class="G">paṃsukūlañca cīvaraṃ;</div> </td> </tr> <tr> <td> <div class="G">Etaṃ kho mama sāruppaṃ,</div> </td> </tr> <tr> <td> <div class="G">anagārūpanissayo.</div> </td> </tr> </table> </div>
</div>
<div class="q" id="p_19Th2_434"> <div class="divNumber">352.</div> <div class="p"> <table class="singleColumn"> <tr> <td> <div class="pN">434</div> <div class="G">Vantā mahesīhi kāmā,</div> </td> </tr> <tr> <td> <div class="G">ye dibbā ye ca mānusā;</div> </td> </tr> <tr> <td> <div class="G">Khemaṭṭhāne vimuttā te,</div> </td> </tr> <tr> <td> <div class="G">pattā te acalaṃ sukhaṃ.</div> </td> </tr> </table> </div>
</div>
<div class="q" id="p_19Th2_435"> <div class="divNumber">353.</div> <div class="p"> <table class="singleColumn"> <tr> <td> <div class="pN">435</div> <div class="G">Māhaṃ kāmehi saṅgacchiṃ,</div> </td> </tr> <tr> <td> <div class="G">yesu tāṇaṃ na vijjati;</div> </td> </tr> <tr> <td> <div class="G">Amittā vadhakā kāmā,</div> </td> </tr> <tr> <td> <div class="G">aggikkhandhūpamā dukhā.</div> </td> </tr> </table> </div>
</div>
<div class="q" id="p_19Th2_436"> <div class="divNumber">354.</div> <div class="p"> <table class="singleColumn"> <tr> <td> <div class="pN">436</div> <div class="G">Paripantho esa bhayo,</div> </td> </tr> <tr> <td> <div class="G">savighāto sakaṇṭako;</div> </td> </tr> <tr> <td> <div class="G">Gedho suvisamo ceso,</div> </td> </tr> <tr> <td> <div class="G">mahanto mohanāmukho.</div> </td> </tr> </table> </div>
</div>
<div class="q" id="p_19Th2_437"> <div class="divNumber">355.</div> <div class="p"> <table class="singleColumn"> <tr> <td> <div class="pN">437</div> <div class="G">Upasaggo bhīmarūpo,</div> </td> </tr> <tr> <td> <div class="G">kāmā sappasirūpamā;</div> </td> </tr> <tr> <td> <div class="G">Ye bālā abhinandanti,</div> </td> </tr> <tr> <td> <div class="G">andhabhūtā puthujjanā.</div> </td> </tr> </table> </div>
</div>
<div class="q" id="p_19Th2_438"> <div class="divNumber">356.</div> <div class="p"> <table class="singleColumn"> <tr> <td> <div class="pN">438</div> <div class="G">Kāmapaṅkena sattā hi,</div> </td> </tr> <tr> <td> <div class="G">bahū loke aviddasū;</div> </td> </tr> <tr> <td> <div class="G">Pariyantaṃ na jānanti,</div> </td> </tr> <tr> <td> <div class="G">jātiyā maraṇassa ca.</div> </td> </tr> </table> </div>
</div>
<div class="q" id="p_19Th2_439"> <div class="divNumber">357.</div> <div class="p"> <table class="singleColumn"> <tr> <td> <div class="pN">439</div> <div class="G">Duggatigamanaṃ maggaṃ,</div> </td> </tr> <tr> <td> <div class="G">manussā kāmahetukaṃ;</div> </td> </tr> <tr> <td> <div class="G">Bahuṃ ve paṭipajjanti,</div> </td> </tr> <tr> <td> <div class="G">attano rogamāvahaṃ.</div> </td> </tr> </table> </div>
</div>
<div class="q" id="p_19Th2_440"> <div class="divNumber">358.</div> <div class="p"> <table class="singleColumn"> <tr> <td> <div class="pN">440</div> <div class="G">Evaṃ amittajananā,</div> </td> </tr> <tr> <td> <div class="G">tāpanā saṃkilesikā;</div> </td> </tr> <tr> <td> <div class="G">Lokāmisā bandhanīyā,</div> </td> </tr> <tr> <td> <div class="G">kāmā maraṇabandhanā.</div> </td> </tr> </table> </div>
</div>
<div class="q" id="p_19Th2_441"> <div class="divNumber">359.</div> <div class="p"> <table class="singleColumn"> <tr> <td> <div class="pN">441</div> <div class="G">Ummādanā ullapanā,</div> </td> </tr> <tr> <td> <div class="G">kāmā cittappamaddino;</div> </td> </tr> <tr> <td> <div class="G">Sattānaṃ saṃkilesāya,</div> </td> </tr> <tr> <td> <div class="G">khippaṃ mārena oḍḍitaṃ.</div> </td> </tr> </table> </div>
</div>
<div class="q" id="p_19Th2_442"> <div class="divNumber">360.</div> <div class="p"> <table class="singleColumn"> <tr> <td> <div class="pN">442</div> <div class="G">Anantādīnavā kāmā,</div> </td> </tr> <tr> <td> <div class="G">bahudukkhā mahāvisā;</div> </td> </tr> <tr> <td> <div class="G">Appassādā raṇakarā,</div> </td> </tr> <tr> <td> <div class="G">sukkapakkhavisosanā.</div> </td> </tr> </table> </div>
</div>
<div class="q" id="p_19Th2_443"> <div class="divNumber">361.</div> <div class="p"> <table class="singleColumn"> <tr> <td> <div class="pN">443</div> <div class="G">Sāhaṃ etādisaṃ katvā,</div> </td> </tr> <tr> <td> <div class="G">byasanaṃ kāmahetukaṃ;</div> </td> </tr> <tr> <td> <div class="G">Na taṃ paccāgamissāmi,</div> </td> </tr> <tr> <td> <div class="G">nibbānābhiratā sadā.</div> </td> </tr> </table> </div>
</div>
<div class="q" id="p_19Th2_444"> <div class="divNumber">362.</div> <div class="p"> <table class="singleColumn"> <tr> <td> <div class="pN">444</div> <div class="G">Raṇaṃ karitvā kāmānaṃ,</div> </td> </tr> <tr> <td> <div class="G">sītibhāvābhikaṅkhinī;</div> </td> </tr> <tr> <td> <div class="G">Appamattā vihassāmi,</div> </td> </tr> <tr> <td> <div class="G">sabbasaṃyojanakkhaye.</div> </td> </tr> </table> </div>
</div>
<div class="q" id="p_19Th2_445"> <div class="divNumber">363.</div> <div class="p"> <table class="singleColumn"> <tr> <td> <div class="pN">445</div> <div class="G">Asokaṃ virajaṃ khemaṃ,</div> </td> </tr> <tr> <td> <div class="G">ariyaṭṭhaṅgikaṃ ujuṃ;</div> </td> </tr> <tr> <td> <div class="G">Taṃ maggaṃ anugacchāmi,</div> </td> </tr> <tr> <td> <div class="G">yena tiṇṇā mahesino”.</div> </td> </tr> </table> </div>
</div>
<div class="q" id="p_19Th2_446"> <div class="divNumber">364.</div> <div class="p"> <table class="singleColumn"> <tr> <td> <div class="pN">446</div> <div class="G">“Imaṃ passatha dhammaṭṭhaṃ,</div> </td> </tr> <tr> <td> <div class="G">subhaṃ kammāradhītaraṃ;</div> </td> </tr> <tr> <td> <div class="G">Anejaṃ upasampajja,</div> </td> </tr> <tr> <td> <div class="G">rukkhamūlamhi jhāyati.</div> </td> </tr> </table> </div>
</div>
<div class="q" id="p_19Th2_447"> <div class="divNumber">365.</div> <div class="p"> <table class="singleColumn"> <tr> <td> <div class="pN">447</div> <div class="G">Ajjaṭṭhamī pabbajitā,</div> </td> </tr> <tr> <td> <div class="G">saddhā saddhammasobhanā;</div> </td> </tr> <tr> <td> <div class="G">Vinītuppalavaṇṇāya,</div> </td> </tr> <tr> <td> <div class="G">tevijjā maccuhāyinī.</div> </td> </tr> </table> </div>
</div>
<div class="q" id="p_19Th2_448"> <div class="divNumber">366.</div> <div class="p"> <table class="singleColumn"> <tr> <td> <div class="pN">448</div> <div class="G">Sāyaṃ bhujissā anaṇā,</div> </td> </tr> <tr> <td> <div class="G">bhikkhunī bhāvitindriyā;</div> </td> </tr> <tr> <td> <div class="G">Sabbayogavisaṃyuttā,</div> </td> </tr> <tr> <td> <div class="G">katakiccā anāsavā”.</div> </td> </tr> </table> </div>
</div>
<div class="q" id="p_19Th2_449"> <div class="divNumber">367.</div> <div class="p"> <table class="singleColumn"> <tr> <td> <div class="pN">449</div> <div class="G">Taṃ sakko devasaṅghena,</div> </td> </tr> <tr> <td> <div class="G">upasaṅkamma iddhiyā;</div> </td> </tr> <tr> <td> <div class="G">Namassati bhūtapati,</div> </td> </tr> <tr> <td> <div class="G">subhaṃ kammāradhītaranti.</div> </td> </tr> </table> </div>
</div>
<div class="CENTER" id="p_19Th2_450">
<span class="pN">450</span>…  Subhā kammāradhītā therī… .</div>
<div class="ENDH3" id="p_19Th2_451">
<span class="pN">451</span>Vīsatinipāto niṭṭhito.</div>
</html>
