<html>
<div class="i">55.6 Kāḷudāyittheraapadāna</div>
<div class="h">Bhaddiyavagga</div>
<div class="h">Kāḷudāyittheraapadāna</div>
<div class="q" id="p_20Ap1_7509"> <div class="divNumber">165.</div> <div class="p"> <table class="singleColumn"> <tr> <td> <div class="pN">7509</div> <div class="G">“Padumuttaro nāma jino,</div> </td> </tr> <tr> <td> <div class="G">sabbadhammesu cakkhumā;</div> </td> </tr> <tr> <td> <div class="G">Ito satasahassamhi,</div> </td> </tr> <tr> <td> <div class="G">kappe uppajji nāyako.</div> </td> </tr> </table> </div>
</div>
<div class="q" id="p_20Ap1_7510"> <div class="divNumber">166.</div> <div class="p"> <table class="singleColumn"> <tr> <td> <div class="pN">7510</div> <div class="G">Nāyakānaṃ varo satthā,</div> </td> </tr> <tr> <td> <div class="G">guṇāguṇavidū jino;</div> </td> </tr> <tr> <td> <div class="G">Kataññū katavedī ca,</div> </td> </tr> <tr> <td> <div class="G">titthe yojeti pāṇine.</div> </td> </tr> </table> </div>
</div>
<div class="q" id="p_20Ap1_7511"> <div class="divNumber">167.</div> <div class="p"> <table class="singleColumn"> <tr> <td> <div class="pN">7511</div> <div class="G">Sabbaññutena ñāṇena,</div> </td> </tr> <tr> <td> <div class="G">tulayitvā dayāsayo;</div> </td> </tr> <tr> <td> <div class="G">Deseti pavaraṃ dhammaṃ,</div> </td> </tr> <tr> <td> <div class="G">anantaguṇasañcayo.</div> </td> </tr> </table> </div>
</div>
<div class="q" id="p_20Ap1_7512"> <div class="divNumber">168.</div> <div class="p"> <table class="singleColumn"> <tr> <td> <div class="pN">7512</div> <div class="G">Sa kadāci mahāvīro,</div> </td> </tr> <tr> <td> <div class="G">anantajinasaṃsari;</div> </td> </tr> <tr> <td> <div class="G">Deseti madhuraṃ dhammaṃ,</div> </td> </tr> <tr> <td> <div class="G">catusaccūpasañhitaṃ.</div> </td> </tr> </table> </div>
</div>
<div class="q" id="p_20Ap1_7513"> <div class="divNumber">169.</div> <div class="p"> <table class="singleColumn"> <tr> <td> <div class="pN">7513</div> <div class="G">Sutvāna taṃ dhammavaraṃ,</div> </td> </tr> <tr> <td> <div class="G">ādimajjhantasobhanaṃ;</div> </td> </tr> <tr> <td> <div class="G">Pāṇasatasahassānaṃ,</div> </td> </tr> <tr> <td> <div class="G">dhammābhisamayo ahu.</div> </td> </tr> </table> </div>
</div>
<div class="q" id="p_20Ap1_7514"> <div class="divNumber">170.</div> <div class="p"> <table class="singleColumn"> <tr> <td> <div class="pN">7514</div> <div class="G">Ninnāditā tadā bhūmi,</div> </td> </tr> <tr> <td> <div class="G">gajjiṃsu ca payodharā;</div> </td> </tr> <tr> <td> <div class="G">Sādhukāraṃ pavattiṃsu,</div> </td> </tr> <tr> <td> <div class="G">devabrahmanarāsurā.</div> </td> </tr> </table> </div>
</div>
<div class="q" id="p_20Ap1_7515"> <div class="divNumber">171.</div> <div class="p"> <table class="singleColumn"> <tr> <td> <div class="pN">7515</div> <div class="G">‘Aho kāruṇiko satthā,</div> </td> </tr> <tr> <td> <div class="G">aho saddhammadesanā;</div> </td> </tr> <tr> <td> <div class="G">Aho bhavasamuddamhi,</div> </td> </tr> <tr> <td> <div class="G">nimugge uddharī jino’.</div> </td> </tr> </table> </div>
</div>
<div class="q" id="p_20Ap1_7516"> <div class="divNumber">172.</div> <div class="p"> <table class="singleColumn"> <tr> <td> <div class="pN">7516</div> <div class="G">Evaṃ pavedajātesu,</div> </td> </tr> <tr> <td> <div class="G">sanarāmarabrahmasu;</div> </td> </tr> <tr> <td> <div class="G">Kulappasādakānaggaṃ,</div> </td> </tr> <tr> <td> <div class="G">sāvakaṃ vaṇṇayī jino.</div> </td> </tr> </table> </div>
</div>
<div class="q" id="p_20Ap1_7517"> <div class="divNumber">173.</div> <div class="p"> <table class="singleColumn"> <tr> <td> <div class="pN">7517</div> <div class="G">Tadāhaṃ haṃsavatiyaṃ,</div> </td> </tr> <tr> <td> <div class="G">jātomaccakule ahuṃ;</div> </td> </tr> <tr> <td> <div class="G">Pāsādiko dassaniyo,</div> </td> </tr> <tr> <td> <div class="G">pahūtadhanadhaññavā.</div> </td> </tr> </table> </div>
</div>
<div class="q" id="p_20Ap1_7518"> <div class="divNumber">174.</div> <div class="p"> <table class="singleColumn"> <tr> <td> <div class="pN">7518</div> <div class="G">Haṃsārāmamupeccāhaṃ,</div> </td> </tr> <tr> <td> <div class="G">vanditvā taṃ tathāgataṃ;</div> </td> </tr> <tr> <td> <div class="G">Suṇitvā madhuraṃ dhammaṃ,</div> </td> </tr> <tr> <td> <div class="G">kāraṃ katvā ca tādino.</div> </td> </tr> </table> </div>
</div>
<div class="q" id="p_20Ap1_7519"> <div class="divNumber">175.</div> <div class="p"> <table class="singleColumn"> <tr> <td> <div class="pN">7519</div> <div class="G">Nipacca pādamūlehaṃ,</div> </td> </tr> <tr> <td> <div class="G">imaṃ vacanamabraviṃ;</div> </td> </tr> <tr> <td> <div class="G">‘Kulappasādakānaggo,</div> </td> </tr> <tr> <td> <div class="G">yo tayā santhuto mune.</div> </td> </tr> </table> </div>
</div>
<div class="q" id="p_20Ap1_7520"> <div class="divNumber">176.</div> <div class="p"> <table class="singleColumn"> <tr> <td> <div class="pN">7520</div> <div class="G">Tādiso homahaṃ vīra,</div> </td> </tr> <tr> <td> <div class="G">buddhaseṭṭhassa sāsane’;</div> </td> </tr> <tr> <td> <div class="G">Tadā mahākāruṇiko,</div> </td> </tr> <tr> <td> <div class="G">siñcanto vāmatena maṃ.</div> </td> </tr> </table> </div>
</div>
<div class="q" id="p_20Ap1_7521"> <div class="divNumber">177.</div> <div class="p"> <table class="singleColumn"> <tr> <td> <div class="pN">7521</div> <div class="G">Āha maṃ ‘putta uttiṭṭha,</div> </td> </tr> <tr> <td> <div class="G">lacchase taṃ manorathaṃ;</div> </td> </tr> <tr> <td> <div class="G">Kathaṃ nāma jine kāraṃ,</div> </td> </tr> <tr> <td> <div class="G">katvāna viphalo siyā.</div> </td> </tr> </table> </div>
</div>
<div class="q" id="p_20Ap1_7522"> <div class="divNumber">178.</div> <div class="p"> <table class="singleColumn"> <tr> <td> <div class="pN">7522</div> <div class="G">Satasahassito kappe,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_7523"> <div class="divNumber">179.</div> <div class="p"> <table class="singleColumn"> <tr> <td> <div class="pN">7523</div> <div class="G">Tassa dhammesu dāyādo,</div> </td> </tr> <tr> <td> <div class="G">oraso dhammanimmito;</div> </td> </tr> <tr> <td> <div class="G">Udāyi nāma nāmena,</div> </td> </tr> <tr> <td> <div class="G">hessati satthu sāvako’.</div> </td> </tr> </table> </div>
</div>
<div class="q" id="p_20Ap1_7524"> <div class="divNumber">180.</div> <div class="p"> <table class="singleColumn"> <tr> <td> <div class="pN">7524</div> <div class="G">Taṃ sutvā mudito hutvā,</div> </td> </tr> <tr> <td> <div class="G">yāvajīvaṃ tadā jinaṃ;</div> </td> </tr> <tr> <td> <div class="G">Mettacitto paricariṃ,</div> </td> </tr> <tr> <td> <div class="G">paccayehi vināyakaṃ.</div> </td> </tr> </table> </div>
</div>
<div class="q" id="p_20Ap1_7525"> <div class="divNumber">181.</div> <div class="p"> <table class="singleColumn"> <tr> <td> <div class="pN">7525</div> <div class="G">Tena kammavipākena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṃ dehaṃ,</div> </td> </tr> <tr> <td> <div class="G">tāvatiṃsamagacchahaṃ.</div> </td> </tr> </table> </div>
</div>
<div class="q" id="p_20Ap1_7526"> <div class="divNumber">182.</div> <div class="p"> <table class="singleColumn"> <tr> <td> <div class="pN">7526</div> <div class="G">Pacchime ca bhave dāni,</div> </td> </tr> <tr> <td> <div class="G">ramme kapilavatthave;</div> </td> </tr> <tr> <td> <div class="G">Jāto mahāmaccakule,</div> </td> </tr> <tr> <td> <div class="G">suddhodanamahīpate.</div> </td> </tr> </table> </div>
</div>
<div class="q" id="p_20Ap1_7527"> <div class="divNumber">183.</div> <div class="p"> <table class="singleColumn"> <tr> <td> <div class="pN">7527</div> <div class="G">Tadā ajāyi siddhattho,</div> </td> </tr> <tr> <td> <div class="G">ramme lumbinikānane;</div> </td> </tr> <tr> <td> <div class="G">Hitāya sabbalokassa,</div> </td> </tr> <tr> <td> <div class="G">sukhāya ca narāsabho.</div> </td> </tr> </table> </div>
</div>
<div class="q" id="p_20Ap1_7528"> <div class="divNumber">184.</div> <div class="p"> <table class="singleColumn"> <tr> <td> <div class="pN">7528</div> <div class="G">Tadaheva ahaṃ jāto,</div> </td> </tr> <tr> <td> <div class="G">saha teneva vaḍḍhito;</div> </td> </tr> <tr> <td> <div class="G">Piyo sahāyo dayito,</div> </td> </tr> <tr> <td> <div class="G">viyatto nītikovido.</div> </td> </tr> </table> </div>
</div>
<div class="q" id="p_20Ap1_7529"> <div class="divNumber">185.</div> <div class="p"> <table class="singleColumn"> <tr> <td> <div class="pN">7529</div> <div class="G">Ekūnatiṃso vayasā,</div> </td> </tr> <tr> <td> <div class="G">nikkhamitvā agārato;</div> </td> </tr> <tr> <td> <div class="G">Chabbassaṃ vītināmetvā,</div> </td> </tr> <tr> <td> <div class="G">āsi buddho vināyako.</div> </td> </tr> </table> </div>
</div>
<div class="q" id="p_20Ap1_7530"> <div class="divNumber">186.</div> <div class="p"> <table class="singleColumn"> <tr> <td> <div class="pN">7530</div> <div class="G">Jetvā sasenakaṃ māraṃ,</div> </td> </tr> <tr> <td> <div class="G">khepayitvāna āsave;</div> </td> </tr> <tr> <td> <div class="G">Bhavaṇṇavaṃ taritvāna,</div> </td> </tr> <tr> <td> <div class="G">buddho āsi sadevake.</div> </td> </tr> </table> </div>
</div>
<div class="q" id="p_20Ap1_7531"> <div class="divNumber">187.</div> <div class="p"> <table class="singleColumn"> <tr> <td> <div class="pN">7531</div> <div class="G">Isivhayaṃ gamitvāna,</div> </td> </tr> <tr> <td> <div class="G">vinetvā pañcavaggiye;</div> </td> </tr> <tr> <td> <div class="G">Tato vinesi bhagavā,</div> </td> </tr> <tr> <td> <div class="G">gantvā gantvā tahiṃ tahiṃ.</div> </td> </tr> </table> </div>
</div>
<div class="q" id="p_20Ap1_7532"> <div class="divNumber">188.</div> <div class="p"> <table class="singleColumn"> <tr> <td> <div class="pN">7532</div> <div class="G">Veneyye vinayanto so,</div> </td> </tr> <tr> <td> <div class="G">saṅgaṇhanto sadevakaṃ;</div> </td> </tr> <tr> <td> <div class="G">Upecca magadhe giriṃ,</div> </td> </tr> <tr> <td> <div class="G">viharittha tadā jino.</div> </td> </tr> </table> </div>
</div>
<div class="q" id="p_20Ap1_7533"> <div class="divNumber">189.</div> <div class="p"> <table class="singleColumn"> <tr> <td> <div class="pN">7533</div> <div class="G">Tadā suddhodanenāhaṃ,</div> </td> </tr> <tr> <td> <div class="G">bhūmipālena pesito;</div> </td> </tr> <tr> <td> <div class="G">Gantvā disvā dasabalaṃ,</div> </td> </tr> <tr> <td> <div class="G">pabbajitvārahā ahuṃ.</div> </td> </tr> </table> </div>
</div>
<div class="q" id="p_20Ap1_7534"> <div class="divNumber">190.</div> <div class="p"> <table class="singleColumn"> <tr> <td> <div class="pN">7534</div> <div class="G">Tadā mahesiṃ yācitvā,</div> </td> </tr> <tr> <td> <div class="G">pāpayiṃ kapilavhayaṃ;</div> </td> </tr> <tr> <td> <div class="G">Tato purāhaṃ gantvāna,</div> </td> </tr> <tr> <td> <div class="G">pasādesiṃ mahākulaṃ.</div> </td> </tr> </table> </div>
</div>
<div class="q" id="p_20Ap1_7535"> <div class="divNumber">191.</div> <div class="p"> <table class="singleColumn"> <tr> <td> <div class="pN">7535</div> <div class="G">Jino tasmiṃ guṇe tuṭṭho,</div> </td> </tr> <tr> <td> <div class="G">maṃ mahāparisāya so;</div> </td> </tr> <tr> <td> <div class="G">Kulappasādakānaggaṃ,</div> </td> </tr> <tr> <td> <div class="G">paññāpesi vināyako.</div> </td> </tr> </table> </div>
</div>
<div class="q" id="p_20Ap1_7536"> <div class="divNumber">192.</div> <div class="p"> <table class="singleColumn"> <tr> <td> <div class="pN">7536</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_7537"> <div class="divNumber">193.</div> <div class="p"> <table class="singleColumn"> <tr> <td> <div class="pN">7537</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap1_7538"> <div class="divNumber">194.</div> <div class="p"> <table class="singleColumn"> <tr> <td> <div class="pN">7538</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_7539"> <div class="p">
<span class="pN">7539</span>Itthaṃ sudaṃ āyasmā kāḷudāyī thero imā gāthāyo abhāsitthāti. </div>
</div>
<div class="CENTER" id="p_20Ap1_7540">
<span class="pN">7540</span>Kāḷudāyittherassāpadānaṃ chaṭṭhaṃ.</div>
</html>
