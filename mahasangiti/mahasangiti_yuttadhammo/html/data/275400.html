<html>
<div class="i">1.4.7 Catumahārājasutta</div>
<div class="h">Paṭhamapaṇṇāsaka</div>
<div class="h">Devadūtavagga</div>
<div class="h">Catumahārājasutta</div>
<div class="q" id="p_15A3_232"> <div class="divNumber">37.</div> <div class="p">
<span class="pN">232</span>“Aṭṭhamiyaṃ, bhikkhave, pakkhassa catunnaṃ mahārājānaṃ amaccā pārisajjā imaṃ lokaṃ anuvicaranti—  ‘kacci bahū manussā manussesu matteyyā petteyyā sāmaññā brahmaññā kule jeṭṭhāpacāyino uposathaṃ upavasanti paṭijāgaronti puññāni karontī’ti. Cātuddasiṃ, bhikkhave, pakkhassa catunnaṃ mahārājānaṃ puttā imaṃ lokaṃ anuvicaranti—  ‘kacci bahū manussā manussesu matteyyā petteyyā sāmaññā brahmaññā kule jeṭṭhāpacāyino uposathaṃ upavasanti paṭijāgaronti puññāni karontī’ti. Tadahu, bhikkhave, uposathe pannarase cattāro mahārājāno sāmaññeva imaṃ lokaṃ anuvicaranti—  ‘kacci bahū manussā manussesu matteyyā petteyyā sāmaññā brahmaññā kule jeṭṭhāpacāyino uposathaṃ upavasanti paṭijāgaronti puññāni karontī’ti. </div>
</div>
<div class="q" id="p_15A3_233"> <div class="p">
<span class="pN">233</span>Sace, bhikkhave, appakā honti manussā manussesu matteyyā petteyyā sāmaññā brahmaññā kule jeṭṭhāpacāyino uposathaṃ upavasanti paṭijāgaronti puññāni karonti. Tamenaṃ, bhikkhave, cattāro mahārājāno devānaṃ tāvatiṃsānaṃ sudhammāya sabhāya sannisinnānaṃ sannipatitānaṃ ārocenti—  ‘appakā kho, mārisā, manussā manussesu matteyyā petteyyā sāmaññā brahmaññā kule jeṭṭhāpacāyino uposathaṃ upavasanti paṭijāgaronti puññāni karontī’ti. Tena kho, bhikkhave, devā tāvatiṃsā anattamanā honti—  ‘dibbā vata, bho, kāyā parihāyissanti, paripūrissanti asurakāyā’ti. </div>
</div>
<div class="q" id="p_15A3_234"> <div class="p">
<span class="pN">234</span>Sace pana, bhikkhave, bahū honti manussā manussesu matteyyā petteyyā sāmaññā brahmaññā kule jeṭṭhāpacāyino uposathaṃ upavasanti paṭijāgaronti puññāni karonti. Tamenaṃ, bhikkhave, cattāro mahārājāno devānaṃ tāvatiṃsānaṃ sudhammāya sabhāya sannisinnānaṃ sannipatitānaṃ ārocenti—  ‘bahū kho, mārisā, manussā manussesu matteyyā petteyyā sāmaññā brahmaññā kule jeṭṭhāpacāyino uposathaṃ upavasanti paṭijāgaronti puññāni karontī’ti. Tena, bhikkhave, devā tāvatiṃsā attamanā honti—  ‘dibbā vata bho kāyā paripūrissanti, parihāyissanti asurakāyā’ti. </div>
</div>
<div class="q" id="p_15A3_235"> <div class="p">
<span class="pN">235</span>Bhūtapubbaṃ, bhikkhave, sakko devānamindo deve tāvatiṃse anunayamāno tāyaṃ velāyaṃ imaṃ gāthaṃ abhāsi—  </div>
</div>
<div class="q" id="p_15A3_236"> <div class="p"> <table class="singleColumn"> <tr> <td> <div class="pN">236</div> <div class="G">‘Cātuddasiṃ pañcadasiṃ,</div> </td> </tr> <tr> <td> <div class="G">yā ca pakkhassa aṭṭhamī;</div> </td> </tr> <tr> <td> <div class="G">Pāṭihāriyapakkhañca,</div> </td> </tr> <tr> <td> <div class="G">aṭṭhaṅgasusamāgataṃ;</div> </td> </tr> <tr> <td> <div class="G">Uposathaṃ upavaseyya,</div> </td> </tr> <tr> <td> <div class="G">yopissa mādiso naro’ti.</div> </td> </tr> </table> </div>
</div>
<div class="q" id="p_15A3_237"> <div class="p">
<span class="pN">237</span>Sā kho panesā, bhikkhave, sakkena devānamindena gāthā duggītā na sugītā dubbhāsitā na subhāsitā. Taṃ kissa hetu? Sakko hi, bhikkhave, devānamindo avītarāgo avītadoso avītamoho. </div>
</div>
<div class="q" id="p_15A3_238"> <div class="p">
<span class="pN">238</span>Yo ca kho so, bhikkhave, bhikkhu arahaṃ khīṇāsavo vusitavā brahmacariyo katakaraṇīyo ohitabhāro anuppattasadattho parikkhīṇabhavasaṃyojano sammadaññāvimutto, tassa kho etaṃ, bhikkhave, bhikkhuno kallaṃ vacanāya—  </div>
</div>
<div class="q" id="p_15A3_239"> <div class="p"> <table class="singleColumn"> <tr> <td> <div class="pN">239</div> <div class="G">‘Cātuddasiṃ pañcadasiṃ,</div> </td> </tr> <tr> <td> <div class="G">yā ca pakkhassa aṭṭhamī;</div> </td> </tr> <tr> <td> <div class="G">Pāṭihāriyapakkhañca,</div> </td> </tr> <tr> <td> <div class="G">aṭṭhaṅgasusamāgataṃ;</div> </td> </tr> <tr> <td> <div class="G">Uposathaṃ upavaseyya,</div> </td> </tr> <tr> <td> <div class="G">yopissa mādiso naro’ti.</div> </td> </tr> </table> </div>
</div>
<div class="q" id="p_15A3_240"> <div class="p">
<span class="pN">240</span>Taṃ kissa hetu? So hi, bhikkhave, bhikkhu vītarāgo vītadoso vītamoho”ti. </div>
</div>
<div class="CENTER" id="p_15A3_241">
<span class="pN">241</span>Sattamaṃ.</div>
</html>
