<html>
<div class="i">11.1 Suttantabhājanīya</div>
<div class="h">Maggaṅgavibhaṅga</div>
<div class="h">Suttantabhājanīya</div>
<div class="q" id="p_30Vbh_1627"> <div class="divNumber">486.</div> <div class="p">
<span class="pN">1627</span>Ariyo aṭṭhaṅgiko maggo, seyyathidaṃ—  sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi. </div>
</div>
<div class="q" id="p_30Vbh_1628"> <div class="divNumber">487.</div> <div class="p">
<span class="pN">1628</span>Tattha katamā sammādiṭṭhi? Dukkhe ñāṇaṃ, dukkhasamudaye ñāṇaṃ, dukkhanirodhe ñāṇaṃ, dukkhanirodhagāminiyā paṭipadāya ñāṇaṃ—  ayaṃ vuccati “sammādiṭṭhi”. (1) </div>
</div>
<div class="q" id="p_30Vbh_1629"> <div class="p">
<span class="pN">1629</span>Tattha katamo sammāsaṅkappo? Nekkhammasaṅkappo, abyāpādasaṅkappo, avihiṃsāsaṅkappo—  ayaṃ vuccati “sammāsaṅkappo”. (2) </div>
</div>
<div class="q" id="p_30Vbh_1630"> <div class="p">
<span class="pN">1630</span>Tattha katamā sammāvācā? Musāvādā veramaṇī, pisuṇāya vācāya veramaṇī, pharusāya vācāya veramaṇī, samphappalāpā veramaṇī—  ayaṃ vuccati “sammāvācā”. (3) </div>
</div>
<div class="q" id="p_30Vbh_1631"> <div class="p">
<span class="pN">1631</span>Tattha katamo sammākammanto? Pāṇātipātā veramaṇī, adinnādānā veramaṇī, kāmesumicchācārā veramaṇī—  ayaṃ vuccati “sammākammanto”. (4) </div>
</div>
<div class="q" id="p_30Vbh_1632"> <div class="p">
<span class="pN">1632</span>Tattha katamo sammāājīvo? Idha ariyasāvako micchāājīvaṃ pahāya sammāājīvena jīvikaṃ kappeti—  ayaṃ vuccati “sammāājīvo”. (5) </div>
</div>
<div class="q" id="p_30Vbh_1633"> <div class="p">
<span class="pN">1633</span>Tattha katamo sammāvāyāmo? Idha bhikkhu anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti padahati, uppannānaṃ pāpakānaṃ akusalānaṃ dhammānaṃ pahānāya chandaṃ janeti vāyamati vīriyaṃ ārabhati cittaṃ paggaṇhāti padahati, anuppannānaṃ kusalānaṃ dhammānaṃ uppādāya chandaṃ janeti vāyamati vīriyaṃ ārabhati cittaṃ paggaṇhāti padahati, uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati—  ayaṃ vuccati “sammāvāyāmo”. (6) </div>
</div>
<div class="q" id="p_30Vbh_1634"> <div class="p">
<span class="pN">1634</span>Tattha katamā sammāsati? Idha bhikkhu kāye kāyānupassī viharati ātāpī sampajāno satimā vineyya loke abhijjhādomanassaṃ, vedanāsu vedanānupassī viharati ātāpī sampajāno satimā vineyya loke abhijjhādomanassaṃ, citte cittānupassī viharati ātāpī sampajāno satimā vineyya loke abhijjhādomanassaṃ, dhammesu dhammānupassī viharati ātāpī sampajāno satimā vineyya loke abhijjhādomanassaṃ—  ayaṃ vuccati “sammāsati”. (7) </div>
</div>
<div class="q" id="p_30Vbh_1635"> <div class="p">
<span class="pN">1635</span>Tattha katamo sammāsamādhi? Idha bhikkhu vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati; vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati; pītiyā ca virāgā upekkhako ca viharati sato ca sampajāno sukhañca kāyena paṭisaṃvedeti, yaṃ taṃ ariyā ācikkhanti “upekkhako satimā sukhavihārī”ti tatiyaṃ jhānaṃ upasampajja viharati; sukhassa ca pahānā dukkhassa ca pahānā pubbeva somanassadomanassānaṃ atthaṅgamā adukkhamasukhaṃ upekkhāsatipārisuddhiṃ catutthaṃ jhānaṃ upasampajja viharati—  ayaṃ vuccati “sammāsamādhi”. (8) </div>
</div>
<div class="q" id="p_30Vbh_1636"> <div class="divNumber">488.</div> <div class="p">
<span class="pN">1636</span>Ariyo aṭṭhaṅgiko maggo, seyyathidaṃ—  sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi. </div>
</div>
<div class="q" id="p_30Vbh_1637"> <div class="divNumber">489.</div> <div class="p">
<span class="pN">1637</span>Tattha katamā sammādiṭṭhi? Idha bhikkhu sammādiṭṭhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ, sammāsaṅkappaṃ bhāveti…pe…  sammāvācaṃ bhāveti…pe…  sammākammantaṃ bhāveti…pe…  sammāājīvaṃ bhāveti…pe…  sammāvāyāmaṃ bhāveti…pe…  sammāsatiṃ bhāveti…pe…  sammāsamādhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. </div>
</div>
<div class="CENTER" id="p_30Vbh_1638">
<span class="pN">1638</span>Suttantabhājanīyaṃ.</div>
</html>
