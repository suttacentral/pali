<html>
<div class="i">2.1 Ekūposathikātherīapadāna</div>
<div class="h">Ekūposathikavagga</div>
<div class="h">Ekūposathikātherīapadāna</div>
<div class="q" id="p_20Ap2_157"> <div class="divNumber">1.</div> <div class="p"> <table class="singleColumn"> <tr> <td> <div class="pN">157</div> <div class="G">“Nagare bandhumatiyā,</div> </td> </tr> <tr> <td> <div class="G">bandhumā nāma khattiyo;</div> </td> </tr> <tr> <td> <div class="G">Divase puṇṇamāya so,</div> </td> </tr> <tr> <td> <div class="G">upavasi uposathaṃ.</div> </td> </tr> </table> </div>
</div>
<div class="q" id="p_20Ap2_158"> <div class="divNumber">2.</div> <div class="p"> <table class="singleColumn"> <tr> <td> <div class="pN">158</div> <div class="G">Ahaṃ tena samayena,</div> </td> </tr> <tr> <td> <div class="G">kumbhadāsī ahaṃ tahiṃ;</div> </td> </tr> <tr> <td> <div class="G">Disvā sarājakaṃ senaṃ,</div> </td> </tr> <tr> <td> <div class="G">evāhaṃ cintayiṃ tadā.</div> </td> </tr> </table> </div>
</div>
<div class="q" id="p_20Ap2_159"> <div class="divNumber">3.</div> <div class="p"> <table class="singleColumn"> <tr> <td> <div class="pN">159</div> <div class="G">‘Rājāpi rajjaṃ chaḍḍetvā,</div> </td> </tr> <tr> <td> <div class="G">upavasi uposathaṃ;</div> </td> </tr> <tr> <td> <div class="G">Saphalaṃ nūna taṃ kammaṃ,</div> </td> </tr> <tr> <td> <div class="G">janakāyo pamodito’.</div> </td> </tr> </table> </div>
</div>
<div class="q" id="p_20Ap2_160"> <div class="divNumber">4.</div> <div class="p"> <table class="singleColumn"> <tr> <td> <div class="pN">160</div> <div class="G">Yoniso paccavekkhitvā,</div> </td> </tr> <tr> <td> <div class="G">duggaccañca daliddataṃ;</div> </td> </tr> <tr> <td> <div class="G">Mānasaṃ sampahaṃsitvā,</div> </td> </tr> <tr> <td> <div class="G">upavasiṃ uposathaṃ.</div> </td> </tr> </table> </div>
</div>
<div class="q" id="p_20Ap2_161"> <div class="divNumber">5.</div> <div class="p"> <table class="singleColumn"> <tr> <td> <div class="pN">161</div> <div class="G">Ahaṃ uposathaṃ katvā,</div> </td> </tr> <tr> <td> <div class="G">sammāsambuddhasāsane;</div> </td> </tr> <tr> <td> <div class="G">Tena kammena sukatena,</div> </td> </tr> <tr> <td> <div class="G">tāvatiṃsamagacchahaṃ.</div> </td> </tr> </table> </div>
</div>
<div class="q" id="p_20Ap2_162"> <div class="divNumber">6.</div> <div class="p"> <table class="singleColumn"> <tr> <td> <div class="pN">162</div> <div class="G">Tattha me sukataṃ byamhaṃ,</div> </td> </tr> <tr> <td> <div class="G">ubbhayojanamuggataṃ;</div> </td> </tr> <tr> <td> <div class="G">Kūṭāgāravarūpetaṃ,</div> </td> </tr> <tr> <td> <div class="G">mahāsanasubhūsitaṃ.</div> </td> </tr> </table> </div>
</div>
<div class="q" id="p_20Ap2_163"> <div class="divNumber">7.</div> <div class="p"> <table class="singleColumn"> <tr> <td> <div class="pN">163</div> <div class="G">Accharā satasahassā,</div> </td> </tr> <tr> <td> <div class="G">upatiṭṭhanti maṃ sadā;</div> </td> </tr> <tr> <td> <div class="G">Aññe deve atikkamma,</div> </td> </tr> <tr> <td> <div class="G">atirocāmi sabbadā.</div> </td> </tr> </table> </div>
</div>
<div class="q" id="p_20Ap2_164"> <div class="divNumber">8.</div> <div class="p"> <table class="singleColumn"> <tr> <td> <div class="pN">164</div> <div class="G">Catusaṭṭhi devarājūnaṃ,</div> </td> </tr> <tr> <td> <div class="G">mahesittamakārayiṃ;</div> </td> </tr> <tr> <td> <div class="G">Tesaṭṭhi cakkavattīnaṃ,</div> </td> </tr> <tr> <td> <div class="G">mahesittamakārayiṃ.</div> </td> </tr> </table> </div>
</div>
<div class="q" id="p_20Ap2_165"> <div class="divNumber">9.</div> <div class="p"> <table class="singleColumn"> <tr> <td> <div class="pN">165</div> <div class="G">Suvaṇṇavaṇṇā hutvāna,</div> </td> </tr> <tr> <td> <div class="G">bhavesu saṃsarāmahaṃ;</div> </td> </tr> <tr> <td> <div class="G">Sabbattha pavarā homi,</div> </td> </tr> <tr> <td> <div class="G">uposathassidaṃ phalaṃ.</div> </td> </tr> </table> </div>
</div>
<div class="q" id="p_20Ap2_166"> <div class="divNumber">10.</div> <div class="p"> <table class="singleColumn"> <tr> <td> <div class="pN">166</div> <div class="G">Hatthiyānaṃ assayānaṃ,</div> </td> </tr> <tr> <td> <div class="G">rathayānañca sīvikaṃ;</div> </td> </tr> <tr> <td> <div class="G">Labhāmi sabbamevetaṃ,</div> </td> </tr> <tr> <td> <div class="G">uposathassidaṃ phalaṃ.</div> </td> </tr> </table> </div>
</div>
<div class="q" id="p_20Ap2_167"> <div class="divNumber">11.</div> <div class="p"> <table class="singleColumn"> <tr> <td> <div class="pN">167</div> <div class="G">Soṇṇamayaṃ rūpimayaṃ,</div> </td> </tr> <tr> <td> <div class="G">athopi phalikāmayaṃ;</div> </td> </tr> <tr> <td> <div class="G">Lohitaṅgamayañceva,</div> </td> </tr> <tr> <td> <div class="G">sabbaṃ paṭilabhāmahaṃ.</div> </td> </tr> </table> </div>
</div>
<div class="q" id="p_20Ap2_168"> <div class="divNumber">12.</div> <div class="p"> <table class="singleColumn"> <tr> <td> <div class="pN">168</div> <div class="G">Koseyyakambaliyāni,</div> </td> </tr> <tr> <td> <div class="G">khomakappāsikāni ca;</div> </td> </tr> <tr> <td> <div class="G">Mahagghāni ca vatthāni,</div> </td> </tr> <tr> <td> <div class="G">sabbaṃ paṭilabhāmahaṃ.</div> </td> </tr> </table> </div>
</div>
<div class="q" id="p_20Ap2_169"> <div class="divNumber">13.</div> <div class="p"> <table class="singleColumn"> <tr> <td> <div class="pN">169</div> <div class="G">Annaṃ pānaṃ khādanīyaṃ,</div> </td> </tr> <tr> <td> <div class="G">vatthasenāsanāni ca;</div> </td> </tr> <tr> <td> <div class="G">Sabbametaṃ paṭilabhe,</div> </td> </tr> <tr> <td> <div class="G">uposathassidaṃ phalaṃ.</div> </td> </tr> </table> </div>
</div>
<div class="q" id="p_20Ap2_170"> <div class="divNumber">14.</div> <div class="p"> <table class="singleColumn"> <tr> <td> <div class="pN">170</div> <div class="G">Varagandhañca mālañca,</div> </td> </tr> <tr> <td> <div class="G">cuṇṇakañca vilepanaṃ;</div> </td> </tr> <tr> <td> <div class="G">Sabbametaṃ paṭilabhe,</div> </td> </tr> <tr> <td> <div class="G">uposathassidaṃ phalaṃ.</div> </td> </tr> </table> </div>
</div>
<div class="q" id="p_20Ap2_171"> <div class="divNumber">15.</div> <div class="p"> <table class="singleColumn"> <tr> <td> <div class="pN">171</div> <div class="G">Kūṭāgārañca pāsādaṃ,</div> </td> </tr> <tr> <td> <div class="G">maṇḍapaṃ hammiyaṃ guhaṃ;</div> </td> </tr> <tr> <td> <div class="G">Sabbametaṃ paṭilabhe,</div> </td> </tr> <tr> <td> <div class="G">uposathassidaṃ phalaṃ.</div> </td> </tr> </table> </div>
</div>
<div class="q" id="p_20Ap2_172"> <div class="divNumber">16.</div> <div class="p"> <table class="singleColumn"> <tr> <td> <div class="pN">172</div> <div class="G">Jātiyā sattavassāhaṃ,</div> </td> </tr> <tr> <td> <div class="G">pabbajiṃ anagāriyaṃ;</div> </td> </tr> <tr> <td> <div class="G">Aḍḍhamāse asampatte,</div> </td> </tr> <tr> <td> <div class="G">arahattamapāpuṇiṃ.</div> </td> </tr> </table> </div>
</div>
<div class="q" id="p_20Ap2_173"> <div class="divNumber">17.</div> <div class="p"> <table class="singleColumn"> <tr> <td> <div class="pN">173</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">bhavā sabbe samūhatā;</div> </td> </tr> <tr> <td> <div class="G">Sabbāsavā parikkhīṇā,</div> </td> </tr> <tr> <td> <div class="G">natthi dāni punabbhavo.</div> </td> </tr> </table> </div>
</div>
<div class="q" id="p_20Ap2_174"> <div class="divNumber">18.</div> <div class="p"> <table class="singleColumn"> <tr> <td> <div class="pN">174</div> <div class="G">Ekanavutito kappe,</div> </td> </tr> <tr> <td> <div class="G">yaṃ kammamakariṃ tadā;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">uposathassidaṃ phalaṃ.</div> </td> </tr> </table> </div>
</div>
<div class="q" id="p_20Ap2_175"> <div class="divNumber">19.</div> <div class="p"> <table class="singleColumn"> <tr> <td> <div class="pN">175</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavā.</div> </td> </tr> </table> </div>
</div>
<div class="q" id="p_20Ap2_176"> <div class="divNumber">20.</div> <div class="p"> <table class="singleColumn"> <tr> <td> <div class="pN">176</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap2_177"> <div class="divNumber">21.</div> <div class="p"> <table class="singleColumn"> <tr> <td> <div class="pN">177</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap2_178"> <div class="p">
<span class="pN">178</span>Itthaṃ sudaṃ ekūposathikā bhikkhunī imā gāthāyo abhāsitthāti. </div>
</div>
<div class="CENTER" id="p_20Ap2_179">
<span class="pN">179</span>Ekūposathikātheriyāpadānaṃ paṭhamaṃ.</div>
</html>
