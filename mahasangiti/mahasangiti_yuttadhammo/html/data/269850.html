<html>
<div class="i">7.7.4 Khettaṅgapañha</div>
<div class="h">Opammakathāpañha</div>
<div class="h">Kumbhavagga</div>
<div class="h">Khettaṅgapañha</div>
<div class="q" id="p_28Mi_1999"> <div class="divNumber">288.</div> <div class="p">
<span class="pN">1999</span>“Bhante nāgasena, ‘khettassa tīṇi aṅgāni gahetabbānī’ti yaṃ vadesi, katamāni tāni tīṇi aṅgāni gahetabbānī”ti? “Yathā, mahārāja, khettaṃ mātikāsampannaṃ hoti; evameva kho, mahārāja, yoginā yogāvacarena sucaritavattappaṭivattamātikāsampannena bhavitabbaṃ. Idaṃ, mahārāja, khettassa paṭhamaṃ aṅgaṃ gahetabbaṃ. </div>
</div>
<div class="q" id="p_28Mi_2000"> <div class="p">
<span class="pN">2000</span>Puna caparaṃ, mahārāja, khettaṃ mariyādāsampannaṃ hoti, tāya ca mariyādāya udakaṃ rakkhitvā dhaññaṃ paripāceti; evameva kho, mahārāja, yoginā yogāvacarena sīlahirimariyādāsampannena bhavitabbaṃ, tāya ca sīlahirimariyādāya sāmaññaṃ rakkhitvā cattāri sāmaññaphalāni gahetabbāni. Idaṃ, mahārāja, khettassa dutiyaṃ aṅgaṃ gahetabbaṃ. </div>
</div>
<div class="q" id="p_28Mi_2001"> <div class="p">
<span class="pN">2001</span>Puna caparaṃ, mahārāja, khettaṃ uṭṭhānasampannaṃ hoti, kassakassa hāsajanakaṃ appampi bījaṃ vuttaṃ bahu hoti, bahu vuttaṃ bahutaraṃ hoti; evameva kho, mahārāja, yoginā yogāvacarena uṭṭhānasampannena vipulaphaladāyinā bhavitabbaṃ, dāyakānaṃ hāsajanakena bhavitabbaṃ, yathā appaṃ dinnaṃ bahu hoti, bahu dinnaṃ bahutaraṃ hoti. Idaṃ, mahārāja, khettassa tatiyaṃ aṅgaṃ gahetabbaṃ. Bhāsitampetaṃ, mahārāja, therena upālinā vinayadharena—  </div>
</div>
<div class="q" id="p_28Mi_2002"> <div class="p"> <table class="singleColumn"> <tr> <td> <div class="pN">2002</div> <div class="G">‘Khettūpamena bhavitabbaṃ,</div> </td> </tr> <tr> <td> <div class="G">Uṭṭhānavipuladāyinā;</div> </td> </tr> <tr> <td> <div class="G">Esa khettavaro nāma,</div> </td> </tr> <tr> <td> <div class="G">Yo dadāti vipulaṃ phalan’”ti.</div> </td> </tr> </table> </div>
</div>
<div class="CENTER" id="p_28Mi_2003">
<span class="pN">2003</span>Khettaṅgapañho catuttho.</div>
</html>
