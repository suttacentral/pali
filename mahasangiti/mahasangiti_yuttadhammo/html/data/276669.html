<html>
<div class="i">2.4.4.3 Aphāsukaraṇasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Tuvaṭṭavagga</div>
<div class="h">Aphāsukaraṇasikkhāpada</div>
<div class="q" id="p_2V_2901"> <div class="divNumber">941.</div> <div class="p">
<span class="pN">2901</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena thullanandā bhikkhunī bahussutā hoti bhāṇikā visāradā paṭṭā dhammiṃ kathaṃ kātuṃ. Bhaddāpi kāpilānī bahussutā hoti bhāṇikā visāradā paṭṭā dhammiṃ kathaṃ kātuṃ uḷārasambhāvitā. Manussā—  “ayyā bhaddā kāpilānī bahussutā bhāṇikā visāradā paṭṭā dhammiṃ kathaṃ kātuṃ uḷārasambhāvitā”ti bhaddaṃ kāpilāniṃ paṭhamaṃ payirupāsitvā, pacchā thullanandaṃ bhikkhuniṃ payirupāsanti. Thullanandā bhikkhunī issāpakatā—  “imā kira appicchā santuṭṭhā pavivittā asaṃsaṭṭhā yā imā saññattibahulā viññattibahulā viharantī”ti bhaddāya kāpilāniyā purato caṅkamatipi tiṭṭhatipi nisīdatipi seyyampi kappeti uddisatipi uddisāpetipi sajjhāyampi karoti. </div>
</div>
<div class="q" id="p_2V_2902"> <div class="p">
<span class="pN">2902</span>Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā ayyāya bhaddāya kāpilāniyā sañcicca aphāsuṃ karissatī”ti…pe…  “saccaṃ kira, bhikkhave, thullanandā bhikkhunī bhaddāya kāpilāniyā sañcicca aphāsuṃ karotī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī bhaddāya kāpilāniyā sañcicca aphāsuṃ karissati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  </div>
</div>
<div class="q" id="p_2V_2903"> <div class="divNumber">942.</div> <div class="p">
<span class="pN">2903</span><span class="bold">“Yā pana bhikkhunī bhikkhuniyā sañcicca aphāsuṃ kareyya, pācittiyan”</span>ti. (<span class="italic">33</span>:<span class="bold">88</span>) </div>
</div>
<div class="q" id="p_2V_2904"> <div class="divNumber">943.</div> <div class="p">
<span class="pN">2904</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṃ imasmiṃ atthe adhippetā bhikkhunīti. </div>
</div>
<div class="q" id="p_2V_2905"> <div class="p">
<span class="pN">2905</span><span class="bold">Bhikkhuniyā</span>ti aññāya bhikkhuniyā. </div>
</div>
<div class="q" id="p_2V_2906"> <div class="p">
<span class="pN">2906</span><span class="bold">Sañciccā</span>ti jānantī sañjānantī cecca abhivitaritvā vītikkamo. </div>
</div>
<div class="q" id="p_2V_2907"> <div class="p">
<span class="pN">2907</span><span class="bold">Aphāsuṃ kareyyā</span>ti—  “iminā imissā aphāsu bhavissatī”ti anāpucchā purato caṅkamati vā tiṭṭhati vā nisīdati vā seyyaṃ vā kappeti uddisati vā uddisāpeti vā sajjhāyaṃ vā karoti, āpatti pācittiyassa. </div>
</div>
<div class="q" id="p_2V_2908"> <div class="divNumber">944.</div> <div class="p">
<span class="pN">2908</span>Upasampannāya upasampannasaññā sañcicca aphāsuṃ karoti, āpatti pācittiyassa. Upasampannāya vematikā sañcicca aphāsuṃ karoti, āpatti pācittiyassa. Upasampannāya anupasampannasaññā sañcicca aphāsuṃ karoti, āpatti pācittiyassa. </div>
</div>
<div class="q" id="p_2V_2909"> <div class="p">
<span class="pN">2909</span>Anupasampannāya sañcicca aphāsuṃ karoti, āpatti dukkaṭassa. Anupasampannāya upasampannasaññā, āpatti dukkaṭassa. Anupasampannāya vematikā, āpatti dukkaṭassa. Anupasampannāya anupasampannasaññā, āpatti dukkaṭassa. </div>
</div>
<div class="q" id="p_2V_2910"> <div class="divNumber">945.</div> <div class="p">
<span class="pN">2910</span>Anāpatti—  na aphāsuṃ kattukāmā āpucchā purato caṅkamati vā tiṭṭhati vā nisīdati vā seyyaṃ vā kappeti uddisati vā uddisāpeti vā sajjhāyaṃ vā karoti, ummattikāya, ādikammikāyāti. </div>
</div>
<div class="CENTER" id="p_2V_2911">
<span class="pN">2911</span>Tatiyasikkhāpadaṃ niṭṭhitaṃ.</div>
</html>
