<html>
<div class="i">6.6.1 Rajjasaṃvibhajana</div>
<div class="h">Mahāgovindasutta</div>
<div class="h">Mahāgovindavatthu</div>
<div class="h">Rajjasaṃvibhajana</div>
<div class="q" id="p_7D_687"> <div class="divNumber">306.</div> <div class="p">
<span class="pN">687</span>Atha kho, bho, mahāgovindo brāhmaṇo yena te cha khattiyā tenupasaṅkami; upasaṅkamitvā te cha khattiye etadavoca—  <span class="smallFont">“</span>disampati kho, bho, rājā jiṇṇo vuddho mahallako addhagato vayoanuppatto, ko nu kho pana, bho, jānāti jīvitaṃ? Ṭhānaṃ kho panetaṃ vijjati, yaṃ disampatimhi raññe kālaṅkate rājakattāro reṇuṃ rājaputtaṃ rajje abhisiñceyyuṃ. Āyantu, bhonto, yena reṇu rājaputto tenupasaṅkamatha; upasaṅkamitvā reṇuṃ rājaputtaṃ evaṃ vadetha—  <span class="smallFont">‘</span>mayaṃ kho bhoto reṇussa sahāyā piyā manāpā appaṭikūlā, yaṃsukho bhavaṃ taṃsukhā mayaṃ, yaṃdukkho bhavaṃ taṃdukkhā mayaṃ. Disampati kho, bho, rājā jiṇṇo vuddho mahallako addhagato vayoanuppatto, ko nu kho pana, bho, jānāti jīvitaṃ? Ṭhānaṃ kho panetaṃ vijjati, yaṃ disampatimhi raññe kālaṅkate rājakattāro bhavantaṃ reṇuṃ rajje abhisiñceyyuṃ. Sace bhavaṃ reṇu rajjaṃ labhetha, saṃvibhajetha no rajjenā<span class="smallFont">’</span><span class="smallFont">”</span>ti. <span class="smallFont">“</span>Evaṃ, bho<span class="smallFont">”</span>ti kho, bho, te cha khattiyā mahāgovindassa brāhmaṇassa paṭissutvā yena reṇu rājaputto tenupasaṅkamiṃsu; upasaṅkamitvā reṇuṃ rājaputtaṃ etadavocuṃ—  <span class="smallFont">“</span>mayaṃ kho bhoto reṇussa sahāyā piyā manāpā appaṭikūlā; yaṃsukho bhavaṃ taṃsukhā mayaṃ, yaṃdukkho bhavaṃ taṃdukkhā mayaṃ. Disampati kho, bho, rājā jiṇṇo vuddho mahallako addhagato vayoanuppatto, ko nu kho pana bho jānāti jīvitaṃ? Ṭhānaṃ kho panetaṃ vijjati, yaṃ disampatimhi raññe kālaṅkate rājakattāro bhavantaṃ reṇuṃ rajje abhisiñceyyuṃ. Sace bhavaṃ reṇu rajjaṃ labhetha, saṃvibhajetha no rajjenā<span class="smallFont">”</span>ti. <span class="smallFont">“</span>Ko nu kho, bho, añño mama vijite sukho bhavetha, aññatra bhavantebhi? Sacāhaṃ, bho, rajjaṃ labhissāmi, saṃvibhajissāmi vo rajjenā<span class="smallFont">”</span>ti. </div>
</div>
<div class="q" id="p_7D_688"> <div class="divNumber">307.</div> <div class="p">
<span class="pN">688</span>Atha kho, bho, ahorattānaṃ accayena rājā disampati kālamakāsi. Disampatimhi raññe kālaṅkate rājakattāro reṇuṃ rājaputtaṃ rajje abhisiñciṃsu. Abhisitto reṇu rajjena pañcahi kāmaguṇehi samappito samaṅgībhūto paricāreti. Atha kho, bho, mahāgovindo brāhmaṇo yena te cha khattiyā tenupasaṅkami; upasaṅkamitvā te cha khattiye etadavoca—  <span class="smallFont">“</span>disampati kho, bho, rājā kālaṅkato. Abhisitto reṇu rajjena pañcahi kāmaguṇehi samappito samaṅgībhūto paricāreti. Ko nu kho pana, bho, jānāti, madanīyā kāmā? Āyantu, bhonto, yena reṇu rājā tenupasaṅkamatha; upasaṅkamitvā reṇuṃ rājānaṃ evaṃ vadetha—  <span class="smallFont">‘</span>disampati kho, bho, rājā kālaṅkato, abhisitto bhavaṃ reṇu rajjena, sarati bhavaṃ taṃ vacanan<span class="smallFont">’</span><span class="smallFont">”</span>ti? </div>
</div>
<div class="q" id="p_7D_689"> <div class="divNumber">308.</div> <div class="p">
<span class="pN">689</span><span class="smallFont">“</span>Evaṃ, bho<span class="smallFont">”</span>ti kho, bho, te cha khattiyā mahāgovindassa brāhmaṇassa paṭissutvā yena reṇu rājā tenupasaṅkamiṃsu; upasaṅkamitvā reṇuṃ rājānaṃ etadavocuṃ—  <span class="smallFont">“</span>disampati kho, bho, rājā kālaṅkato, abhisitto bhavaṃ reṇu rajjena, sarati bhavaṃ taṃ vacanan<span class="smallFont">”</span>ti? <span class="smallFont">“</span>Sarāmahaṃ, bho, taṃ vacanaṃ. Ko nu kho, bho, pahoti imaṃ mahāpathaviṃ uttarena āyataṃ dakkhiṇena sakaṭamukhaṃ sattadhā samaṃ suvibhattaṃ vibhajitun<span class="smallFont">”</span>ti? <span class="smallFont">“</span>Ko nu kho, bho, añño pahoti, aññatra mahāgovindena brāhmaṇenā<span class="smallFont">”</span>ti? Atha kho, bho, reṇu rājā aññataraṃ purisaṃ āmantesi—  <span class="smallFont">“</span>ehi tvaṃ, ambho purisa, yena mahāgovindo brāhmaṇo tenupasaṅkama; upasaṅkamitvā mahāgovindaṃ brāhmaṇaṃ evaṃ vadehi—  <span class="smallFont">‘</span>rājā taṃ, bhante, reṇu āmantetī<span class="smallFont">’</span><span class="smallFont">”</span>ti. <span class="smallFont">“</span>Evaṃ, devā<span class="smallFont">”</span>ti kho, bho, so puriso reṇussa rañño paṭissutvā yena mahāgovindo brāhmaṇo tenupasaṅkami; upasaṅkamitvā mahāgovindaṃ brāhmaṇaṃ etadavoca—  <span class="smallFont">“</span>rājā taṃ, bhante, reṇu āmantetī<span class="smallFont">”</span>ti. <span class="smallFont">“</span>Evaṃ, bho<span class="smallFont">”</span>ti kho, bho, mahāgovindo brāhmaṇo tassa purisassa paṭissutvā yena reṇu rājā tenupasaṅkami; upasaṅkamitvā reṇunā raññā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinnaṃ kho, bho, mahāgovindaṃ brāhmaṇaṃ reṇu rājā etadavoca—  <span class="smallFont">“</span>etu, bhavaṃ govindo imaṃ mahāpathaviṃ uttarena āyataṃ dakkhiṇena sakaṭamukhaṃ sattadhā samaṃ suvibhattaṃ vibhajatū<span class="smallFont">”</span>ti. <span class="smallFont">“</span>Evaṃ, bho<span class="smallFont">”</span>ti kho bho mahāgovindo brāhmaṇo reṇussa rañño paṭissutvā imaṃ mahāpathaviṃ uttarena āyataṃ dakkhiṇena sakaṭamukhaṃ sattadhā samaṃ suvibhattaṃ vibhaji. Sabbāni sakaṭamukhāni paṭṭhapesi. Tatra sudaṃ majjhe reṇussa rañño janapado hoti. </div>
</div>
<div class="q" id="p_7D_690"> <div class="divNumber">309.</div> <div class="p"> <table class="singleColumn"> <tr> <td> <div class="pN">690</div> <div class="G">Dantapuraṃ kaliṅgānaṃ,</div> </td> </tr> <tr> <td> <div class="G">assakānañca potanaṃ;</div> </td> </tr> <tr> <td> <div class="G">Mahesayaṃ avantīnaṃ,</div> </td> </tr> <tr> <td> <div class="G">sovīrānañca rorukaṃ.</div> </td> </tr> </table> </div>
</div>
<div class="q" id="p_7D_691"> <div class="p"> <table class="singleColumn"> <tr> <td> <div class="pN">691</div> <div class="G">Mithilā ca videhānaṃ,</div> </td> </tr> <tr> <td> <div class="G">campā aṅgesu māpitā;</div> </td> </tr> <tr> <td> <div class="G">Bārāṇasī ca kāsīnaṃ,</div> </td> </tr> <tr> <td> <div class="G">ete govindamāpitāti.</div> </td> </tr> </table> </div>
</div>
<div class="q" id="p_7D_692"> <div class="divNumber">310.</div> <div class="p">
<span class="pN">692</span>Atha kho, bho, te cha khattiyā yathāsakena lābhena attamanā ahesuṃ paripuṇṇasaṅkappā—  <span class="smallFont">“</span>yaṃ vata no ahosi icchitaṃ, yaṃ ākaṅkhitaṃ, yaṃ adhippetaṃ, yaṃ abhipatthitaṃ, taṃ no laddhan<span class="smallFont">”</span>ti. </div>
</div>
<div class="q" id="p_7D_693"> <div class="p"> <table class="singleColumn"> <tr> <td> <div class="pN">693</div> <div class="G">Sattabhū brahmadatto ca,</div> </td> </tr> <tr> <td> <div class="G">vessabhū bharato saha;</div> </td> </tr> <tr> <td> <div class="G">Reṇu dve dhataraṭṭhā ca,</div> </td> </tr> <tr> <td> <div class="G">tadāsuṃ satta bhāradhāti.</div> </td> </tr> </table> </div>
</div>
<div class="CENTER" id="p_7D_694">
<span class="pN">694</span>Paṭhamabhāṇavāro niṭṭhito.</div>
</html>
