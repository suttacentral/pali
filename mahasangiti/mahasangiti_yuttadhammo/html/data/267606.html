<html>
<div class="i">48.2 Maṇipūjakattheraapadāna</div>
<div class="h">Naḷamālivagga</div>
<div class="h">Maṇipūjakattheraapadāna</div>
<div class="q" id="p_20Ap1_6075"> <div class="divNumber">8.</div> <div class="p"> <table class="singleColumn"> <tr> <td> <div class="pN">6075</div> <div class="G">“Padumuttaro nāma jino,</div> </td> </tr> <tr> <td> <div class="G">sabbadhammāna pāragū;</div> </td> </tr> <tr> <td> <div class="G">Vivekakāmo sambuddho,</div> </td> </tr> <tr> <td> <div class="G">gacchate anilañjase.</div> </td> </tr> </table> </div>
</div>
<div class="q" id="p_20Ap1_6076"> <div class="divNumber">9.</div> <div class="p"> <table class="singleColumn"> <tr> <td> <div class="pN">6076</div> <div class="G">Avidūre himavantassa,</div> </td> </tr> <tr> <td> <div class="G">mahājātassaro ahu;</div> </td> </tr> <tr> <td> <div class="G">Tattha me bhavanaṃ āsi,</div> </td> </tr> <tr> <td> <div class="G">puññakammena saṃyutaṃ.</div> </td> </tr> </table> </div>
</div>
<div class="q" id="p_20Ap1_6077"> <div class="divNumber">10.</div> <div class="p"> <table class="singleColumn"> <tr> <td> <div class="pN">6077</div> <div class="G">Bhavanā abhinikkhamma,</div> </td> </tr> <tr> <td> <div class="G">addasaṃ lokanāyakaṃ;</div> </td> </tr> <tr> <td> <div class="G">Indīvaraṃva jalitaṃ,</div> </td> </tr> <tr> <td> <div class="G">ādittaṃva hutāsanaṃ.</div> </td> </tr> </table> </div>
</div>
<div class="q" id="p_20Ap1_6078"> <div class="divNumber">11.</div> <div class="p"> <table class="singleColumn"> <tr> <td> <div class="pN">6078</div> <div class="G">Vicinaṃ naddasaṃ pupphaṃ,</div> </td> </tr> <tr> <td> <div class="G">pūjayissanti nāyakaṃ;</div> </td> </tr> <tr> <td> <div class="G">Sakaṃ cittaṃ pasādetvā,</div> </td> </tr> <tr> <td> <div class="G">avandiṃ satthuno ahaṃ.</div> </td> </tr> </table> </div>
</div>
<div class="q" id="p_20Ap1_6079"> <div class="divNumber">12.</div> <div class="p"> <table class="singleColumn"> <tr> <td> <div class="pN">6079</div> <div class="G">Mama sīse maṇiṃ gayha,</div> </td> </tr> <tr> <td> <div class="G">pūjayiṃ lokanāyakaṃ;</div> </td> </tr> <tr> <td> <div class="G">Imāya maṇipūjāya,</div> </td> </tr> <tr> <td> <div class="G">vipāko hotu bhaddako.</div> </td> </tr> </table> </div>
</div>
<div class="q" id="p_20Ap1_6080"> <div class="divNumber">13.</div> <div class="p"> <table class="singleColumn"> <tr> <td> <div class="pN">6080</div> <div class="G">Padumuttaro lokavidū,</div> </td> </tr> <tr> <td> <div class="G">āhutīnaṃ paṭiggaho;</div> </td> </tr> <tr> <td> <div class="G">Antalikkhe ṭhito satthā,</div> </td> </tr> <tr> <td> <div class="G">imaṃ gāthaṃ abhāsatha.</div> </td> </tr> </table> </div>
</div>
<div class="q" id="p_20Ap1_6081"> <div class="divNumber">14.</div> <div class="p"> <table class="singleColumn"> <tr> <td> <div class="pN">6081</div> <div class="G">‘So te ijjhatu saṅkappo,</div> </td> </tr> <tr> <td> <div class="G">labhassu vipulaṃ sukhaṃ;</div> </td> </tr> <tr> <td> <div class="G">Imāya maṇipūjāya,</div> </td> </tr> <tr> <td> <div class="G">anubhohi mahāyasaṃ’.</div> </td> </tr> </table> </div>
</div>
<div class="q" id="p_20Ap1_6082"> <div class="divNumber">15.</div> <div class="p"> <table class="singleColumn"> <tr> <td> <div class="pN">6082</div> <div class="G">Idaṃ vatvāna bhagavā,</div> </td> </tr> <tr> <td> <div class="G">jalajuttamanāmako;</div> </td> </tr> <tr> <td> <div class="G">Agamāsi buddhaseṭṭho,</div> </td> </tr> <tr> <td> <div class="G">yattha cittaṃ paṇīhitaṃ.</div> </td> </tr> </table> </div>
</div>
<div class="q" id="p_20Ap1_6083"> <div class="divNumber">16.</div> <div class="p"> <table class="singleColumn"> <tr> <td> <div class="pN">6083</div> <div class="G">Saṭṭhikappāni devindo,</div> </td> </tr> <tr> <td> <div class="G">devarajjamakārayiṃ;</div> </td> </tr> <tr> <td> <div class="G">Anekasatakkhattuñca,</div> </td> </tr> <tr> <td> <div class="G">cakkavattī ahosahaṃ.</div> </td> </tr> </table> </div>
</div>
<div class="q" id="p_20Ap1_6084"> <div class="divNumber">17.</div> <div class="p"> <table class="singleColumn"> <tr> <td> <div class="pN">6084</div> <div class="G">Pubbakammaṃ sarantassa,</div> </td> </tr> <tr> <td> <div class="G">devabhūtassa me sato;</div> </td> </tr> <tr> <td> <div class="G">Maṇi nibbattate mayhaṃ,</div> </td> </tr> <tr> <td> <div class="G">ālokakaraṇo mamaṃ.</div> </td> </tr> </table> </div>
</div>
<div class="q" id="p_20Ap1_6085"> <div class="divNumber">18.</div> <div class="p"> <table class="singleColumn"> <tr> <td> <div class="pN">6085</div> <div class="G">Chaḷasītisahassāni,</div> </td> </tr> <tr> <td> <div class="G">nāriyo me pariggahā;</div> </td> </tr> <tr> <td> <div class="G">Vicittavatthābharaṇā,</div> </td> </tr> <tr> <td> <div class="G">āmukkamaṇikuṇḍalā.</div> </td> </tr> </table> </div>
</div>
<div class="q" id="p_20Ap1_6086"> <div class="divNumber">19.</div> <div class="p"> <table class="singleColumn"> <tr> <td> <div class="pN">6086</div> <div class="G">Aḷārapamhā hasulā,</div> </td> </tr> <tr> <td> <div class="G">susaññā tanumajjhimā;</div> </td> </tr> <tr> <td> <div class="G">Parivārenti maṃ niccaṃ,</div> </td> </tr> <tr> <td> <div class="G">maṇipūjāyidaṃ phalaṃ.</div> </td> </tr> </table> </div>
</div>
<div class="q" id="p_20Ap1_6087"> <div class="divNumber">20.</div> <div class="p"> <table class="singleColumn"> <tr> <td> <div class="pN">6087</div> <div class="G">Soṇṇamayā maṇimayā,</div> </td> </tr> <tr> <td> <div class="G">lohitaṅgamayā tathā;</div> </td> </tr> <tr> <td> <div class="G">Bhaṇḍā me sukatā honti,</div> </td> </tr> <tr> <td> <div class="G">yadicchasi piḷandhanā.</div> </td> </tr> </table> </div>
</div>
<div class="q" id="p_20Ap1_6088"> <div class="divNumber">21.</div> <div class="p"> <table class="singleColumn"> <tr> <td> <div class="pN">6088</div> <div class="G">Kūṭāgārā gahārammā,</div> </td> </tr> <tr> <td> <div class="G">sayanañca mahārahaṃ;</div> </td> </tr> <tr> <td> <div class="G">Mama saṅkappamaññāya,</div> </td> </tr> <tr> <td> <div class="G">nibbattanti yadicchakaṃ.</div> </td> </tr> </table> </div>
</div>
<div class="q" id="p_20Ap1_6089"> <div class="divNumber">22.</div> <div class="p"> <table class="singleColumn"> <tr> <td> <div class="pN">6089</div> <div class="G">Lābhā tesaṃ suladdhañca,</div> </td> </tr> <tr> <td> <div class="G">ye labhanti upassutiṃ;</div> </td> </tr> <tr> <td> <div class="G">Puññakkhettaṃ manussānaṃ,</div> </td> </tr> <tr> <td> <div class="G">osadhaṃ sabbapāṇinaṃ.</div> </td> </tr> </table> </div>
</div>
<div class="q" id="p_20Ap1_6090"> <div class="divNumber">23.</div> <div class="p"> <table class="singleColumn"> <tr> <td> <div class="pN">6090</div> <div class="G">Mayhampi sukataṃ kammaṃ,</div> </td> </tr> <tr> <td> <div class="G">yohaṃ adakkhi nāyakaṃ;</div> </td> </tr> <tr> <td> <div class="G">Vinipātā pamuttomhi,</div> </td> </tr> <tr> <td> <div class="G">pattomhi acalaṃ padaṃ.</div> </td> </tr> </table> </div>
</div>
<div class="q" id="p_20Ap1_6091"> <div class="divNumber">24.</div> <div class="p"> <table class="singleColumn"> <tr> <td> <div class="pN">6091</div> <div class="G">Yaṃ yaṃ yonupapajjāmi,</div> </td> </tr> <tr> <td> <div class="G">devattaṃ atha mānusaṃ;</div> </td> </tr> <tr> <td> <div class="G">Divasañceva rattiñca,</div> </td> </tr> <tr> <td> <div class="G">āloko hoti me sadā.</div> </td> </tr> </table> </div>
</div>
<div class="q" id="p_20Ap1_6092"> <div class="divNumber">25.</div> <div class="p"> <table class="singleColumn"> <tr> <td> <div class="pN">6092</div> <div class="G">Tāyeva maṇipūjāya,</div> </td> </tr> <tr> <td> <div class="G">anubhotvāna sampadā;</div> </td> </tr> <tr> <td> <div class="G">Ñāṇāloko mayā diṭṭho,</div> </td> </tr> <tr> <td> <div class="G">pattomhi acalaṃ padaṃ.</div> </td> </tr> </table> </div>
</div>
<div class="q" id="p_20Ap1_6093"> <div class="divNumber">26.</div> <div class="p"> <table class="singleColumn"> <tr> <td> <div class="pN">6093</div> <div class="G">Satasahassito kappe,</div> </td> </tr> <tr> <td> <div class="G">yaṃ maṇiṃ abhipūjayiṃ;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">maṇipūjāyidaṃ phalaṃ.</div> </td> </tr> </table> </div>
</div>
<div class="q" id="p_20Ap1_6094"> <div class="divNumber">27.</div> <div class="p"> <table class="singleColumn"> <tr> <td> <div class="pN">6094</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_6095"> <div class="divNumber">28.</div> <div class="p"> <table class="singleColumn"> <tr> <td> <div class="pN">6095</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap1_6096"> <div class="divNumber">29.</div> <div class="p"> <table class="singleColumn"> <tr> <td> <div class="pN">6096</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_6097"> <div class="p">
<span class="pN">6097</span>Itthaṃ sudaṃ āyasmā maṇipūjako thero imā gāthāyo abhāsitthāti. </div>
</div>
<div class="CENTER" id="p_20Ap1_6098">
<span class="pN">6098</span>Maṇipūjakattherassāpadānaṃ dutiyaṃ.</div>
</html>
