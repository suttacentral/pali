<html>
<div class="i">8.1.2 Aṭṭhasaddajātaka</div>
<div class="h">Aṭṭhakanipāta</div>
<div class="h">Kaccānivagga</div>
<div class="h">Aṭṭhasaddajātaka</div>
<div class="q" id="p_22J_1683"> <div class="divNumber">10.</div> <div class="p"> <table class="singleColumn"> <tr> <td> <div class="pN">1683</div> <div class="G">“Idaṃ pure ninnamāhu,</div> </td> </tr> <tr> <td> <div class="G">bahumacchaṃ mahodakaṃ;</div> </td> </tr> <tr> <td> <div class="G">Āvāso bakarājassa,</div> </td> </tr> <tr> <td> <div class="G">pettikaṃ bhavanaṃ mama;</div> </td> </tr> <tr> <td> <div class="G">Tyajja bhekena yāpema,</div> </td> </tr> <tr> <td> <div class="G">okaṃ na vijahāmase”.</div> </td> </tr> </table> </div>
</div>
<div class="q" id="p_22J_1684"> <div class="divNumber">11.</div> <div class="p"> <table class="singleColumn"> <tr> <td> <div class="pN">1684</div> <div class="G">“Ko dutiyaṃ asīlissa,</div> </td> </tr> <tr> <td> <div class="G">bandharassakkhi bhecchati;</div> </td> </tr> <tr> <td> <div class="G">Ko me putte kulāvakaṃ,</div> </td> </tr> <tr> <td> <div class="G">mañca sotthiṃ karissati”.</div> </td> </tr> </table> </div>
</div>
<div class="q" id="p_22J_1685"> <div class="divNumber">12.</div> <div class="p"> <table class="singleColumn"> <tr> <td> <div class="pN">1685</div> <div class="G">“Sabbā parikkhayā pheggu,</div> </td> </tr> <tr> <td> <div class="G">yāva tassā gatī ahu;</div> </td> </tr> <tr> <td> <div class="G">Khīṇabhakkho mahārāja,</div> </td> </tr> <tr> <td> <div class="G">sāre na ramatī ghuṇo”.</div> </td> </tr> </table> </div>
</div>
<div class="q" id="p_22J_1686"> <div class="divNumber">13.</div> <div class="p"> <table class="singleColumn"> <tr> <td> <div class="pN">1686</div> <div class="G">“Sā nūnāhaṃ ito gantvā,</div> </td> </tr> <tr> <td> <div class="G">rañño muttā nivesanā;</div> </td> </tr> <tr> <td> <div class="G">Attānaṃ ramayissāmi,</div> </td> </tr> <tr> <td> <div class="G">dumasākhaniketinī”.</div> </td> </tr> </table> </div>
</div>
<div class="q" id="p_22J_1687"> <div class="divNumber">14.</div> <div class="p"> <table class="singleColumn"> <tr> <td> <div class="pN">1687</div> <div class="G">“So nūnāhaṃ ito gantvā,</div> </td> </tr> <tr> <td> <div class="G">rañño mutto nivesanā;</div> </td> </tr> <tr> <td> <div class="G">Aggodakāni pissāmi,</div> </td> </tr> <tr> <td> <div class="G">yūthassa purato vajaṃ”.</div> </td> </tr> </table> </div>
</div>
<div class="q" id="p_22J_1688"> <div class="divNumber">15.</div> <div class="p"> <table class="singleColumn"> <tr> <td> <div class="pN">1688</div> <div class="G">“Taṃ maṃ kāmehi sammattaṃ,</div> </td> </tr> <tr> <td> <div class="G">rattaṃ kāmesu mucchitaṃ;</div> </td> </tr> <tr> <td> <div class="G">Ānayī bharato luddo,</div> </td> </tr> <tr> <td> <div class="G">bāhiko bhaddamatthu te”.</div> </td> </tr> </table> </div>
</div>
<div class="q" id="p_22J_1689"> <div class="divNumber">16.</div> <div class="p"> <table class="singleColumn"> <tr> <td> <div class="pN">1689</div> <div class="G">“Andhakāratimisāyaṃ,</div> </td> </tr> <tr> <td> <div class="G">tuṅge uparipabbate;</div> </td> </tr> <tr> <td> <div class="G">Sā maṃ saṇhena mudunā,</div> </td> </tr> <tr> <td> <div class="G">mā pādaṃ khali yasmani”.</div> </td> </tr> </table> </div>
</div>
<div class="q" id="p_22J_1690"> <div class="divNumber">17.</div> <div class="p"> <table class="singleColumn"> <tr> <td> <div class="pN">1690</div> <div class="G">“Asaṃsayaṃ jātikhayantadassī,</div> </td> </tr> <tr> <td> <div class="G">Na gabbhaseyyaṃ punarāvajissaṃ;</div> </td> </tr> <tr> <td> <div class="G">Ayamantimā pacchimā gabbhaseyyā,</div> </td> </tr> <tr> <td> <div class="G">Khīṇo me saṃsāro punabbhavāyā”ti.</div> </td> </tr> </table> </div>
</div>
<div class="CENTER" id="p_22J_1691">
<span class="pN">1691</span>Aṭṭhasaddajātakaṃ dutiyaṃ.</div>
</html>
