<html>
<div class="i">6.1.1 Vihārānujānana</div>
<div class="h">Senāsanakkhandhaka</div>
<div class="h">Paṭhamabhāṇavāra</div>
<div class="h">Vihārānujānana</div>
<div class="q" id="p_4V_1259"> <div class="divNumber">294.</div> <div class="p">
<span class="pN">1259</span>Tena samayena buddho bhagavā rājagahe viharati veḷuvane kalandakanivāpe. Tena kho pana samayena bhagavatā bhikkhūnaṃ senāsanaṃ apaññattaṃ hoti. Te ca bhikkhū tahaṃ tahaṃ viharanti—  araññe, rukkhamūle, pabbate, kandarāyaṃ, giriguhāyaṃ, susāne, vanapatthe, ajjhokāse, palālapuñje. Te kālasseva tato tato upanikkhamanti—  araññā rukkhamūlā pabbatā kandarā giriguhā susānā vanapatthā ajjhokāsā palālapuñjā, pāsādikena abhikkantena paṭikkantena, ālokitena vilokitena, samiñjitena pasāritena, okkhittacakkhū, iriyāpathasampannā. Tena kho pana samayena rājagahako seṭṭhī kālasseva uyyānaṃ agamāsi. Addasā kho rājagahako seṭṭhī te bhikkhū kālasseva tato tato upanikkhamante—  araññā rukkhamūlā pabbatā kandarā giriguhā susānā vanapatthā ajjhokāsā palālapuñjā, pāsādikena abhikkantena paṭikkantena, ālokitena vilokitena, samiñjitena pasāritena, okkhittacakkhū, iriyāpathasampanne. Disvānassa cittaṃ pasīdi. Atha kho rājagahako seṭṭhī yena te bhikkhū tenupasaṅkami, upasaṅkamitvā te bhikkhū etadavoca—  “sacāhaṃ, bhante, vihāre kārāpeyyaṃ, vaseyyātha me vihāresū”ti? “Na kho, gahapati, bhagavatā vihārā anuññātā”ti. “Tena hi, bhante, bhagavantaṃ paṭipucchitvā mama āroceyyāthā”ti. “Evaṃ, gahapatī”ti kho te bhikkhū rājagahakassa seṭṭhissa paṭissutvā yena bhagavā tenupasaṅkamiṃsu, upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ—  “rājagahako, bhante, seṭṭhī vihāre kārāpetukāmo. Kathaṃ nu kho, bhante, amhehi paṭipajjitabban”ti? Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi, bhikkhave, pañca leṇāni—  vihāraṃ, aḍḍhayogaṃ, pāsādaṃ, hammiyaṃ, guhan”ti. </div>
</div>
<div class="q" id="p_4V_1260"> <div class="p">
<span class="pN">1260</span>Atha kho te bhikkhū yena rājagahako seṭṭhī tenupasaṅkamiṃsu, upasaṅkamitvā rājagahakaṃ seṭṭhiṃ etadavocuṃ—  “anuññātā kho, gahapati, bhagavatā vihārā; yassadāni kālaṃ maññasī”ti. Atha kho rājagahako seṭṭhī ekāheneva saṭṭhivihāre patiṭṭhāpesi. Atha kho rājagahako seṭṭhī te saṭṭhivihāre pariyosāpetvā yena bhagavā tenupasaṅkami, upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho rājagahako seṭṭhī bhagavantaṃ etadavoca—  “adhivāsetu me, bhante, bhagavā svātanāya bhattaṃ saddhiṃ bhikkhusaṃghenā”ti. Adhivāsesi bhagavā tuṇhībhāvena. Atha kho rājagahako seṭṭhī bhagavato adhivāsanaṃ viditvā uṭṭhāyāsanā bhagavantaṃ abhivādetvā padakkhiṇaṃ katvā pakkāmi. </div>
</div>
<div class="q" id="p_4V_1261"> <div class="p">
<span class="pN">1261</span>Atha kho rājagahako seṭṭhī tassā rattiyā accayena paṇītaṃ khādanīyaṃ bhojanīyaṃ paṭiyādāpetvā bhagavato kālaṃ ārocāpesi—  “kālo, bhante, niṭṭhitaṃ bhattan”ti. Atha kho bhagavā pubbaṇhasamayaṃ nivāsetvā pattacīvaramādāya yena rājagahakassa seṭṭhissa nivesanaṃ tenupasaṅkami, upasaṅkamitvā paññatte āsane nisīdi saddhiṃ bhikkhusaṃghena. Atha kho rājagahako seṭṭhī buddhappamukhaṃ bhikkhusaṃghaṃ paṇītena khādanīyena bhojanīyena sahatthā santappetvā sampavāretvā, bhagavantaṃ bhuttāviṃ onītapattapāṇiṃ, ekamantaṃ nisīdi. Ekamantaṃ nisinno kho rājagahako seṭṭhī bhagavantaṃ etadavoca—  “ete me, bhante, saṭṭhivihārā puññatthikena saggatthikena kārāpitā. Kathāhaṃ, bhante, tesu vihāresu paṭipajjāmī”ti? “Tena hi tvaṃ, gahapati, te saṭṭhivihāre āgatānāgatassa cātuddisassa saṃghassa patiṭṭhāpehī”ti. “Evaṃ, bhante”ti kho rājagahako seṭṭhī bhagavato paṭissutvā te saṭṭhivihāre āgatānāgatassa cātuddisassa saṃghassa patiṭṭhāpesi. </div>
</div>
<div class="q" id="p_4V_1262"> <div class="divNumber">295.</div> <div class="p">
<span class="pN">1262</span>Atha kho bhagavā rājagahakaṃ seṭṭhiṃ imāhi gāthāhi anumodi—  </div>
</div>
<div class="q" id="p_4V_1263"> <div class="p"> <table class="singleColumn"> <tr> <td> <div class="pN">1263</div> <div class="G">“Sītaṃ uṇhaṃ paṭihanti,</div> </td> </tr> <tr> <td> <div class="G">tato vāḷamigāni ca;</div> </td> </tr> <tr> <td> <div class="G">Sarīsape ca makase,</div> </td> </tr> <tr> <td> <div class="G">sisire cāpi vuṭṭhiyo.</div> </td> </tr> </table> </div>
</div>
<div class="q" id="p_4V_1264"> <div class="p"> <table class="singleColumn"> <tr> <td> <div class="pN">1264</div> <div class="G">Tato vātātapo ghoro,</div> </td> </tr> <tr> <td> <div class="G">sañjāto paṭihaññati;</div> </td> </tr> <tr> <td> <div class="G">Leṇatthañca sukhatthañca,</div> </td> </tr> <tr> <td> <div class="G">jhāyituñca vipassituṃ.</div> </td> </tr> </table> </div>
</div>
<div class="q" id="p_4V_1265"> <div class="p"> <table class="singleColumn"> <tr> <td> <div class="pN">1265</div> <div class="G">Vihāradānaṃ saṃghassa,</div> </td> </tr> <tr> <td> <div class="G">Aggaṃ buddhena vaṇṇitaṃ;</div> </td> </tr> <tr> <td> <div class="G">Tasmā hi paṇḍito poso,</div> </td> </tr> <tr> <td> <div class="G">Sampassaṃ atthamattano.</div> </td> </tr> </table> </div>
</div>
<div class="q" id="p_4V_1266"> <div class="p"> <table class="singleColumn"> <tr> <td> <div class="pN">1266</div> <div class="G">Vihāre kāraye ramme,</div> </td> </tr> <tr> <td> <div class="G">vāsayettha bahussute;</div> </td> </tr> <tr> <td> <div class="G">Tesaṃ annañca pānañca,</div> </td> </tr> <tr> <td> <div class="G">vatthasenāsanāni ca.</div> </td> </tr> </table> </div>
</div>
<div class="q" id="p_4V_1267"> <div class="p"> <table class="singleColumn"> <tr> <td> <div class="pN">1267</div> <div class="G">Dadeyya ujubhūtesu,</div> </td> </tr> <tr> <td> <div class="G">Vippasannena cetasā;</div> </td> </tr> <tr> <td> <div class="G">Te tassa dhammaṃ desenti,</div> </td> </tr> <tr> <td> <div class="G">Sabbadukkhāpanūdanaṃ;</div> </td> </tr> <tr> <td> <div class="G">Yaṃ so dhammaṃ idhaññāya,</div> </td> </tr> <tr> <td> <div class="G">Parinibbāti anāsavo”ti.</div> </td> </tr> </table> </div>
</div>
<div class="q" id="p_4V_1268"> <div class="p">
<span class="pN">1268</span>Atha kho bhagavā rājagahakaṃ seṭṭhiṃ imāhi gāthāhi anumoditvā uṭṭhāyāsanā pakkāmi. </div>
</div>
<div class="q" id="p_4V_1269"> <div class="divNumber">296.</div> <div class="p">
<span class="pN">1269</span>Assosuṃ kho manussā—  “bhagavatā kira vihārā anuññātā”ti sakkaccaṃ vihāre kārāpenti. Te vihārā akavāṭakā honti; ahīpi vicchikāpi satapadiyopi pavisanti. Bhagavato etamatthaṃ ārocesuṃ. “Anujānāmi, bhikkhave, kavāṭan”ti. Bhittichiddaṃ karitvā valliyāpi rajjuyāpi kavāṭaṃ bandhanti. Undūrehipi upacikāhipi khajjanti. Khayitabandhanāni kavāṭāni patanti. Bhagavato etamatthaṃ ārocesuṃ. “Anujānāmi, bhikkhave, piṭṭhasaṅghāṭaṃ udukkhalikaṃ uttarapāsakan”ti. Kavāṭā na phusīyanti. Bhagavato etamatthaṃ ārocesuṃ. “Anujānāmi, bhikkhave, āviñchanacchiddaṃ āviñchanarajjun”ti. Kavāṭā na thakiyanti. Bhagavato etamatthaṃ ārocesuṃ. “Anujānāmi, bhikkhave, aggaḷavaṭṭiṃ kapisīsakaṃ sūcikaṃ ghaṭikan”ti. </div>
</div>
<div class="q" id="p_4V_1270"> <div class="p">
<span class="pN">1270</span>Tena kho pana samayena bhikkhū na sakkonti kavāṭaṃ apāpurituṃ. Bhagavato etamatthaṃ ārocesuṃ. “Anujānāmi, bhikkhave, tāḷacchiddaṃ. Tīṇi tāḷāni—  lohatāḷaṃ, kaṭṭhatāḷaṃ, visāṇatāḷan”ti. Yehi te ugghāṭetvā pavisanti, vihārā aguttā honti. Bhagavato etamatthaṃ ārocesuṃ. “Anujānāmi, bhikkhave, yantakaṃ sūcikan”ti. </div>
</div>
<div class="q" id="p_4V_1271"> <div class="p">
<span class="pN">1271</span>Tena kho pana samayena vihārā tiṇacchadanā honti; sītakāle sītā, uṇhakāle uṇhā. Bhagavato etamatthaṃ ārocesuṃ. “Anujānāmi, bhikkhave, ogumphetvā ullittāvalittaṃ kātun”ti. </div>
</div>
<div class="q" id="p_4V_1272"> <div class="p">
<span class="pN">1272</span>Tena kho pana samayena vihārā avātapānakā honti acakkhussā duggandhā. Bhagavato etamatthaṃ ārocesuṃ. “Anujānāmi, bhikkhave, tīṇi vātapānāni—  vedikāvātapānaṃ, jālavātapānaṃ, salākavātapānan”ti. Vātapānantarikāya kāḷakāpi vagguliyopi pavisanti. Bhagavato etamatthaṃ ārocesuṃ. “Anujānāmi, bhikkhave, vātapānacakkalikan”ti. Cakkalikantarikāyapi kāḷakāpi vagguliyopi pavisanti. Bhagavato etamatthaṃ ārocesuṃ. “Anujānāmi, bhikkhave, vātapānakavāṭakaṃ vātapānabhisikan”ti. </div>
</div>
<div class="q" id="p_4V_1273"> <div class="p">
<span class="pN">1273</span>Tena kho pana samayena bhikkhū chamāyaṃ sayanti. Gattānipi cīvarānipi paṃsukitāni honti. Bhagavato etamatthaṃ ārocesuṃ. “Anujānāmi, bhikkhave, tiṇasanthārakan”ti. Tiṇasanthārako undūrehipi upacikāhipi khajjati. Bhagavato etamatthaṃ ārocesuṃ. “Anujānāmi, bhikkhave, miḍḍhin”ti. Miḍḍhiyā gattāni dukkhā honti. Bhagavato etamatthaṃ ārocesuṃ. “Anujānāmi, bhikkhave, bidalamañcakan”ti. </div>
</div>
</html>
