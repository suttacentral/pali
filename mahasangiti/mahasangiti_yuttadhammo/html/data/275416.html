<html>
<div class="i">2.1.2 Dutiyadvebrāhmaṇasutta</div>
<div class="h">Dutiyapaṇṇāsaka</div>
<div class="h">Brāhmaṇavagga</div>
<div class="h">Dutiyadvebrāhmaṇasutta</div>
<div class="q" id="p_15A3_319"> <div class="divNumber">53.</div> <div class="p">
<span class="pN">319</span>Atha kho dve brāhmaṇā jiṇṇā vuddhā mahallakā addhagatā vayoanuppattā vīsavassasatikā jātiyā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te brāhmaṇā bhagavantaṃ etadavocuṃ—  “mayamassu, bho gotama, brāhmaṇā jiṇṇā vuddhā mahallakā addhagatā vayoanuppattā vīsavassasatikā jātiyā; te camhā akatakalyāṇā akatakusalā akatabhīruttāṇā. Ovadatu no bhavaṃ gotamo, anusāsatu no bhavaṃ gotamo yaṃ amhākaṃ assa dīgharattaṃ hitāya sukhāyā”ti. </div>
</div>
<div class="q" id="p_15A3_320"> <div class="p">
<span class="pN">320</span>“Taggha tumhe, brāhmaṇā, jiṇṇā vuddhā mahallakā addhagatā vayoanuppattā vīsavassasatikā jātiyā; te cattha akatakalyāṇā akatakusalā akatabhīruttāṇā. Āditto kho ayaṃ, brāhmaṇā, loko jarāya byādhinā maraṇena. Evaṃ āditte kho, brāhmaṇā, loke jarāya byādhinā maraṇena, yo idha kāyena saṃyamo vācāya saṃyamo manasā saṃyamo, taṃ tassa petassa tāṇañca leṇañca dīpañca saraṇañca parāyaṇañcāti. </div>
</div>
<div class="q" id="p_15A3_321"> <div class="p"> <table class="singleColumn"> <tr> <td> <div class="pN">321</div> <div class="G">Ādittasmiṃ agārasmiṃ,</div> </td> </tr> <tr> <td> <div class="G">yaṃ nīharati bhājanaṃ;</div> </td> </tr> <tr> <td> <div class="G">Taṃ tassa hoti atthāya,</div> </td> </tr> <tr> <td> <div class="G">no ca yaṃ tattha ḍayhati.</div> </td> </tr> </table> </div>
</div>
<div class="q" id="p_15A3_322"> <div class="p"> <table class="singleColumn"> <tr> <td> <div class="pN">322</div> <div class="G">Evaṃ āditto kho loko,</div> </td> </tr> <tr> <td> <div class="G">jarāya maraṇena ca;</div> </td> </tr> <tr> <td> <div class="G">Nīharetheva dānena,</div> </td> </tr> <tr> <td> <div class="G">dinnaṃ hoti sunīhataṃ.</div> </td> </tr> </table> </div>
</div>
<div class="q" id="p_15A3_323"> <div class="p"> <table class="singleColumn"> <tr> <td> <div class="pN">323</div> <div class="G">Yodha kāyena saṃyamo,</div> </td> </tr> <tr> <td> <div class="G">Vācāya uda cetasā;</div> </td> </tr> <tr> <td> <div class="G">Taṃ tassa petassa sukhāya hoti,</div> </td> </tr> <tr> <td> <div class="G">Yaṃ jīvamāno pakaroti puññan”ti.</div> </td> </tr> </table> </div>
</div>
<div class="CENTER" id="p_15A3_324">
<span class="pN">324</span>Dutiyaṃ.</div>
</html>
