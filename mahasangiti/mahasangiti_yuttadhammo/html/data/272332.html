<html>
<div class="i">1.12 Brahmayācanakathā</div>
<div class="h">Mahāpadānasutta</div>
<div class="h">Brahmayācanakathā</div>
<div class="q" id="p_7D_139"> <div class="divNumber">64.</div> <div class="p">
<span class="pN">139</span>Atha kho, bhikkhave, vipassissa bhagavato arahato sammāsambuddhassa etadahosi—  ‘yannūnāhaṃ dhammaṃ deseyyan’ti. Atha kho, bhikkhave, vipassissa bhagavato arahato sammāsambuddhassa etadahosi—  ‘adhigato kho myāyaṃ dhammo gambhīro duddaso duranubodho santo paṇīto atakkāvacaro nipuṇo paṇḍitavedanīyo. Ālayarāmā kho panāyaṃ pajā ālayaratā ālayasammuditā. Ālayarāmāya kho pana pajāya ālayaratāya ālayasammuditāya duddasaṃ idaṃ ṭhānaṃ yadidaṃ idappaccayatāpaṭiccasamuppādo. Idampi kho ṭhānaṃ duddasaṃ yadidaṃ sabbasaṅkhārasamatho sabbūpadhipaṭinissaggo taṇhākkhayo virāgo nirodho nibbānaṃ. Ahañceva kho pana dhammaṃ deseyyaṃ, pare ca me na ājāneyyuṃ; so mamassa kilamatho, sā mamassa vihesā’ti. </div>
</div>
<div class="q" id="p_7D_140"> <div class="divNumber">65.</div> <div class="p">
<span class="pN">140</span>Apissu, bhikkhave, vipassiṃ bhagavantaṃ arahantaṃ sammāsambuddhaṃ imā anacchariyā gāthāyo paṭibhaṃsu pubbe assutapubbā—  </div>
</div>
<div class="q" id="p_7D_141"> <div class="p"> <table class="singleColumn"> <tr> <td> <div class="pN">141</div> <div class="G">‘Kicchena me adhigataṃ,</div> </td> </tr> <tr> <td> <div class="G">halaṃ dāni pakāsituṃ;</div> </td> </tr> <tr> <td> <div class="G">Rāgadosaparetehi,</div> </td> </tr> <tr> <td> <div class="G">nāyaṃ dhammo susambudho.</div> </td> </tr> </table> </div>
</div>
<div class="q" id="p_7D_142"> <div class="p"> <table class="singleColumn"> <tr> <td> <div class="pN">142</div> <div class="G">Paṭisotagāmiṃ nipuṇaṃ,</div> </td> </tr> <tr> <td> <div class="G">gambhīraṃ duddasaṃ aṇuṃ;</div> </td> </tr> <tr> <td> <div class="G">Rāgarattā na dakkhanti,</div> </td> </tr> <tr> <td> <div class="G">tamokhandhena āvuṭā’ti.</div> </td> </tr> </table> </div>
</div>
<div class="q" id="p_7D_143"> <div class="p">
<span class="pN">143</span>Itiha, bhikkhave, vipassissa bhagavato arahato sammāsambuddhassa paṭisañcikkhato appossukkatāya cittaṃ nami, no dhammadesanāya. </div>
</div>
<div class="q" id="p_7D_144"> <div class="divNumber">66.</div> <div class="p">
<span class="pN">144</span>Atha kho, bhikkhave, aññatarassa mahābrahmuno vipassissa bhagavato arahato sammāsambuddhassa cetasā cetoparivitakkamaññāya etadahosi—  ‘nassati vata bho loko, vinassati vata bho loko, yatra hi nāma vipassissa bhagavato arahato sammāsambuddhassa appossukkatāya cittaṃ namati, no dhammadesanāyā’ti. Atha kho so, bhikkhave, mahābrahmā seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva—  brahmaloke antarahito vipassissa bhagavato arahato sammāsambuddhassa purato pāturahosi. Atha kho so, bhikkhave, mahābrahmā ekaṃsaṃ uttarāsaṅgaṃ karitvā dakkhiṇaṃ jāṇumaṇḍalaṃ pathaviyaṃ nihantvā yena vipassī bhagavā arahaṃ sammāsambuddho tenañjaliṃ paṇāmetvā vipassiṃ bhagavantaṃ arahantaṃ sammāsambuddhaṃ etadavoca—  ‘desetu, bhante, bhagavā dhammaṃ, desetu sugato dhammaṃ, santi sattā apparajakkhajātikā; assavanatā dhammassa parihāyanti, bhavissanti dhammassa aññātāro’ti. </div>
</div>
<div class="q" id="p_7D_145"> <div class="divNumber">67.</div> <div class="p">
<span class="pN">145</span>Evaṃ vutte, bhikkhave, vipassī bhagavā arahaṃ sammāsambuddho taṃ mahābrahmānaṃ etadavoca—  ‘mayhampi kho, brahme, etadahosi—  <span class="smallFont">“</span>yannūnāhaṃ dhammaṃ deseyyan<span class="smallFont">”</span>ti. Tassa mayhaṃ, brahme, etadahosi—  <span class="smallFont">“</span>adhigato kho myāyaṃ dhammo gambhīro duddaso duranubodho santo paṇīto atakkāvacaro nipuṇo paṇḍitavedanīyo. Ālayarāmā kho panāyaṃ pajā ālayaratā ālayasammuditā. Ālayarāmāya kho pana pajāya ālayaratāya ālayasammuditāya duddasaṃ idaṃ ṭhānaṃ yadidaṃ idappaccayatāpaṭiccasamuppādo. Idampi kho ṭhānaṃ duddasaṃ yadidaṃ sabbasaṅkhārasamatho sabbūpadhipaṭinissaggo taṇhākkhayo virāgo nirodho nibbānaṃ. Ahañceva kho pana dhammaṃ deseyyaṃ, pare ca me na ājāneyyuṃ; so mamassa kilamatho, sā mamassa vihesā<span class="smallFont">”</span>ti. Apissu maṃ, brahme, imā anacchariyā gāthāyo paṭibhaṃsu pubbe assutapubbā—  </div>
</div>
<div class="q" id="p_7D_146"> <div class="p"> <table class="singleColumn"> <tr> <td> <div class="pN">146</div> <div class="G">
<span class="smallFont">“</span>Kicchena me adhigataṃ, </div> </td> </tr> <tr> <td> <div class="G">halaṃ dāni pakāsituṃ;</div> </td> </tr> <tr> <td> <div class="G">Rāgadosaparetehi,</div> </td> </tr> <tr> <td> <div class="G">nāyaṃ dhammo susambudho.</div> </td> </tr> </table> </div>
</div>
<div class="q" id="p_7D_147"> <div class="p"> <table class="singleColumn"> <tr> <td> <div class="pN">147</div> <div class="G">Paṭisotagāmiṃ nipuṇaṃ,</div> </td> </tr> <tr> <td> <div class="G">gambhīraṃ duddasaṃ aṇuṃ;</div> </td> </tr> <tr> <td> <div class="G">Rāgarattā na dakkhanti,</div> </td> </tr> <tr> <td> <div class="G">tamokhandhena āvuṭā<span class="smallFont">”</span>ti. </div> </td> </tr> </table> </div>
</div>
<div class="q" id="p_7D_148"> <div class="p">
<span class="pN">148</span>Itiha me, brahme, paṭisañcikkhato appossukkatāya cittaṃ nami, no dhammadesanāyā’ti. </div>
</div>
<div class="q" id="p_7D_149"> <div class="divNumber">68.</div> <div class="p">
<span class="pN">149</span>Dutiyampi kho, bhikkhave, so mahābrahmā…pe…  tatiyampi kho, bhikkhave, so mahābrahmā vipassiṃ bhagavantaṃ arahantaṃ sammāsambuddhaṃ etadavoca—  ‘desetu, bhante, bhagavā dhammaṃ, desetu sugato dhammaṃ, santi sattā apparajakkhajātikā, assavanatā dhammassa parihāyanti, bhavissanti dhammassa aññātāro’ti. </div>
</div>
<div class="q" id="p_7D_150"> <div class="divNumber">69.</div> <div class="p">
<span class="pN">150</span>Atha kho, bhikkhave, vipassī bhagavā arahaṃ sammāsambuddho brahmuno ca ajjhesanaṃ viditvā sattesu ca kāruññataṃ paṭicca buddhacakkhunā lokaṃ volokesi. Addasā kho, bhikkhave, vipassī bhagavā arahaṃ sammāsambuddho buddhacakkhunā lokaṃ volokento satte apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye appekacce paralokavajjabhayadassāvine viharante, appekacce na paralokavajjabhayadassāvine viharante. Seyyathāpi nāma uppaliniyaṃ vā paduminiyaṃ vā puṇḍarīkiniyaṃ vā appekaccāni uppalāni vā padumāni vā puṇḍarīkāni vā udake jātāni udake saṃvaḍḍhāni udakānuggatāni anto nimuggaposīni. Appekaccāni uppalāni vā padumāni vā puṇḍarīkāni vā udake jātāni udake saṃvaḍḍhāni samodakaṃ ṭhitāni. Appekaccāni uppalāni vā padumāni vā puṇḍarīkāni vā udake jātāni udake saṃvaḍḍhāni udakā accuggamma ṭhitāni anupalittāni udakena. Evameva kho, bhikkhave, vipassī bhagavā arahaṃ sammāsambuddho buddhacakkhunā lokaṃ volokento addasa satte apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye appekacce paralokavajjabhayadassāvine viharante, appekacce na paralokavajjabhayadassāvine viharante. </div>
</div>
<div class="q" id="p_7D_151"> <div class="divNumber">70.</div> <div class="p">
<span class="pN">151</span>Atha kho so, bhikkhave, mahābrahmā vipassissa bhagavato arahato sammāsambuddhassa cetasā cetoparivitakkamaññāya vipassiṃ bhagavantaṃ arahantaṃ sammāsambuddhaṃ gāthāhi ajjhabhāsi—  </div>
</div>
<div class="q" id="p_7D_152"> <div class="p"> <table class="singleColumn"> <tr> <td> <div class="pN">152</div> <div class="G">‘Sele yathā pabbatamuddhaniṭṭhito,</div> </td> </tr> <tr> <td> <div class="G">Yathāpi passe janataṃ samantato;</div> </td> </tr> <tr> <td> <div class="G">Tathūpamaṃ dhammamayaṃ sumedha,</div> </td> </tr> <tr> <td> <div class="G">Pāsādamāruyha samantacakkhu;</div> </td> </tr> <tr> <td> <div class="G">Sokāvatiṇṇaṃ janatamapetasoko,</div> </td> </tr> <tr> <td> <div class="G">Avekkhassu jātijarābhibhūtaṃ.</div> </td> </tr> </table> </div>
</div>
<div class="q" id="p_7D_153"> <div class="p"> <table class="singleColumn"> <tr> <td> <div class="pN">153</div> <div class="G">Uṭṭhehi vīra vijitasaṅgāma,</div> </td> </tr> <tr> <td> <div class="G">Satthavāha aṇaṇa vicara loke;</div> </td> </tr> <tr> <td> <div class="G">Desassu bhagavā dhammaṃ,</div> </td> </tr> <tr> <td> <div class="G">Aññātāro bhavissantī’ti.</div> </td> </tr> </table> </div>
</div>
<div class="q" id="p_7D_154"> <div class="divNumber">71.</div> <div class="p">
<span class="pN">154</span>Atha kho, bhikkhave, vipassī bhagavā arahaṃ sammāsambuddho taṃ mahābrahmānaṃ gāthāya ajjhabhāsi—  </div>
</div>
<div class="q" id="p_7D_155"> <div class="p"> <table class="singleColumn"> <tr> <td> <div class="pN">155</div> <div class="G">‘Apārutā tesaṃ amatassa dvārā,</div> </td> </tr> <tr> <td> <div class="G">Ye sotavanto pamuñcantu saddhaṃ;</div> </td> </tr> <tr> <td> <div class="G">Vihiṃsasaññī paguṇaṃ na bhāsiṃ,</div> </td> </tr> <tr> <td> <div class="G">Dhammaṃ paṇītaṃ manujesu brahme’ti.</div> </td> </tr> </table> </div>
</div>
<div class="q" id="p_7D_156"> <div class="p">
<span class="pN">156</span>Atha kho so, bhikkhave, mahābrahmā—  ‘katāvakāso khomhi vipassinā bhagavatā arahatā sammāsambuddhena dhammadesanāyā’ti vipassiṃ bhagavantaṃ arahantaṃ sammāsambuddhaṃ abhivādetvā padakkhiṇaṃ katvā tattheva antaradhāyi. </div>
</div>
</html>
