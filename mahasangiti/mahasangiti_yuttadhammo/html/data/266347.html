<html>
<div class="i">12 Padumuttarabuddhavaṃsa</div>
<div class="h">Padumuttarabuddhavaṃsa</div>
<div class="q" id="p_21Bu_566"> <div class="divNumber">1.</div> <div class="p"> <table class="singleColumn"> <tr> <td> <div class="pN">566</div> <div class="G">“Nāradassa aparena,</div> </td> </tr> <tr> <td> <div class="G">sambuddho dvipaduttamo;</div> </td> </tr> <tr> <td> <div class="G">Padumuttaro nāma jino,</div> </td> </tr> <tr> <td> <div class="G">akkhobbho sāgarūpamo.</div> </td> </tr> </table> </div>
</div>
<div class="q" id="p_21Bu_567"> <div class="divNumber">2.</div> <div class="p"> <table class="singleColumn"> <tr> <td> <div class="pN">567</div> <div class="G">Maṇḍakappova so āsi,</div> </td> </tr> <tr> <td> <div class="G">yamhi buddho ajāyatha;</div> </td> </tr> <tr> <td> <div class="G">Ussannakusalā janatā,</div> </td> </tr> <tr> <td> <div class="G">tamhi kappe ajāyatha.</div> </td> </tr> </table> </div>
</div>
<div class="q" id="p_21Bu_568"> <div class="divNumber">3.</div> <div class="p"> <table class="singleColumn"> <tr> <td> <div class="pN">568</div> <div class="G">Padumuttarassa bhagavato,</div> </td> </tr> <tr> <td> <div class="G">Paṭhame dhammadesane;</div> </td> </tr> <tr> <td> <div class="G">Koṭisatasahassānaṃ,</div> </td> </tr> <tr> <td> <div class="G">Dhammābhisamayo ahu.</div> </td> </tr> </table> </div>
</div>
<div class="q" id="p_21Bu_569"> <div class="divNumber">4.</div> <div class="p"> <table class="singleColumn"> <tr> <td> <div class="pN">569</div> <div class="G">Tato parampi vassante,</div> </td> </tr> <tr> <td> <div class="G">Tappayante ca pāṇine;</div> </td> </tr> <tr> <td> <div class="G">Sattatiṃsasatasahassānaṃ,</div> </td> </tr> <tr> <td> <div class="G">Dutiyābhisamayo ahu.</div> </td> </tr> </table> </div>
</div>
<div class="q" id="p_21Bu_570"> <div class="divNumber">5.</div> <div class="p"> <table class="singleColumn"> <tr> <td> <div class="pN">570</div> <div class="G">Yamhi kāle mahāvīro,</div> </td> </tr> <tr> <td> <div class="G">ānandaṃ upasaṅkami;</div> </td> </tr> <tr> <td> <div class="G">Pitusantikaṃ upagantvā,</div> </td> </tr> <tr> <td> <div class="G">āhanī amatadundubhiṃ.</div> </td> </tr> </table> </div>
</div>
<div class="q" id="p_21Bu_571"> <div class="divNumber">6.</div> <div class="p"> <table class="singleColumn"> <tr> <td> <div class="pN">571</div> <div class="G">Āhate amatabherimhi,</div> </td> </tr> <tr> <td> <div class="G">vassante dhammavuṭṭhiyā;</div> </td> </tr> <tr> <td> <div class="G">Paññāsasatasahassānaṃ,</div> </td> </tr> <tr> <td> <div class="G">tatiyābhisamayo ahu.</div> </td> </tr> </table> </div>
</div>
<div class="q" id="p_21Bu_572"> <div class="divNumber">7.</div> <div class="p"> <table class="singleColumn"> <tr> <td> <div class="pN">572</div> <div class="G">Ovādako viññāpako,</div> </td> </tr> <tr> <td> <div class="G">tārako sabbapāṇinaṃ;</div> </td> </tr> <tr> <td> <div class="G">Desanākusalo buddho,</div> </td> </tr> <tr> <td> <div class="G">tāresi janataṃ bahuṃ.</div> </td> </tr> </table> </div>
</div>
<div class="q" id="p_21Bu_573"> <div class="divNumber">8.</div> <div class="p"> <table class="singleColumn"> <tr> <td> <div class="pN">573</div> <div class="G">Sannipātā tayo āsuṃ,</div> </td> </tr> <tr> <td> <div class="G">padumuttarassa satthuno;</div> </td> </tr> <tr> <td> <div class="G">Koṭisatasahassānaṃ,</div> </td> </tr> <tr> <td> <div class="G">paṭhamo āsi samāgamo.</div> </td> </tr> </table> </div>
</div>
<div class="q" id="p_21Bu_574"> <div class="divNumber">9.</div> <div class="p"> <table class="singleColumn"> <tr> <td> <div class="pN">574</div> <div class="G">Yadā buddho asamasamo,</div> </td> </tr> <tr> <td> <div class="G">vasi vebhārapabbate;</div> </td> </tr> <tr> <td> <div class="G">Navutikoṭisahassānaṃ,</div> </td> </tr> <tr> <td> <div class="G">dutiyo āsi samāgamo.</div> </td> </tr> </table> </div>
</div>
<div class="q" id="p_21Bu_575"> <div class="divNumber">10.</div> <div class="p"> <table class="singleColumn"> <tr> <td> <div class="pN">575</div> <div class="G">Puna cārikaṃ pakkante,</div> </td> </tr> <tr> <td> <div class="G">gāmanigamaraṭṭhato;</div> </td> </tr> <tr> <td> <div class="G">Asītikoṭisahassānaṃ,</div> </td> </tr> <tr> <td> <div class="G">tatiyo āsi samāgamo.</div> </td> </tr> </table> </div>
</div>
<div class="q" id="p_21Bu_576"> <div class="divNumber">11.</div> <div class="p"> <table class="singleColumn"> <tr> <td> <div class="pN">576</div> <div class="G">Ahaṃ tena samayena,</div> </td> </tr> <tr> <td> <div class="G">Jaṭilo nāma raṭṭhiko;</div> </td> </tr> <tr> <td> <div class="G">Sambuddhappamukhaṃ saṃghaṃ,</div> </td> </tr> <tr> <td> <div class="G">Sabhattaṃ dussamadāsahaṃ.</div> </td> </tr> </table> </div>
</div>
<div class="q" id="p_21Bu_577"> <div class="divNumber">12.</div> <div class="p"> <table class="singleColumn"> <tr> <td> <div class="pN">577</div> <div class="G">Sopi maṃ buddho byākāsi,</div> </td> </tr> <tr> <td> <div class="G">saṃghamajjhe nisīdiya;</div> </td> </tr> <tr> <td> <div class="G">‘Satasahassito kappe,</div> </td> </tr> <tr> <td> <div class="G">ayaṃ buddho bhavissati.</div> </td> </tr> </table> </div>
</div>
<div class="q" id="p_21Bu_578"> <div class="divNumber">13.</div> <div class="p"> <table class="singleColumn"> <tr> <td> <div class="pN">578</div> <div class="G">Padhānaṃ padahitvāna,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">hessāma sammukhā imaṃ’.</div> </td> </tr> </table> </div>
</div>
<div class="q" id="p_21Bu_579"> <div class="divNumber">14.</div> <div class="p"> <table class="singleColumn"> <tr> <td> <div class="pN">579</div> <div class="G">Tassāpi vacanaṃ sutvā,</div> </td> </tr> <tr> <td> <div class="G">uttariṃ vatamadhiṭṭhahiṃ;</div> </td> </tr> <tr> <td> <div class="G">Akāsiṃ uggadaḷhaṃ dhitiṃ,</div> </td> </tr> <tr> <td> <div class="G">dasapāramipūriyā.</div> </td> </tr> </table> </div>
</div>
<div class="q" id="p_21Bu_580"> <div class="divNumber">15.</div> <div class="p"> <table class="singleColumn"> <tr> <td> <div class="pN">580</div> <div class="G">Byāhatā titthiyā sabbe,</div> </td> </tr> <tr> <td> <div class="G">Vimanā dummanā tadā;</div> </td> </tr> <tr> <td> <div class="G">Na tesaṃ keci paricaranti,</div> </td> </tr> <tr> <td> <div class="G">Raṭṭhato nicchubhanti te.</div> </td> </tr> </table> </div>
</div>
<div class="q" id="p_21Bu_581"> <div class="divNumber">16.</div> <div class="p"> <table class="singleColumn"> <tr> <td> <div class="pN">581</div> <div class="G">Sabbe tattha samāgantvā,</div> </td> </tr> <tr> <td> <div class="G">upagacchuṃ buddhasantike;</div> </td> </tr> <tr> <td> <div class="G">Tuvaṃ nātho mahāvīra,</div> </td> </tr> <tr> <td> <div class="G">saraṇaṃ hohi cakkhuma.</div> </td> </tr> </table> </div>
</div>
<div class="q" id="p_21Bu_582"> <div class="divNumber">17.</div> <div class="p"> <table class="singleColumn"> <tr> <td> <div class="pN">582</div> <div class="G">Anukampako kāruṇiko,</div> </td> </tr> <tr> <td> <div class="G">hitesī sabbapāṇinaṃ;</div> </td> </tr> <tr> <td> <div class="G">Sampatte titthiye sabbe,</div> </td> </tr> <tr> <td> <div class="G">pañcasīle patiṭṭhapi.</div> </td> </tr> </table> </div>
</div>
<div class="q" id="p_21Bu_583"> <div class="divNumber">18.</div> <div class="p"> <table class="singleColumn"> <tr> <td> <div class="pN">583</div> <div class="G">Evaṃ nirākulaṃ āsi,</div> </td> </tr> <tr> <td> <div class="G">suññataṃ titthiyehi taṃ;</div> </td> </tr> <tr> <td> <div class="G">Vicittaṃ arahantehi,</div> </td> </tr> <tr> <td> <div class="G">vasībhūtehi tādihi.</div> </td> </tr> </table> </div>
</div>
<div class="q" id="p_21Bu_584"> <div class="divNumber">19.</div> <div class="p"> <table class="singleColumn"> <tr> <td> <div class="pN">584</div> <div class="G">Nagaraṃ haṃsavatī nāma,</div> </td> </tr> <tr> <td> <div class="G">ānando nāma khattiyo;</div> </td> </tr> <tr> <td> <div class="G">Sujātā nāma janikā,</div> </td> </tr> <tr> <td> <div class="G">padumuttarassa satthuno.</div> </td> </tr> </table> </div>
</div>
<div class="q" id="p_21Bu_585"> <div class="divNumber">20.</div> <div class="p"> <table class="singleColumn"> <tr> <td> <div class="pN">585</div> <div class="G">Dasavassasahassāni,</div> </td> </tr> <tr> <td> <div class="G">Agāraṃ ajjha so vasi;</div> </td> </tr> <tr> <td> <div class="G">Naravāhano yaso vasavattī,</div> </td> </tr> <tr> <td> <div class="G">Tayo pāsādamuttamā.</div> </td> </tr> </table> </div>
</div>
<div class="q" id="p_21Bu_586"> <div class="divNumber">21.</div> <div class="p"> <table class="singleColumn"> <tr> <td> <div class="pN">586</div> <div class="G">Ticattārīsasahassāni,</div> </td> </tr> <tr> <td> <div class="G">nāriyo samalaṅkatā;</div> </td> </tr> <tr> <td> <div class="G">Vasudattā nāma nārī,</div> </td> </tr> <tr> <td> <div class="G">uttamo nāma atrajo.</div> </td> </tr> </table> </div>
</div>
<div class="q" id="p_21Bu_587"> <div class="divNumber">22.</div> <div class="p"> <table class="singleColumn"> <tr> <td> <div class="pN">587</div> <div class="G">Nimitte caturo disvā,</div> </td> </tr> <tr> <td> <div class="G">pāsādenābhinikkhami;</div> </td> </tr> <tr> <td> <div class="G">Sattāhaṃ padhānacāraṃ,</div> </td> </tr> <tr> <td> <div class="G">acarī purisuttamo.</div> </td> </tr> </table> </div>
</div>
<div class="q" id="p_21Bu_588"> <div class="divNumber">23.</div> <div class="p"> <table class="singleColumn"> <tr> <td> <div class="pN">588</div> <div class="G">Brahmunā yācito santo,</div> </td> </tr> <tr> <td> <div class="G">padumuttaro vināyako;</div> </td> </tr> <tr> <td> <div class="G">Vatti cakkaṃ mahāvīro,</div> </td> </tr> <tr> <td> <div class="G">mithiluyyānamuttame.</div> </td> </tr> </table> </div>
</div>
<div class="q" id="p_21Bu_589"> <div class="divNumber">24.</div> <div class="p"> <table class="singleColumn"> <tr> <td> <div class="pN">589</div> <div class="G">Devalo ca sujāto ca,</div> </td> </tr> <tr> <td> <div class="G">Ahesuṃ aggasāvakā;</div> </td> </tr> <tr> <td> <div class="G">Sumano nāmupaṭṭhāko,</div> </td> </tr> <tr> <td> <div class="G">Padumuttarassa mahesino.</div> </td> </tr> </table> </div>
</div>
<div class="q" id="p_21Bu_590"> <div class="divNumber">25.</div> <div class="p"> <table class="singleColumn"> <tr> <td> <div class="pN">590</div> <div class="G">Amitā ca asamā ca,</div> </td> </tr> <tr> <td> <div class="G">ahesuṃ aggasāvikā;</div> </td> </tr> <tr> <td> <div class="G">Bodhi tassa bhagavato,</div> </td> </tr> <tr> <td> <div class="G">salaloti pavuccati.</div> </td> </tr> </table> </div>
</div>
<div class="q" id="p_21Bu_591"> <div class="divNumber">26.</div> <div class="p"> <table class="singleColumn"> <tr> <td> <div class="pN">591</div> <div class="G">Vitiṇṇo ceva tisso ca,</div> </td> </tr> <tr> <td> <div class="G">ahesuṃ aggupaṭṭhakā;</div> </td> </tr> <tr> <td> <div class="G">Haṭṭhā ceva vicittā ca,</div> </td> </tr> <tr> <td> <div class="G">ahesuṃ aggupaṭṭhikā.</div> </td> </tr> </table> </div>
</div>
<div class="q" id="p_21Bu_592"> <div class="divNumber">27.</div> <div class="p"> <table class="singleColumn"> <tr> <td> <div class="pN">592</div> <div class="G">Aṭṭhapaṇṇāsaratanaṃ,</div> </td> </tr> <tr> <td> <div class="G">accuggato mahāmuni;</div> </td> </tr> <tr> <td> <div class="G">Kañcanagghiyasaṅkāso,</div> </td> </tr> <tr> <td> <div class="G">dvattiṃsavaralakkhaṇo.</div> </td> </tr> </table> </div>
</div>
<div class="q" id="p_21Bu_593"> <div class="divNumber">28.</div> <div class="p"> <table class="singleColumn"> <tr> <td> <div class="pN">593</div> <div class="G">Kuṭṭā kavāṭā bhittī ca,</div> </td> </tr> <tr> <td> <div class="G">rukkhā nagasiluccayā;</div> </td> </tr> <tr> <td> <div class="G">Na tassāvaraṇaṃ atthi,</div> </td> </tr> <tr> <td> <div class="G">samantā dvādasayojane.</div> </td> </tr> </table> </div>
</div>
<div class="q" id="p_21Bu_594"> <div class="divNumber">29.</div> <div class="p"> <table class="singleColumn"> <tr> <td> <div class="pN">594</div> <div class="G">Vassasatasahassāni,</div> </td> </tr> <tr> <td> <div class="G">āyu vijjati tāvade;</div> </td> </tr> <tr> <td> <div class="G">Tāvatā tiṭṭhamāno so,</div> </td> </tr> <tr> <td> <div class="G">tāresi janataṃ bahuṃ.</div> </td> </tr> </table> </div>
</div>
<div class="q" id="p_21Bu_595"> <div class="divNumber">30.</div> <div class="p"> <table class="singleColumn"> <tr> <td> <div class="pN">595</div> <div class="G">Santāretvā bahujanaṃ,</div> </td> </tr> <tr> <td> <div class="G">chinditvā sabbasaṃsayaṃ;</div> </td> </tr> <tr> <td> <div class="G">Jalitvā aggikkhandhova,</div> </td> </tr> <tr> <td> <div class="G">nibbuto so sasāvako.</div> </td> </tr> </table> </div>
</div>
<div class="q" id="p_21Bu_596"> <div class="divNumber">31.</div> <div class="p"> <table class="singleColumn"> <tr> <td> <div class="pN">596</div> <div class="G">Padumuttaro jino buddho,</div> </td> </tr> <tr> <td> <div class="G">Nandārāmamhi nibbuto;</div> </td> </tr> <tr> <td> <div class="G">Tatthevassa thūpavaro,</div> </td> </tr> <tr> <td> <div class="G">Dvādasubbedhayojano”ti. (584)</div> </td> </tr> </table> </div>
</div>
<div class="CENTER" id="p_21Bu_597">
<span class="pN">597</span>Padumuttarassa bhagavato vaṃso dasamo.</div>
</html>
