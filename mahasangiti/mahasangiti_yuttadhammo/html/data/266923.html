<html>
<div class="i">3.5 Māghasutta</div>
<div class="h">Mahāvagga</div>
<div class="h">Māghasutta</div>
<div class="q" id="p_18Sn_568"> <div class="p">
<span class="pN">568</span>Evaṃ me sutaṃ—  ekaṃ samayaṃ bhagavā rājagahe viharati gijjhakūṭe pabbate. Atha kho māgho māṇavo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho māgho māṇavo bhagavantaṃ etadavoca—  </div>
</div>
<div class="q" id="p_18Sn_569"> <div class="p">
<span class="pN">569</span>“Ahañhi, bho gotama, dāyako dānapati vadaññū yācayogo; dhammena bhoge pariyesāmi; dhammena bhoge pariyesitvā dhammaladdhehi bhogehi dhammādhigatehi ekassapi dadāmi dvinnampi tiṇṇampi catunnampi pañcannampi channampi sattannampi aṭṭhannampi navannampi dasannampi dadāmi, vīsāyapi tiṃsāyapi cattālīsāyapi paññāsāyapi dadāmi, satassapi dadāmi, bhiyyopi dadāmi. Kaccāhaṃ, bho gotama, evaṃ dadanto evaṃ yajanto bahuṃ puññaṃ pasavāmī”ti? </div>
</div>
<div class="q" id="p_18Sn_570"> <div class="p">
<span class="pN">570</span>“Taggha tvaṃ, māṇava, evaṃ dadanto evaṃ yajanto bahuṃ puññaṃ pasavasi. Yo kho, māṇava, dāyako dānapati vadaññū yācayogo; dhammena bhoge pariyesati; dhammena bhoge pariyesitvā dhammaladdhehi bhogehi dhammādhigatehi ekassapi dadāti…pe…  satassapi dadāti, bhiyyopi dadāti, bahuṃ so puññaṃ pasavatī”ti. Atha kho māgho māṇavo bhagavantaṃ gāthāya ajjhabhāsi—  </div>
</div>
<div class="q" id="p_18Sn_571"> <div class="divNumber">492.</div> <div class="p"> <table class="singleColumn"> <tr> <td> <div class="pN">571</div> <div class="G">“Pucchāmahaṃ gotamaṃ vadaññuṃ, <span class="gathaQuote">(iti māgho māṇavo)</span>
</div> </td> </tr> <tr> <td> <div class="G">Kāsāyavāsiṃ agahaṃ carantaṃ;</div> </td> </tr> <tr> <td> <div class="G">Yo yācayogo dānapati gahaṭṭho,</div> </td> </tr> <tr> <td> <div class="G">Puññatthiko yajati puññapekkho;</div> </td> </tr> <tr> <td> <div class="G">Dadaṃ paresaṃ idha annapānaṃ,</div> </td> </tr> <tr> <td> <div class="G">Kathaṃ hutaṃ yajamānassa sujjhe”. (1)</div> </td> </tr> </table> </div>
</div>
<div class="q" id="p_18Sn_572"> <div class="divNumber">493.</div> <div class="p"> <table class="singleColumn"> <tr> <td> <div class="pN">572</div> <div class="G">“Yo yācayogo dānapati gahaṭṭho, <span class="gathaQuote">(māghāti bhagavā)</span>
</div> </td> </tr> <tr> <td> <div class="G">Puññatthiko yajati puññapekkho;</div> </td> </tr> <tr> <td> <div class="G">Dadaṃ paresaṃ idha annapānaṃ,</div> </td> </tr> <tr> <td> <div class="G">Ārādhaye dakkhiṇeyyebhi tādi”. (2)</div> </td> </tr> </table> </div>
</div>
<div class="q" id="p_18Sn_573"> <div class="divNumber">494.</div> <div class="p"> <table class="singleColumn"> <tr> <td> <div class="pN">573</div> <div class="G">“Yo yācayogo dānapati gahaṭṭho, <span class="gathaQuote">(iti māgho māṇavo)</span>
</div> </td> </tr> <tr> <td> <div class="G">Puññatthiko yajati puññapekkho;</div> </td> </tr> <tr> <td> <div class="G">Dadaṃ paresaṃ idha annapānaṃ,</div> </td> </tr> <tr> <td> <div class="G">Akkhāhi me bhagavā dakkhiṇeyye”. (3)</div> </td> </tr> </table> </div>
</div>
<div class="q" id="p_18Sn_574"> <div class="divNumber">495.</div> <div class="p"> <table class="singleColumn"> <tr> <td> <div class="pN">574</div> <div class="G">“Ye ve asattā vicaranti loke,</div> </td> </tr> <tr> <td> <div class="G">Akiñcanā kevalino yatattā;</div> </td> </tr> <tr> <td> <div class="G">Kālena tesu habyaṃ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha. (4)</div> </td> </tr> </table> </div>
</div>
<div class="q" id="p_18Sn_575"> <div class="divNumber">496.</div> <div class="p"> <table class="singleColumn"> <tr> <td> <div class="pN">575</div> <div class="G">Ye sabbasaṃyojanabandhanacchidā,</div> </td> </tr> <tr> <td> <div class="G">Dantā vimuttā anīghā nirāsā;</div> </td> </tr> <tr> <td> <div class="G">Kālena tesu habyaṃ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha. (5)</div> </td> </tr> </table> </div>
</div>
<div class="q" id="p_18Sn_576"> <div class="divNumber">497.</div> <div class="p"> <table class="singleColumn"> <tr> <td> <div class="pN">576</div> <div class="G">Ye sabbasaṃyojanavippamuttā,</div> </td> </tr> <tr> <td> <div class="G">Dantā vimuttā anīghā nirāsā;</div> </td> </tr> <tr> <td> <div class="G">Kālena tesu habyaṃ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha. (6)</div> </td> </tr> </table> </div>
</div>
<div class="q" id="p_18Sn_577"> <div class="divNumber">498.</div> <div class="p"> <table class="singleColumn"> <tr> <td> <div class="pN">577</div> <div class="G">Rāgañca dosañca pahāya mohaṃ,</div> </td> </tr> <tr> <td> <div class="G">Khīṇāsavā vūsitabrahmacariyā;</div> </td> </tr> <tr> <td> <div class="G">Kālena tesu habyaṃ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha. (7)</div> </td> </tr> </table> </div>
</div>
<div class="q" id="p_18Sn_578"> <div class="divNumber">499.</div> <div class="p"> <table class="singleColumn"> <tr> <td> <div class="pN">578</div> <div class="G">Yesu na māyā vasati na māno,</div> </td> </tr> <tr> <td> <div class="G">Khīṇāsavā vūsitabrahmacariyā;</div> </td> </tr> <tr> <td> <div class="G">Kālena tesu habyaṃ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha. (8)</div> </td> </tr> </table> </div>
</div>
<div class="q" id="p_18Sn_579"> <div class="divNumber">500.</div> <div class="p"> <table class="singleColumn"> <tr> <td> <div class="pN">579</div> <div class="G">Ye vītalobhā amamā nirāsā,</div> </td> </tr> <tr> <td> <div class="G">Khīṇāsavā vūsitabrahmacariyā;</div> </td> </tr> <tr> <td> <div class="G">Kālena tesu habyaṃ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha. (9)</div> </td> </tr> </table> </div>
</div>
<div class="q" id="p_18Sn_580"> <div class="divNumber">501.</div> <div class="p"> <table class="singleColumn"> <tr> <td> <div class="pN">580</div> <div class="G">Ye ve na taṇhāsu upātipannā,</div> </td> </tr> <tr> <td> <div class="G">Vitareyya oghaṃ amamā caranti;</div> </td> </tr> <tr> <td> <div class="G">Kālena tesu habyaṃ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha. (10)</div> </td> </tr> </table> </div>
</div>
<div class="q" id="p_18Sn_581"> <div class="divNumber">502.</div> <div class="p"> <table class="singleColumn"> <tr> <td> <div class="pN">581</div> <div class="G">Yesaṃ taṇhā natthi kuhiñci loke,</div> </td> </tr> <tr> <td> <div class="G">Bhavābhavāya idha vā huraṃ vā;</div> </td> </tr> <tr> <td> <div class="G">Kālena tesu habyaṃ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha. (11)</div> </td> </tr> </table> </div>
</div>
<div class="q" id="p_18Sn_582"> <div class="divNumber">503.</div> <div class="p"> <table class="singleColumn"> <tr> <td> <div class="pN">582</div> <div class="G">Ye kāme hitvā agahā caranti,</div> </td> </tr> <tr> <td> <div class="G">Susaññatattā tasaraṃva ujjuṃ;</div> </td> </tr> <tr> <td> <div class="G">Kālena tesu habyaṃ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha. (12)</div> </td> </tr> </table> </div>
</div>
<div class="q" id="p_18Sn_583"> <div class="divNumber">504.</div> <div class="p"> <table class="singleColumn"> <tr> <td> <div class="pN">583</div> <div class="G">Ye vītarāgā susamāhitindriyā,</div> </td> </tr> <tr> <td> <div class="G">Candova rāhuggahaṇā pamuttā;</div> </td> </tr> <tr> <td> <div class="G">Kālena tesu habyaṃ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha. (13)</div> </td> </tr> </table> </div>
</div>
<div class="q" id="p_18Sn_584"> <div class="divNumber">505.</div> <div class="p"> <table class="singleColumn"> <tr> <td> <div class="pN">584</div> <div class="G">Samitāvino vītarāgā akopā,</div> </td> </tr> <tr> <td> <div class="G">Yesaṃ gatī natthidha vippahāya;</div> </td> </tr> <tr> <td> <div class="G">Kālena tesu habyaṃ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha. (14)</div> </td> </tr> </table> </div>
</div>
<div class="q" id="p_18Sn_585"> <div class="divNumber">506.</div> <div class="p"> <table class="singleColumn"> <tr> <td> <div class="pN">585</div> <div class="G">Jahitvā jātimaraṇaṃ asesaṃ,</div> </td> </tr> <tr> <td> <div class="G">Kathaṃkathiṃ sabbamupātivattā;</div> </td> </tr> <tr> <td> <div class="G">Kālena tesu habyaṃ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha. (15)</div> </td> </tr> </table> </div>
</div>
<div class="q" id="p_18Sn_586"> <div class="divNumber">507.</div> <div class="p"> <table class="singleColumn"> <tr> <td> <div class="pN">586</div> <div class="G">Ye attadīpā vicaranti loke,</div> </td> </tr> <tr> <td> <div class="G">Akiñcanā sabbadhi vippamuttā;</div> </td> </tr> <tr> <td> <div class="G">Kālena tesu habyaṃ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha. (16)</div> </td> </tr> </table> </div>
</div>
<div class="q" id="p_18Sn_587"> <div class="divNumber">508.</div> <div class="p"> <table class="singleColumn"> <tr> <td> <div class="pN">587</div> <div class="G">Ye hettha jānanti yathā tathā idaṃ,</div> </td> </tr> <tr> <td> <div class="G">Ayamantimā natthi punabbhavoti;</div> </td> </tr> <tr> <td> <div class="G">Kālena tesu habyaṃ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha. (17)</div> </td> </tr> </table> </div>
</div>
<div class="q" id="p_18Sn_588"> <div class="divNumber">509.</div> <div class="p"> <table class="singleColumn"> <tr> <td> <div class="pN">588</div> <div class="G">Yo vedagū jhānarato satīmā,</div> </td> </tr> <tr> <td> <div class="G">Sambodhipatto saraṇaṃ bahūnaṃ;</div> </td> </tr> <tr> <td> <div class="G">Kālena tamhi habyaṃ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha”. (18)</div> </td> </tr> </table> </div>
</div>
<div class="q" id="p_18Sn_589"> <div class="divNumber">510.</div> <div class="p"> <table class="singleColumn"> <tr> <td> <div class="pN">589</div> <div class="G">“Addhā amoghā mama pucchanā ahu, <span class="gathaQuote">(iti māgho māṇavo)</span>
</div> </td> </tr> <tr> <td> <div class="G">Akkhāsi me bhagavā dakkhiṇeyye;</div> </td> </tr> <tr> <td> <div class="G">Tvañhettha jānāsi yathā tathā idaṃ,</div> </td> </tr> <tr> <td> <div class="G">Tathā hi te vidito esa dhammo. (19)</div> </td> </tr> </table> </div>
</div>
<div class="q" id="p_18Sn_590"> <div class="divNumber">511.</div> <div class="p"> <table class="singleColumn"> <tr> <td> <div class="pN">590</div> <div class="G">Yo yācayogo dānapati gahaṭṭho,</div> </td> </tr> <tr> <td> <div class="G">Puññatthiko yajati puññapekkho;</div> </td> </tr> <tr> <td> <div class="G">Dadaṃ paresaṃ idha annapānaṃ,</div> </td> </tr> <tr> <td> <div class="G">Akkhāhi me bhagavā yaññasampadaṃ”. (20)</div> </td> </tr> </table> </div>
</div>
<div class="q" id="p_18Sn_591"> <div class="divNumber">512.</div> <div class="p"> <table class="singleColumn"> <tr> <td> <div class="pN">591</div> <div class="G">“Yajassu yajamāno māghāti bhagavā,</div> </td> </tr> <tr> <td> <div class="G">Sabbattha ca vippasādehi cittaṃ;</div> </td> </tr> <tr> <td> <div class="G">Ārammaṇaṃ yajamānassa yañño,</div> </td> </tr> <tr> <td> <div class="G">Ettha patiṭṭhāya jahāti dosaṃ. (21)</div> </td> </tr> </table> </div>
</div>
<div class="q" id="p_18Sn_592"> <div class="divNumber">513.</div> <div class="p"> <table class="singleColumn"> <tr> <td> <div class="pN">592</div> <div class="G">So vītarāgo pavineyya dosaṃ,</div> </td> </tr> <tr> <td> <div class="G">Mettaṃ cittaṃ bhāvayamappamāṇaṃ;</div> </td> </tr> <tr> <td> <div class="G">Rattindivaṃ satatamappamatto,</div> </td> </tr> <tr> <td> <div class="G">Sabbā disā pharati appamaññaṃ”. (22)</div> </td> </tr> </table> </div>
</div>
<div class="q" id="p_18Sn_593"> <div class="divNumber">514.</div> <div class="p"> <table class="singleColumn"> <tr> <td> <div class="pN">593</div> <div class="G">“Ko sujjhati muccati bajjhatī ca,</div> </td> </tr> <tr> <td> <div class="G">Kenattanā gacchati brahmalokaṃ;</div> </td> </tr> <tr> <td> <div class="G">Ajānato me muni brūhi puṭṭho,</div> </td> </tr> <tr> <td> <div class="G">Bhagavā hi me sakkhi brahmajjadiṭṭho;</div> </td> </tr> <tr> <td> <div class="G">Tuvañhi no brahmasamosi saccaṃ,</div> </td> </tr> <tr> <td> <div class="G">Kathaṃ upapajjati brahmalokaṃ jutima”. (23)</div> </td> </tr> </table> </div>
</div>
<div class="q" id="p_18Sn_594"> <div class="divNumber">515.</div> <div class="p"> <table class="singleColumn"> <tr> <td> <div class="pN">594</div> <div class="G">“Yo yajati tividhaṃ yaññasampadaṃ, <span class="gathaQuote">(māghāti bhagavā)</span>
</div> </td> </tr> <tr> <td> <div class="G">Ārādhaye dakkhiṇeyyebhi tādi;</div> </td> </tr> <tr> <td> <div class="G">Evaṃ yajitvā sammā yācayogo,</div> </td> </tr> <tr> <td> <div class="G">Upapajjati brahmalokanti brūmī”ti. (24)</div> </td> </tr> </table> </div>
</div>
<div class="q" id="p_18Sn_595"> <div class="p">
<span class="pN">595</span>Evaṃ vutte, māgho māṇavo bhagavantaṃ etadavoca—  “abhikkantaṃ, bho gotama…pe…  ajjatagge pāṇupetaṃ saraṇaṃ gatan”ti. </div>
</div>
<div class="CENTER" id="p_18Sn_596">
<span class="pN">596</span>Māghasuttaṃ pañcamaṃ.</div>
</html>
