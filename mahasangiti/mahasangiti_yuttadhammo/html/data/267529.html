<html>
<div class="i">40.5 Padumakūṭāgāriyattheraapadāna</div>
<div class="h">Pilindavacchavagga</div>
<div class="h">Padumakūṭāgāriyattheraapadāna</div>
<div class="q" id="p_20Ap1_4659"> <div class="divNumber">353.</div> <div class="p"> <table class="singleColumn"> <tr> <td> <div class="pN">4659</div> <div class="G">“Piyadassī nāma bhagavā,</div> </td> </tr> <tr> <td> <div class="G">sayambhū lokanāyako;</div> </td> </tr> <tr> <td> <div class="G">Vivekakāmo sambuddho,</div> </td> </tr> <tr> <td> <div class="G">samādhikusalo muni.</div> </td> </tr> </table> </div>
</div>
<div class="q" id="p_20Ap1_4660"> <div class="divNumber">354.</div> <div class="p"> <table class="singleColumn"> <tr> <td> <div class="pN">4660</div> <div class="G">Vanasaṇḍaṃ samogayha,</div> </td> </tr> <tr> <td> <div class="G">piyadassī mahāmuni;</div> </td> </tr> <tr> <td> <div class="G">Paṃsukūlaṃ pattharitvā,</div> </td> </tr> <tr> <td> <div class="G">nisīdi purisuttamo.</div> </td> </tr> </table> </div>
</div>
<div class="q" id="p_20Ap1_4661"> <div class="divNumber">355.</div> <div class="p"> <table class="singleColumn"> <tr> <td> <div class="pN">4661</div> <div class="G">Migaluddo pure āsiṃ,</div> </td> </tr> <tr> <td> <div class="G">araññe kānane ahaṃ;</div> </td> </tr> <tr> <td> <div class="G">Pasadaṃ migamesanto,</div> </td> </tr> <tr> <td> <div class="G">āhiṇḍāmi ahaṃ tadā.</div> </td> </tr> </table> </div>
</div>
<div class="q" id="p_20Ap1_4662"> <div class="divNumber">356.</div> <div class="p"> <table class="singleColumn"> <tr> <td> <div class="pN">4662</div> <div class="G">Tatthaddasāsiṃ sambuddhaṃ,</div> </td> </tr> <tr> <td> <div class="G">oghatiṇṇamanāsavaṃ;</div> </td> </tr> <tr> <td> <div class="G">Pupphitaṃ sālarājaṃva,</div> </td> </tr> <tr> <td> <div class="G">sataraṃsiṃva uggataṃ.</div> </td> </tr> </table> </div>
</div>
<div class="q" id="p_20Ap1_4663"> <div class="divNumber">357.</div> <div class="p"> <table class="singleColumn"> <tr> <td> <div class="pN">4663</div> <div class="G">Disvānahaṃ devadevaṃ,</div> </td> </tr> <tr> <td> <div class="G">piyadassiṃ mahāyasaṃ;</div> </td> </tr> <tr> <td> <div class="G">Jātassaraṃ samogayha,</div> </td> </tr> <tr> <td> <div class="G">padumaṃ āhariṃ tadā.</div> </td> </tr> </table> </div>
</div>
<div class="q" id="p_20Ap1_4664"> <div class="divNumber">358.</div> <div class="p"> <table class="singleColumn"> <tr> <td> <div class="pN">4664</div> <div class="G">Āharitvāna padumaṃ,</div> </td> </tr> <tr> <td> <div class="G">satapattaṃ manoramaṃ;</div> </td> </tr> <tr> <td> <div class="G">Kūṭāgāraṃ karitvāna,</div> </td> </tr> <tr> <td> <div class="G">chādayiṃ padumenahaṃ.</div> </td> </tr> </table> </div>
</div>
<div class="q" id="p_20Ap1_4665"> <div class="divNumber">359.</div> <div class="p"> <table class="singleColumn"> <tr> <td> <div class="pN">4665</div> <div class="G">Anukampako kāruṇiko,</div> </td> </tr> <tr> <td> <div class="G">piyadassī mahāmuni;</div> </td> </tr> <tr> <td> <div class="G">Sattarattindivaṃ buddho,</div> </td> </tr> <tr> <td> <div class="G">kūṭāgāre vasī jino.</div> </td> </tr> </table> </div>
</div>
<div class="q" id="p_20Ap1_4666"> <div class="divNumber">360.</div> <div class="p"> <table class="singleColumn"> <tr> <td> <div class="pN">4666</div> <div class="G">Purāṇaṃ chaḍḍayitvāna,</div> </td> </tr> <tr> <td> <div class="G">navena chādayiṃ ahaṃ;</div> </td> </tr> <tr> <td> <div class="G">Añjaliṃ paggahetvāna,</div> </td> </tr> <tr> <td> <div class="G">aṭṭhāsiṃ tāvade ahaṃ.</div> </td> </tr> </table> </div>
</div>
<div class="q" id="p_20Ap1_4667"> <div class="divNumber">361.</div> <div class="p"> <table class="singleColumn"> <tr> <td> <div class="pN">4667</div> <div class="G">Vuṭṭhahitvā samādhimhā,</div> </td> </tr> <tr> <td> <div class="G">piyadassī mahāmuni;</div> </td> </tr> <tr> <td> <div class="G">Disaṃ anuvilokento,</div> </td> </tr> <tr> <td> <div class="G">nisīdi lokanāyako.</div> </td> </tr> </table> </div>
</div>
<div class="q" id="p_20Ap1_4668"> <div class="divNumber">362.</div> <div class="p"> <table class="singleColumn"> <tr> <td> <div class="pN">4668</div> <div class="G">Tadā sudassano nāma,</div> </td> </tr> <tr> <td> <div class="G">upaṭṭhāko mahiddhiko;</div> </td> </tr> <tr> <td> <div class="G">Cittamaññāya buddhassa,</div> </td> </tr> <tr> <td> <div class="G">piyadassissa satthuno.</div> </td> </tr> </table> </div>
</div>
<div class="q" id="p_20Ap1_4669"> <div class="divNumber">363.</div> <div class="p"> <table class="singleColumn"> <tr> <td> <div class="pN">4669</div> <div class="G">Asītiyā sahassehi,</div> </td> </tr> <tr> <td> <div class="G">bhikkhūhi parivārito;</div> </td> </tr> <tr> <td> <div class="G">Vanante sukhamāsīnaṃ,</div> </td> </tr> <tr> <td> <div class="G">upesi lokanāyakaṃ.</div> </td> </tr> </table> </div>
</div>
<div class="q" id="p_20Ap1_4670"> <div class="divNumber">364.</div> <div class="p"> <table class="singleColumn"> <tr> <td> <div class="pN">4670</div> <div class="G">Yāvatā vanasaṇḍamhi,</div> </td> </tr> <tr> <td> <div class="G">adhivatthā ca devatā;</div> </td> </tr> <tr> <td> <div class="G">Buddhassa cittamaññāya,</div> </td> </tr> <tr> <td> <div class="G">sabbe sannipatuṃ tadā.</div> </td> </tr> </table> </div>
</div>
<div class="q" id="p_20Ap1_4671"> <div class="divNumber">365.</div> <div class="p"> <table class="singleColumn"> <tr> <td> <div class="pN">4671</div> <div class="G">Samāgatesu yakkhesu,</div> </td> </tr> <tr> <td> <div class="G">kumbhaṇḍe saharakkhase;</div> </td> </tr> <tr> <td> <div class="G">Bhikkhusaṃghe ca sampatte,</div> </td> </tr> <tr> <td> <div class="G">gāthā pabyāharī jino.</div> </td> </tr> </table> </div>
</div>
<div class="q" id="p_20Ap1_4672"> <div class="divNumber">366.</div> <div class="p"> <table class="singleColumn"> <tr> <td> <div class="pN">4672</div> <div class="G">‘Yo maṃ sattāhaṃ pūjesi,</div> </td> </tr> <tr> <td> <div class="G">āvāsañca akāsi me;</div> </td> </tr> <tr> <td> <div class="G">Tamahaṃ kittayissāmi,</div> </td> </tr> <tr> <td> <div class="G">suṇātha mama bhāsato.</div> </td> </tr> </table> </div>
</div>
<div class="q" id="p_20Ap1_4673"> <div class="divNumber">367.</div> <div class="p"> <table class="singleColumn"> <tr> <td> <div class="pN">4673</div> <div class="G">Sududdasaṃ sunipuṇaṃ,</div> </td> </tr> <tr> <td> <div class="G">gambhīraṃ suppakāsitaṃ;</div> </td> </tr> <tr> <td> <div class="G">Ñāṇena kittayissāmi,</div> </td> </tr> <tr> <td> <div class="G">suṇātha mama bhāsato.</div> </td> </tr> </table> </div>
</div>
<div class="q" id="p_20Ap1_4674"> <div class="divNumber">368.</div> <div class="p"> <table class="singleColumn"> <tr> <td> <div class="pN">4674</div> <div class="G">Catuddasāni kappāni,</div> </td> </tr> <tr> <td> <div class="G">devarajjaṃ karissati;</div> </td> </tr> <tr> <td> <div class="G">Kūṭāgāraṃ mahantassa,</div> </td> </tr> <tr> <td> <div class="G">padmapupphehi chāditaṃ.</div> </td> </tr> </table> </div>
</div>
<div class="q" id="p_20Ap1_4675"> <div class="divNumber">369.</div> <div class="p"> <table class="singleColumn"> <tr> <td> <div class="pN">4675</div> <div class="G">Ākāse dhārayissati,</div> </td> </tr> <tr> <td> <div class="G">Pupphakammassidaṃ phalaṃ;</div> </td> </tr> <tr> <td> <div class="G">Catubbīse kappasate,</div> </td> </tr> <tr> <td> <div class="G">Vokiṇṇaṃ saṃsarissati.</div> </td> </tr> </table> </div>
</div>
<div class="q" id="p_20Ap1_4676"> <div class="divNumber">370.</div> <div class="p"> <table class="singleColumn"> <tr> <td> <div class="pN">4676</div> <div class="G">Tattha pupphamayaṃ byamhaṃ,</div> </td> </tr> <tr> <td> <div class="G">Ākāse dhārayissati;</div> </td> </tr> <tr> <td> <div class="G">Yathā padumapattamhi,</div> </td> </tr> <tr> <td> <div class="G">Toyaṃ na upalimpati.</div> </td> </tr> </table> </div>
</div>
<div class="q" id="p_20Ap1_4677"> <div class="divNumber">371.</div> <div class="p"> <table class="singleColumn"> <tr> <td> <div class="pN">4677</div> <div class="G">Tathevīmassa ñāṇamhi,</div> </td> </tr> <tr> <td> <div class="G">kilesā nopalimpare;</div> </td> </tr> <tr> <td> <div class="G">Manasā vinivaṭṭetvā,</div> </td> </tr> <tr> <td> <div class="G">pañca nīvaraṇe ayaṃ.</div> </td> </tr> </table> </div>
</div>
<div class="q" id="p_20Ap1_4678"> <div class="divNumber">372.</div> <div class="p"> <table class="singleColumn"> <tr> <td> <div class="pN">4678</div> <div class="G">Cittaṃ janetvā nekkhamme,</div> </td> </tr> <tr> <td> <div class="G">agārā pabbajissati;</div> </td> </tr> <tr> <td> <div class="G">Tato pupphamaye byamhe,</div> </td> </tr> <tr> <td> <div class="G">dhārente nikkhamissati.</div> </td> </tr> </table> </div>
</div>
<div class="q" id="p_20Ap1_4679"> <div class="divNumber">373.</div> <div class="p"> <table class="singleColumn"> <tr> <td> <div class="pN">4679</div> <div class="G">Rukkhamūle vasantassa,</div> </td> </tr> <tr> <td> <div class="G">Nipakassa satīmato;</div> </td> </tr> <tr> <td> <div class="G">Tattha pupphamayaṃ byamhaṃ,</div> </td> </tr> <tr> <td> <div class="G">Matthake dhārayissati.</div> </td> </tr> </table> </div>
</div>
<div class="q" id="p_20Ap1_4680"> <div class="divNumber">374.</div> <div class="p"> <table class="singleColumn"> <tr> <td> <div class="pN">4680</div> <div class="G">Cīvaraṃ piṇḍapātañca,</div> </td> </tr> <tr> <td> <div class="G">paccayaṃ sayanāsanaṃ;</div> </td> </tr> <tr> <td> <div class="G">Datvāna bhikkhusaṃghassa,</div> </td> </tr> <tr> <td> <div class="G">nibbāyissatināsavo’.</div> </td> </tr> </table> </div>
</div>
<div class="q" id="p_20Ap1_4681"> <div class="divNumber">375.</div> <div class="p"> <table class="singleColumn"> <tr> <td> <div class="pN">4681</div> <div class="G">Kūṭāgārena caratā,</div> </td> </tr> <tr> <td> <div class="G">pabbajjaṃ abhinikkhamiṃ;</div> </td> </tr> <tr> <td> <div class="G">Rukkhamūle vasantampi,</div> </td> </tr> <tr> <td> <div class="G">kūṭāgāraṃ dharīyati.</div> </td> </tr> </table> </div>
</div>
<div class="q" id="p_20Ap1_4682"> <div class="divNumber">376.</div> <div class="p"> <table class="singleColumn"> <tr> <td> <div class="pN">4682</div> <div class="G">Cīvare piṇḍapāte ca,</div> </td> </tr> <tr> <td> <div class="G">cetanā me na vijjati;</div> </td> </tr> <tr> <td> <div class="G">Puññakammena saṃyutto,</div> </td> </tr> <tr> <td> <div class="G">labhāmi pariniṭṭhitaṃ.</div> </td> </tr> </table> </div>
</div>
<div class="q" id="p_20Ap1_4683"> <div class="divNumber">377.</div> <div class="p"> <table class="singleColumn"> <tr> <td> <div class="pN">4683</div> <div class="G">Gaṇanāto asaṅkheyyā,</div> </td> </tr> <tr> <td> <div class="G">kappakoṭī bahū mama;</div> </td> </tr> <tr> <td> <div class="G">Rittakā te atikkantā,</div> </td> </tr> <tr> <td> <div class="G">pamuttā lokanāyakā.</div> </td> </tr> </table> </div>
</div>
<div class="q" id="p_20Ap1_4684"> <div class="divNumber">378.</div> <div class="p"> <table class="singleColumn"> <tr> <td> <div class="pN">4684</div> <div class="G">Aṭṭhārase kappasate,</div> </td> </tr> <tr> <td> <div class="G">piyadassī vināyako;</div> </td> </tr> <tr> <td> <div class="G">Tamahaṃ payirupāsitvā,</div> </td> </tr> <tr> <td> <div class="G">imaṃ yoniṃ upāgato.</div> </td> </tr> </table> </div>
</div>
<div class="q" id="p_20Ap1_4685"> <div class="divNumber">379.</div> <div class="p"> <table class="singleColumn"> <tr> <td> <div class="pN">4685</div> <div class="G">Idha passāmi sambuddhaṃ,</div> </td> </tr> <tr> <td> <div class="G">anomaṃ nāma cakkhumaṃ;</div> </td> </tr> <tr> <td> <div class="G">Tamahaṃ upagantvāna,</div> </td> </tr> <tr> <td> <div class="G">pabbajiṃ anagāriyaṃ.</div> </td> </tr> </table> </div>
</div>
<div class="q" id="p_20Ap1_4686"> <div class="divNumber">380.</div> <div class="p"> <table class="singleColumn"> <tr> <td> <div class="pN">4686</div> <div class="G">Dukkhassantakaro buddho,</div> </td> </tr> <tr> <td> <div class="G">maggaṃ me desayī jino;</div> </td> </tr> <tr> <td> <div class="G">Tassa dhammaṃ suṇitvāna,</div> </td> </tr> <tr> <td> <div class="G">pattomhi acalaṃ padaṃ.</div> </td> </tr> </table> </div>
</div>
<div class="q" id="p_20Ap1_4687"> <div class="divNumber">381.</div> <div class="p"> <table class="singleColumn"> <tr> <td> <div class="pN">4687</div> <div class="G">Tosayitvāna sambuddhaṃ,</div> </td> </tr> <tr> <td> <div class="G">gotamaṃ sakyapuṅgavaṃ;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_4688"> <div class="divNumber">382.</div> <div class="p"> <table class="singleColumn"> <tr> <td> <div class="pN">4688</div> <div class="G">Aṭṭhārase kappasate,</div> </td> </tr> <tr> <td> <div class="G">yaṃ buddhamabhipūjayiṃ;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">buddhapūjāyidaṃ phalaṃ.</div> </td> </tr> </table> </div>
</div>
<div class="q" id="p_20Ap1_4689"> <div class="divNumber">383.</div> <div class="p"> <table class="singleColumn"> <tr> <td> <div class="pN">4689</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">bhavā sabbe samūhatā;</div> </td> </tr> <tr> <td> <div class="G">Sabbāsavā parikkhīṇā,</div> </td> </tr> <tr> <td> <div class="G">natthi dāni punabbhavo.</div> </td> </tr> </table> </div>
</div>
<div class="q" id="p_20Ap1_4690"> <div class="divNumber">384.</div> <div class="p"> <table class="singleColumn"> <tr> <td> <div class="pN">4690</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap1_4691"> <div class="divNumber">385.</div> <div class="p"> <table class="singleColumn"> <tr> <td> <div class="pN">4691</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_4692"> <div class="p">
<span class="pN">4692</span>Itthaṃ sudaṃ āyasmā padumakūṭāgāriyo thero imā gāthāyo abhāsitthāti. </div>
</div>
<div class="CENTER" id="p_20Ap1_4693">
<span class="pN">4693</span>Padumakūṭāgāriyattherassāpadānaṃ pañcamaṃ.</div>
</html>
