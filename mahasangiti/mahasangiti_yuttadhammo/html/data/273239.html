<html>
<div class="i">1.6.1 Paṭhamapāṭidesanīyasikkhāpada</div>
<div class="h">
Mahāvibhaṅga
</div>
<div class="h">
Pāṭidesanīyakaṇḍa
</div>
<div class="h">
Paṭhamapāṭidesanīyasikkhāpada
</div>
<div class="CENTER" id="p_2V_1599">
<span class="pN">1599</span>Ime kho panāyasmanto cattāro pāṭidesanīyā<br>
dhammā uddesaṃ āgacchanti.
</div>
<div class="q" id="p_2V_1600">
<div class="divNumber">
552.
</div>
<div class="p">
<span class="pN">1600</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññatarā bhikkhunī sāvatthiyaṃ piṇḍāya caritvā paṭikkamanakāle aññataraṃ bhikkhuṃ passitvā etadavoca—  “handāyya, bhikkhaṃ paṭiggaṇhā”ti. “Suṭṭhu, bhaginī”ti sabbeva aggahesi. Sā upakaṭṭhe kāle nāsakkhi piṇḍāya carituṃ, chinnabhattā ahosi. Atha kho sā bhikkhunī dutiyampi divasaṃ…pe…  tatiyampi divasaṃ sāvatthiyaṃ piṇḍāya caritvā paṭikkamanakāle taṃ bhikkhuṃ passitvā etadavoca—  “handāyya, bhikkhaṃ paṭiggaṇhā”ti. “Suṭṭhu, bhaginī”ti sabbeva aggahesi. Sā upakaṭṭhe kāle nāsakkhi piṇḍāya carituṃ, chinnabhattā ahosi. Atha kho sā bhikkhunī catutthe divase rathikāya pavedhentī gacchati. Seṭṭhi gahapati rathena paṭipathaṃ āgacchanto taṃ bhikkhuniṃ etadavoca—  “apehāyye”ti. Sā vokkamantī tattheva paripati. Seṭṭhi gahapati taṃ bhikkhuniṃ khamāpesi—  “khamāhāyye, mayāsi pātitā”ti. “Nāhaṃ, gahapati, tayā pātitā. Api ca ahameva dubbalā”ti. “Kissa pana tvaṃ, ayye, dubbalā”ti? Atha kho sā bhikkhunī seṭṭhissa gahapatissa etamatthaṃ ārocesi. Seṭṭhi gahapati taṃ bhikkhuniṃ gharaṃ netvā bhojetvā ujjhāyati khiyyati vipāceti—  “kathañhi nāma bhadantā bhikkhuniyā hatthato āmisaṃ paṭiggahessanti. Kicchalābho mātugāmo”ti.
</div>
</div>
<div class="q" id="p_2V_1601">
<div class="p">
<span class="pN">1601</span>Assosuṃ kho bhikkhū tassa seṭṭhissa gahapatissa ujjhāyantassa khiyyantassa vipācentassa. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma bhikkhu bhikkhuniyā hatthato āmisaṃ paṭiggahessatī”ti…pe…  “saccaṃ kira tvaṃ, bhikkhu, bhikkhuniyā hatthato āmisaṃ paṭiggahesī”ti? “Saccaṃ, bhagavā”ti. “Ñātikā te, bhikkhu, aññātikā”ti? “Aññātikā, bhagavā”ti. “Aññātako, moghapurisa, aññātikāya na jānāti patirūpaṃ vā appatirūpaṃ vā santaṃ vā asantaṃ vā. Kathañhi nāma tvaṃ, moghapurisa, aññātikāya bhikkhuniyā hatthato āmisaṃ paṭiggahessasi. Netaṃ, moghapurisa, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_1602">
<div class="divNumber">
553.
</div>
<div class="p">
<span class="pN">1602</span><span class="bold">“Yo pana bhikkhu aññātikāya bhikkhuniyā antaragharaṃ paviṭṭhāya hatthato khādanīyaṃ vā bhojanīyaṃ vā sahatthā paṭiggahetvā khādeyya vā bhuñjeyya vā, paṭidesetabbaṃ tena bhikkhunā—  ‘gārayhaṃ, āvuso, dhammaṃ āpajjiṃ asappāyaṃ pāṭidesanīyaṃ, taṃ paṭidesemī’”</span>ti. (<span class="italic">1</span>:<span class="bold">142</span>)
</div>
</div>
<div class="q" id="p_2V_1603">
<div class="divNumber">
554.
</div>
<div class="p">
<span class="pN">1603</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṃ imasmiṃ atthe adhippeto bhikkhūti.
</div>
</div>
<div class="q" id="p_2V_1604">
<div class="p">
<span class="pN">1604</span><span class="bold">Aññātikā</span> nāma mātito vā. Pitito vā yāva sattamā pitāmahayugā asambaddhā.
</div>
</div>
<div class="q" id="p_2V_1605">
<div class="p">
<span class="pN">1605</span><span class="bold">Bhikkhunī</span> nāma ubhatosaṃghe upasampannā.
</div>
</div>
<div class="q" id="p_2V_1606">
<div class="p">
<span class="pN">1606</span><span class="bold">Antaragharaṃ</span> nāma rathikā byūhaṃ siṅghāṭakaṃ gharaṃ.
</div>
</div>
<div class="q" id="p_2V_1607">
<div class="p">
<span class="pN">1607</span><span class="bold">Khādanīyaṃ</span> nāma pañca bhojanāni—  yāmakālikaṃ sattāhakālikaṃ yāvajīvikaṃ ṭhapetvā avasesaṃ khādanīyaṃ nāma.
</div>
</div>
<div class="q" id="p_2V_1608">
<div class="p">
<span class="pN">1608</span><span class="bold">Bhojanīyaṃ</span> nāma pañca bhojanāni—  odano, kummāso, sattu, maccho, maṃsaṃ. “Khādissāmi bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti pāṭidesanīyassa.
</div>
</div>
<div class="q" id="p_2V_1609">
<div class="divNumber">
555.
</div>
<div class="p">
<span class="pN">1609</span>Aññātikāya aññātikasaññī antaragharaṃ paviṭṭhāya hatthato khādanīyaṃ vā bhojanīyaṃ vā sahatthā paṭiggahetvā khādati vā bhuñjati vā, āpatti pāṭidesanīyassa. Aññātikāya vematiko antaragharaṃ paviṭṭhāya hatthato khādanīyaṃ vā bhojanīyaṃ vā sahatthā paṭiggahetvā khādati vā bhuñjati vā, āpatti pāṭidesanīyassa. Aññātikāya ñātikasaññī antaragharaṃ paviṭṭhāya hatthato khādanīyaṃ vā bhojanīyaṃ vā sahatthā paṭiggahetvā khādati vā bhuñjati vā, āpatti pāṭidesanīyassa.
</div>
</div>
<div class="q" id="p_2V_1610">
<div class="p">
<span class="pN">1610</span>Yāmakālikaṃ sattāhakālikaṃ yāvajīvikaṃ āhāratthāya paṭiggaṇhāti, āpatti dukkaṭassa. Ajjhohāre ajjhohāre āpatti dukkaṭassa. Ekatoupasampannāya hatthato khādanīyaṃ vā bhojanīyaṃ vā—  “khādissāmi bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti dukkaṭassa. Ñātikāya aññātikasaññī, āpatti dukkaṭassa. Ñātikāya vematiko, āpatti dukkaṭassa. Ñātikāya ñātikasaññī, anāpatti.
</div>
</div>
<div class="q" id="p_2V_1611">
<div class="divNumber">
556.
</div>
<div class="p">
<span class="pN">1611</span>Anāpatti—  ñātikāya, dāpeti na deti, upanikkhipitvā deti antarārāme, bhikkhunupassaye, titthiyaseyyāya, paṭikkamane, gāmato nīharitvā deti, yāmakālikaṃ sattāhakālikaṃ yāvajīvikaṃ “sati paccaye paribhuñjā”ti deti, sikkhamānāya, sāmaṇeriyā, ummattakassa, ādikammikassāti.
</div>
</div>
<div class="CENTER" id="p_2V_1612">
<span class="pN">1612</span>Paṭhamapāṭidesanīyasikkhāpadaṃ niṭṭhitaṃ.
</div>
</html>
