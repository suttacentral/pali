<html>
<div class="i">2.4.5.9 Tiracchānavijjāpariyāpuṇanasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Cittāgāravagga</div>
<div class="h">Tiracchānavijjāpariyāpuṇanasikkhāpada</div>
<div class="q" id="p_2V_3071"> <div class="divNumber">1013.</div> <div class="p">
<span class="pN">3071</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhuniyo tiracchānavijjaṃ pariyāpuṇanti. Manussā ujjhāyanti khiyyanti vipācenti—  “kathañhi nāma bhikkhuniyo tiracchānavijjaṃ pariyāpuṇissanti, seyyathāpi gihiniyo kāmabhoginiyo”ti. </div>
</div>
<div class="q" id="p_2V_3072"> <div class="p">
<span class="pN">3072</span>Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma chabbaggiyā bhikkhuniyo tiracchānavijjaṃ pariyāpuṇissantī”ti…pe…  “saccaṃ kira, bhikkhave, chabbaggiyā bhikkhuniyo tiracchānavijjaṃ pariyāpuṇantī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, chabbaggiyā bhikkhuniyo tiracchānavijjaṃ pariyāpuṇissanti. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  </div>
</div>
<div class="q" id="p_2V_3073"> <div class="divNumber">1014.</div> <div class="p">
<span class="pN">3073</span><span class="bold">“Yā pana bhikkhunī tiracchānavijjaṃ pariyāpuṇeyya, pācittiyan”</span>ti. (<span class="italic">49</span>:<span class="bold">104</span>) </div>
</div>
<div class="q" id="p_2V_3074"> <div class="divNumber">1015.</div> <div class="p">
<span class="pN">3074</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṃ imasmiṃ atthe adhippetā bhikkhunīti. </div>
</div>
<div class="q" id="p_2V_3075"> <div class="p">
<span class="pN">3075</span><span class="bold">Tiracchānavijjā</span> nāma yaṃ kiñci bāhirakaṃ anatthasaṃhitaṃ. </div>
</div>
<div class="q" id="p_2V_3076"> <div class="p">
<span class="pN">3076</span><span class="bold">Pariyāpuṇeyyā</span>ti padena pariyāpuṇāti, pade pade āpatti pācittiyassa. Akkharāya pariyāpuṇāti, akkharakkharāya āpatti pācittiyassa. </div>
</div>
<div class="q" id="p_2V_3077"> <div class="divNumber">1016.</div> <div class="p">
<span class="pN">3077</span>Anāpatti—  lekhaṃ pariyāpuṇāti, dhāraṇaṃ pariyāpuṇāti, guttatthāya parittaṃ pariyāpuṇāti, ummattikāya, ādikammikāyāti. </div>
</div>
<div class="CENTER" id="p_2V_3078">
<span class="pN">3078</span>Navamasikkhāpadaṃ niṭṭhitaṃ.</div>
</html>
