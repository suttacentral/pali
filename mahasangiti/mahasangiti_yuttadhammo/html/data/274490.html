<html>
<div class="i">1.1.4 Jāṇussoṇibrāhmaṇasutta</div>
<div class="h">Maggasaṃyutta</div>
<div class="h">Avijjāvagga</div>
<div class="h">Jāṇussoṇibrāhmaṇasutta</div>
<div class="q" id="p_14S5_16"> <div class="divNumber">4.</div> <div class="p">
<span class="pN">16</span>Sāvatthinidānaṃ. Atha kho āyasmā ānando pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. Addasā kho āyasmā ānando jāṇussoṇiṃ brāhmaṇaṃ sabbasetena vaḷavābhirathena sāvatthiyā niyyāyantaṃ. Setā sudaṃ assā yuttā honti setālaṅkārā, seto ratho, setaparivāro, setā rasmiyo, setā patodalaṭṭhi, setaṃ chattaṃ, setaṃ uṇhīsaṃ, setāni vatthāni, setā upāhanā, setāya sudaṃ vālabījaniyā bījīyati. Tamenaṃ jano disvā evamāha—  “brahmaṃ vata, bho, yānaṃ. Brahmayānarūpaṃ vata, bho”ti. </div>
</div>
<div class="q" id="p_14S5_17"> <div class="p">
<span class="pN">17</span>Atha kho āyasmā ānando sāvatthiyaṃ piṇḍāya caritvā pacchābhattaṃ piṇḍapātapaṭikkanto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca—  </div>
</div>
<div class="q" id="p_14S5_18"> <div class="p">
<span class="pN">18</span>“Idhāhaṃ, bhante, pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisiṃ. Addasaṃ khvāhaṃ, bhante, jāṇussoṇiṃ brāhmaṇaṃ sabbasetena vaḷavābhirathena sāvatthiyā niyyāyantaṃ. Setā sudaṃ assā yuttā honti setālaṅkārā, seto ratho, setaparivāro, setā rasmiyo, setā patodalaṭṭhi, setaṃ chattaṃ, setaṃ uṇhīsaṃ, setāni vatthāni, setā upāhanā, setāya sudaṃ vālabījaniyā bījīyati. Tamenaṃ jano disvā evamāha—  ‘brahmaṃ vata, bho, yānaṃ. Brahmayānarūpaṃ vata, bho’ti. Sakkā nu kho, bhante, imasmiṃ dhammavinaye brahmayānaṃ paññāpetun”ti? </div>
</div>
<div class="q" id="p_14S5_19"> <div class="p">
<span class="pN">19</span>“Sakkā, ānandā”ti bhagavā avoca—  “imasseva kho etaṃ, ānanda, ariyassa aṭṭhaṅgikassa maggassa adhivacanaṃ—  ‘brahmayānaṃ’ itipi, ‘dhammayānaṃ’ itipi, ‘anuttaro saṅgāmavijayo’ itipīti. </div>
</div>
<div class="q" id="p_14S5_20"> <div class="p">
<span class="pN">20</span>Sammādiṭṭhi, ānanda, bhāvitā bahulīkatā rāgavinayapariyosānā hoti, dosavinayapariyosānā hoti, mohavinayapariyosānā hoti. Sammāsaṅkappo, ānanda, bhāvito bahulīkato rāgavinayapariyosāno hoti, dosavinayapariyosāno hoti, mohavinayapariyosāno hoti. Sammāvācā, ānanda, bhāvitā bahulīkatā rāgavinayapariyosānā hoti, dosa…pe…  mohavinayapariyosānā hoti. Sammākammanto, ānanda, bhāvito bahulīkato rāgavinayapariyosāno hoti, dosa…pe…  mohavinayapariyosāno hoti. Sammāājīvo, ānanda, bhāvito bahulīkato rāgavinayapariyosāno hoti, dosa…pe…  mohavinayapariyosāno hoti. Sammāvāyāmo, ānanda, bhāvito bahulīkato rāgavinayapariyosāno hoti, dosa…pe…  mohavinayapariyosāno hoti. Sammāsati, ānanda, bhāvitā bahulīkatā rāgavinayapariyosānā hoti, dosa…pe…  mohavinayapariyosānā hoti. Sammāsamādhi, ānanda, bhāvito bahulīkato rāgavinayapariyosāno hoti, dosa…pe…  mohavinayapariyosāno hoti. </div>
</div>
<div class="q" id="p_14S5_21"> <div class="p">
<span class="pN">21</span>Iminā kho etaṃ, ānanda, pariyāyena veditabbaṃ yathā imassevetaṃ ariyassa aṭṭhaṅgikassa maggassa adhivacanaṃ—  ‘brahmayānaṃ’ itipi, ‘dhammayānaṃ’ itipi, ‘anuttaro saṅgāmavijayo’ itipī”ti. Idamavoca bhagavā. </div>
</div>
<div class="q" id="p_14S5_22"> <div class="p">
<span class="pN">22</span>Idaṃ vatvāna sugato athāparaṃ etadavoca satthā—  </div>
</div>
<div class="q" id="p_14S5_23"> <div class="p"> <table class="singleColumn"> <tr> <td> <div class="pN">23</div> <div class="G">“Yassa saddhā ca paññā ca,</div> </td> </tr> <tr> <td> <div class="G">Dhammā yuttā sadā dhuraṃ;</div> </td> </tr> <tr> <td> <div class="G">Hirī īsā mano yottaṃ,</div> </td> </tr> <tr> <td> <div class="G">Sati ārakkhasārathi.</div> </td> </tr> </table> </div>
</div>
<div class="q" id="p_14S5_24"> <div class="p"> <table class="singleColumn"> <tr> <td> <div class="pN">24</div> <div class="G">Ratho sīlaparikkhāro,</div> </td> </tr> <tr> <td> <div class="G">jhānakkho cakkavīriyo;</div> </td> </tr> <tr> <td> <div class="G">Upekkhā dhurasamādhi,</div> </td> </tr> <tr> <td> <div class="G">anicchā parivāraṇaṃ.</div> </td> </tr> </table> </div>
</div>
<div class="q" id="p_14S5_25"> <div class="p"> <table class="singleColumn"> <tr> <td> <div class="pN">25</div> <div class="G">Abyāpādo avihiṃsā,</div> </td> </tr> <tr> <td> <div class="G">viveko yassa āvudhaṃ;</div> </td> </tr> <tr> <td> <div class="G">Titikkhā cammasannāho,</div> </td> </tr> <tr> <td> <div class="G">yogakkhemāya vattati.</div> </td> </tr> </table> </div>
</div>
<div class="q" id="p_14S5_26"> <div class="p"> <table class="singleColumn"> <tr> <td> <div class="pN">26</div> <div class="G">Etadattani sambhūtaṃ,</div> </td> </tr> <tr> <td> <div class="G">brahmayānaṃ anuttaraṃ;</div> </td> </tr> <tr> <td> <div class="G">Niyyanti dhīrā lokamhā,</div> </td> </tr> <tr> <td> <div class="G">aññadatthu jayaṃ jayan”ti.</div> </td> </tr> </table> </div>
</div>
<div class="CENTER" id="p_14S5_27">
<span class="pN">27</span>Catutthaṃ.</div>
</html>
