<html>
<div class="i">2.7 Ekaputtakasutta</div>
<div class="h">Mucalindavagga</div>
<div class="h">Ekaputtakasutta</div>
<div class="q" id="p_18Ud_109"> <div class="divNumber">17.</div> <div class="p">
<span class="pN">109</span>Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññatarassa upāsakassa ekaputtako piyo manāpo kālaṅkato hoti. </div>
</div>
<div class="q" id="p_18Ud_110"> <div class="p">
<span class="pN">110</span>Atha kho sambahulā upāsakā allavatthā allakesā divā divassa yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinne kho te upāsake bhagavā etadavoca—  “kiṃ nu kho tumhe, upāsakā, allavatthā allakesā idhūpasaṅkamantā divā divassā”ti? </div>
</div>
<div class="q" id="p_18Ud_111"> <div class="p">
<span class="pN">111</span>Evaṃ vutte, so upāsako bhagavantaṃ etadavoca—  “mayhaṃ kho, bhante, ekaputtako piyo manāpo kālaṅkato. Tena mayaṃ allavatthā allakesā idhūpasaṅkamantā divā divassā”ti. </div>
</div>
<div class="q" id="p_18Ud_112"> <div class="p">
<span class="pN">112</span>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—  </div>
</div>
<div class="q" id="p_18Ud_113"> <div class="p"> <table class="singleColumn"> <tr> <td> <div class="pN">113</div> <div class="G">“Piyarūpassādagadhitāse,</div> </td> </tr> <tr> <td> <div class="G">Devakāyā puthu manussā ca;</div> </td> </tr> <tr> <td> <div class="G">Aghāvino parijunnā,</div> </td> </tr> <tr> <td> <div class="G">Maccurājassa vasaṃ gacchanti. (20)</div> </td> </tr> </table> </div>
</div>
<div class="q" id="p_18Ud_114"> <div class="p"> <table class="singleColumn"> <tr> <td> <div class="pN">114</div> <div class="G">Ye ve divā ca ratto ca,</div> </td> </tr> <tr> <td> <div class="G">Appamattā jahanti piyarūpaṃ;</div> </td> </tr> <tr> <td> <div class="G">Te ve khaṇanti aghamūlaṃ,</div> </td> </tr> <tr> <td> <div class="G">Maccuno āmisaṃ durativattan”ti. (21)</div> </td> </tr> </table> </div>
</div>
<div class="CENTER" id="p_18Ud_115">
<span class="pN">115</span>Sattamaṃ.</div>
</html>
