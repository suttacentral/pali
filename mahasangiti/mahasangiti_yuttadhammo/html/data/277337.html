<html>
<div class="i">1.1.2.5.2 Bhūtagāmavagga</div>
<div class="h">Bhikkhuvibhaṅga</div>
<div class="h">Paṭhamabhāga</div>
<div class="h">Katāpattivāra</div>
<div class="h">Pācittiyakaṇḍa</div>
<div class="h">Bhūtagāmavagga</div>
<div class="q" id="p_5V_396"> <div class="divNumber">166.</div> <div class="p">
<span class="pN">396</span>Bhūtagāmaṃ pātento dve āpattiyo āpajjati. Pāteti, payoge dukkaṭaṃ; pahāre pahāre āpatti pācittiyassa. (1) </div>
</div>
<div class="q" id="p_5V_397"> <div class="p">
<span class="pN">397</span>Aññenaññaṃ paṭicaranto dve āpattiyo āpajjati. Anāropite aññavādake aññenaññaṃ paṭicarati, āpatti dukkaṭassa; āropite aññavādake aññenaññaṃ paṭicarati, āpatti pācittiyassa. (2) </div>
</div>
<div class="q" id="p_5V_398"> <div class="p">
<span class="pN">398</span>Bhikkhuṃ ujjhāpento dve āpattiyo āpajjati. Ujjhāpeti, payoge dukkaṭaṃ; ujjhāpite āpatti pācittiyassa. (3) </div>
</div>
<div class="q" id="p_5V_399"> <div class="p">
<span class="pN">399</span>Saṃghikaṃ mañcaṃ vā pīṭhaṃ vā bhisiṃ vā kocchaṃ vā ajjhokāse santharitvā anuddharitvā anāpucchā pakkamanto dve āpattiyo āpajjati. Paṭhamaṃ pādaṃ leḍḍupātaṃ atikkāmeti, āpatti dukkaṭassa; dutiyaṃ pādaṃ atikkāmeti, āpatti pācittiyassa. (4) </div>
</div>
<div class="q" id="p_5V_400"> <div class="p">
<span class="pN">400</span>Saṃghike vihāre seyyaṃ santharitvā anuddharitvā anāpucchā pakkamanto dve āpattiyo āpajjati. Paṭhamaṃ pādaṃ parikkhepaṃ atikkāmeti, āpatti dukkaṭassa; dutiyaṃ pādaṃ atikkāmeti, āpatti pācittiyassa. (5) </div>
</div>
<div class="q" id="p_5V_401"> <div class="p">
<span class="pN">401</span>Saṃghike vihāre jānaṃ pubbupagataṃ bhikkhuṃ anupakhajja seyyaṃ kappento dve āpattiyo āpajjati. Nipajjati, payoge dukkaṭaṃ; nipanne āpatti pācittiyassa. (6) </div>
</div>
<div class="q" id="p_5V_402"> <div class="p">
<span class="pN">402</span>Bhikkhuṃ kupito anattamano saṃghikā vihārā nikkaḍḍhento dve āpattiyo āpajjati. Nikkaḍḍhati, payoge dukkaṭaṃ; nikkaḍḍhite āpatti pācittiyassa. (7) </div>
</div>
<div class="q" id="p_5V_403"> <div class="p">
<span class="pN">403</span>Saṃghike vihāre uparivehāsakuṭiyā āhaccapādakaṃ mañcaṃ vā pīṭhaṃ vā abhinisīdanto dve āpattiyo āpajjati. Abhinisīdati, payoge dukkaṭaṃ; abhinisinne āpatti pācittiyassa. (8) </div>
</div>
<div class="q" id="p_5V_404"> <div class="p">
<span class="pN">404</span>Dvattipariyāye adhiṭṭhahitvā tatuttari adhiṭṭhahanto dve āpattiyo āpajjati. Adhiṭṭheti, payoge dukkaṭaṃ; adhiṭṭhite āpatti pācittiyassa. (9) </div>
</div>
<div class="q" id="p_5V_405"> <div class="p">
<span class="pN">405</span>Jānaṃ sappāṇakaṃ udakaṃ tiṇaṃ vā mattikaṃ vā siñcanto dve āpattiyo āpajjati. Siñcati, payoge dukkaṭaṃ; siñcite āpatti pācittiyassa. (10) </div>
</div>
<div class="CENTER" id="p_5V_406">
<span class="pN">406</span>Bhūtagāmavaggo dutiyo.</div>
</html>
