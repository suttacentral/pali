<html>
<div class="i">1 Ratanacaṅkamanakaṇḍa</div>
<div class="h">Ratanacaṅkamanakaṇḍa</div>
<div class="q" id="p_21Bu_2"> <div class="divNumber">1.</div> <div class="p"> <table class="singleColumn"> <tr> <td> <div class="pN">2</div> <div class="G">Brahmā ca lokādhipatī sahampatī,</div> </td> </tr> <tr> <td> <div class="G">Katañjalī anadhivaraṃ ayācatha;</div> </td> </tr> <tr> <td> <div class="G">“Santīdha sattāpparajakkhajātikā,</div> </td> </tr> <tr> <td> <div class="G">Desehi dhammaṃ anukampimaṃ pajaṃ”.</div> </td> </tr> </table> </div>
</div>
<div class="q" id="p_21Bu_3"> <div class="divNumber">2.</div> <div class="p"> <table class="singleColumn"> <tr> <td> <div class="pN">3</div> <div class="G">Sampannavijjācaraṇassa tādino,</div> </td> </tr> <tr> <td> <div class="G">Jutindharassantimadehadhārino;</div> </td> </tr> <tr> <td> <div class="G">Tathāgatassappaṭipuggalassa,</div> </td> </tr> <tr> <td> <div class="G">Uppajji kāruññatā sabbasatte.</div> </td> </tr> </table> </div>
</div>
<div class="q" id="p_21Bu_4"> <div class="divNumber">3.</div> <div class="p"> <table class="singleColumn"> <tr> <td> <div class="pN">4</div> <div class="G">“Na hete jānanti sadevamānusā,</div> </td> </tr> <tr> <td> <div class="G">Buddho ayaṃ kīdisako naruttamo;</div> </td> </tr> <tr> <td> <div class="G">Iddhibalaṃ paññābalañca kīdisaṃ,</div> </td> </tr> <tr> <td> <div class="G">Buddhabalaṃ lokahitassa kīdisaṃ.</div> </td> </tr> </table> </div>
</div>
<div class="q" id="p_21Bu_5"> <div class="divNumber">4.</div> <div class="p"> <table class="singleColumn"> <tr> <td> <div class="pN">5</div> <div class="G">Na hete jānanti sadevamānusā,</div> </td> </tr> <tr> <td> <div class="G">Buddho ayaṃ edisako naruttamo;</div> </td> </tr> <tr> <td> <div class="G">Iddhibalaṃ paññābalañca edisaṃ,</div> </td> </tr> <tr> <td> <div class="G">Buddhabalaṃ lokahitassa edisaṃ.</div> </td> </tr> </table> </div>
</div>
<div class="q" id="p_21Bu_6"> <div class="divNumber">5.</div> <div class="p"> <table class="singleColumn"> <tr> <td> <div class="pN">6</div> <div class="G">Handāhaṃ dassayissāmi,</div> </td> </tr> <tr> <td> <div class="G">buddhabalamanuttaraṃ;</div> </td> </tr> <tr> <td> <div class="G">Caṅkamaṃ māpayissāmi,</div> </td> </tr> <tr> <td> <div class="G">nabhe ratanamaṇḍitaṃ”.</div> </td> </tr> </table> </div>
</div>
<div class="q" id="p_21Bu_7"> <div class="divNumber">6.</div> <div class="p"> <table class="singleColumn"> <tr> <td> <div class="pN">7</div> <div class="G">Bhummā mahārājikā tāvatiṃsā,</div> </td> </tr> <tr> <td> <div class="G">Yāmā ca devā tusitā ca nimmitā;</div> </td> </tr> <tr> <td> <div class="G">Paranimmitā yepi ca brahmakāyikā,</div> </td> </tr> <tr> <td> <div class="G">Ānanditā vipulamakaṃsu ghosaṃ.</div> </td> </tr> </table> </div>
</div>
<div class="q" id="p_21Bu_8"> <div class="divNumber">7.</div> <div class="p"> <table class="singleColumn"> <tr> <td> <div class="pN">8</div> <div class="G">Obhāsitā ca pathavī sadevakā,</div> </td> </tr> <tr> <td> <div class="G">Puthū ca lokantarikā asaṃvutā;</div> </td> </tr> <tr> <td> <div class="G">Tamo ca tibbo vihato tadā ahu,</div> </td> </tr> <tr> <td> <div class="G">Disvāna accherakaṃ pāṭihīraṃ.</div> </td> </tr> </table> </div>
</div>
<div class="q" id="p_21Bu_9"> <div class="divNumber">8.</div> <div class="p"> <table class="singleColumn"> <tr> <td> <div class="pN">9</div> <div class="G">Sadevagandhabbamanussarakkhase,</div> </td> </tr> <tr> <td> <div class="G">Ābhā uḷārā vipulā ajāyatha;</div> </td> </tr> <tr> <td> <div class="G">Imasmiṃ loke parasmiñcobhayasmiṃ,</div> </td> </tr> <tr> <td> <div class="G">Adho ca uddhaṃ tiriyañca vitthataṃ.</div> </td> </tr> </table> </div>
</div>
<div class="q" id="p_21Bu_10"> <div class="divNumber">9.</div> <div class="p"> <table class="singleColumn"> <tr> <td> <div class="pN">10</div> <div class="G">Sattuttamo anadhivaro vināyako,</div> </td> </tr> <tr> <td> <div class="G">Satthā ahū devamanussapūjito;</div> </td> </tr> <tr> <td> <div class="G">Mahānubhāvo satapuññalakkhaṇo,</div> </td> </tr> <tr> <td> <div class="G">Dassesi accherakaṃ pāṭihīraṃ.</div> </td> </tr> </table> </div>
</div>
<div class="q" id="p_21Bu_11"> <div class="divNumber">10.</div> <div class="p"> <table class="singleColumn"> <tr> <td> <div class="pN">11</div> <div class="G">So yācito devavarena cakkhumā,</div> </td> </tr> <tr> <td> <div class="G">Atthaṃ samekkhitvā tadā naruttamo;</div> </td> </tr> <tr> <td> <div class="G">Caṅkamaṃ māpayi lokanāyako,</div> </td> </tr> <tr> <td> <div class="G">Suniṭṭhitaṃ sabbaratananimmitaṃ.</div> </td> </tr> </table> </div>
</div>
<div class="q" id="p_21Bu_12"> <div class="divNumber">11.</div> <div class="p"> <table class="singleColumn"> <tr> <td> <div class="pN">12</div> <div class="G">Iddhī ca ādesanānusāsanī,</div> </td> </tr> <tr> <td> <div class="G">Tipāṭihīre bhagavā vasī ahu;</div> </td> </tr> <tr> <td> <div class="G">Caṅkamaṃ māpayi lokanāyako,</div> </td> </tr> <tr> <td> <div class="G">Suniṭṭhitaṃ sabbaratananimmitaṃ.</div> </td> </tr> </table> </div>
</div>
<div class="q" id="p_21Bu_13"> <div class="divNumber">12.</div> <div class="p"> <table class="singleColumn"> <tr> <td> <div class="pN">13</div> <div class="G">Dasasahassīlokadhātuyā,</div> </td> </tr> <tr> <td> <div class="G">Sinerupabbatuttame;</div> </td> </tr> <tr> <td> <div class="G">Thambheva dassesi paṭipāṭiyā,</div> </td> </tr> <tr> <td> <div class="G">Caṅkame ratanāmaye.</div> </td> </tr> </table> </div>
</div>
<div class="q" id="p_21Bu_14"> <div class="divNumber">13.</div> <div class="p"> <table class="singleColumn"> <tr> <td> <div class="pN">14</div> <div class="G">Dasasahassī atikkamma,</div> </td> </tr> <tr> <td> <div class="G">caṅkamaṃ māpayī jino;</div> </td> </tr> <tr> <td> <div class="G">Sabbasoṇṇamayā passe,</div> </td> </tr> <tr> <td> <div class="G">caṅkame ratanāmaye.</div> </td> </tr> </table> </div>
</div>
<div class="q" id="p_21Bu_15"> <div class="divNumber">14.</div> <div class="p"> <table class="singleColumn"> <tr> <td> <div class="pN">15</div> <div class="G">Tulāsaṅghāṭānuvaggā,</div> </td> </tr> <tr> <td> <div class="G">sovaṇṇaphalakatthatā;</div> </td> </tr> <tr> <td> <div class="G">Vedikā sabbasovaṇṇā,</div> </td> </tr> <tr> <td> <div class="G">dubhato passesu nimmitā.</div> </td> </tr> </table> </div>
</div>
<div class="q" id="p_21Bu_16"> <div class="divNumber">15.</div> <div class="p"> <table class="singleColumn"> <tr> <td> <div class="pN">16</div> <div class="G">Maṇimuttāvālikākiṇṇā,</div> </td> </tr> <tr> <td> <div class="G">nimmito ratanāmayo;</div> </td> </tr> <tr> <td> <div class="G">Obhāseti disā sabbā,</div> </td> </tr> <tr> <td> <div class="G">sataraṃsīva uggato.</div> </td> </tr> </table> </div>
</div>
<div class="q" id="p_21Bu_17"> <div class="divNumber">16.</div> <div class="p"> <table class="singleColumn"> <tr> <td> <div class="pN">17</div> <div class="G">Tasmiṃ caṅkamane dhīro,</div> </td> </tr> <tr> <td> <div class="G">dvattiṃsavaralakkhaṇo;</div> </td> </tr> <tr> <td> <div class="G">Virocamāno sambuddho,</div> </td> </tr> <tr> <td> <div class="G">caṅkame caṅkamī jino.</div> </td> </tr> </table> </div>
</div>
<div class="q" id="p_21Bu_18"> <div class="divNumber">17.</div> <div class="p"> <table class="singleColumn"> <tr> <td> <div class="pN">18</div> <div class="G">Dibbaṃ mandāravaṃ pupphaṃ,</div> </td> </tr> <tr> <td> <div class="G">padumaṃ pārichattakaṃ;</div> </td> </tr> <tr> <td> <div class="G">Caṅkamane okiranti,</div> </td> </tr> <tr> <td> <div class="G">sabbe devā samāgatā.</div> </td> </tr> </table> </div>
</div>
<div class="q" id="p_21Bu_19"> <div class="divNumber">18.</div> <div class="p"> <table class="singleColumn"> <tr> <td> <div class="pN">19</div> <div class="G">Passanti taṃ devasaṅghā,</div> </td> </tr> <tr> <td> <div class="G">dasasahassī pamoditā;</div> </td> </tr> <tr> <td> <div class="G">Namassamānā nipatanti,</div> </td> </tr> <tr> <td> <div class="G">tuṭṭhahaṭṭhā pamoditā.</div> </td> </tr> </table> </div>
</div>
<div class="q" id="p_21Bu_20"> <div class="divNumber">19.</div> <div class="p"> <table class="singleColumn"> <tr> <td> <div class="pN">20</div> <div class="G">Tāvatiṃsā ca yāmā ca,</div> </td> </tr> <tr> <td> <div class="G">tusitā cāpi devatā;</div> </td> </tr> <tr> <td> <div class="G">Nimmānaratino devā,</div> </td> </tr> <tr> <td> <div class="G">ye devā vasavattino;</div> </td> </tr> <tr> <td> <div class="G">Udaggacittā sumanā,</div> </td> </tr> <tr> <td> <div class="G">passanti lokanāyakaṃ.</div> </td> </tr> </table> </div>
</div>
<div class="q" id="p_21Bu_21"> <div class="divNumber">20.</div> <div class="p"> <table class="singleColumn"> <tr> <td> <div class="pN">21</div> <div class="G">Sadevagandhabbamanussarakkhasā,</div> </td> </tr> <tr> <td> <div class="G">Nāgā supaṇṇā atha vāpi kinnarā;</div> </td> </tr> <tr> <td> <div class="G">Passanti taṃ lokahitānukampakaṃ,</div> </td> </tr> <tr> <td> <div class="G">Nabheva accuggatacandamaṇḍalaṃ.</div> </td> </tr> </table> </div>
</div>
<div class="q" id="p_21Bu_22"> <div class="divNumber">21.</div> <div class="p"> <table class="singleColumn"> <tr> <td> <div class="pN">22</div> <div class="G">Ābhassarā subhakiṇhā,</div> </td> </tr> <tr> <td> <div class="G">Vehapphalā akaniṭṭhā ca devatā;</div> </td> </tr> <tr> <td> <div class="G">Susuddhasukkavatthavasanā,</div> </td> </tr> <tr> <td> <div class="G">Tiṭṭhanti pañjalīkatā.</div> </td> </tr> </table> </div>
</div>
<div class="q" id="p_21Bu_23"> <div class="divNumber">22.</div> <div class="p"> <table class="singleColumn"> <tr> <td> <div class="pN">23</div> <div class="G">Muñcanti pupphaṃ pana pañcavaṇṇikaṃ,</div> </td> </tr> <tr> <td> <div class="G">Mandāravaṃ candanacuṇṇamissitaṃ;</div> </td> </tr> <tr> <td> <div class="G">Bhamenti celāni ca ambare tadā,</div> </td> </tr> <tr> <td> <div class="G">“Aho jino lokahitānukampako.</div> </td> </tr> </table> </div>
</div>
<div class="q" id="p_21Bu_24"> <div class="divNumber">23.</div> <div class="p"> <table class="singleColumn"> <tr> <td> <div class="pN">24</div> <div class="G">Tuvaṃ satthā ca ketū ca,</div> </td> </tr> <tr> <td> <div class="G">dhajo yūpo ca pāṇinaṃ;</div> </td> </tr> <tr> <td> <div class="G">Parāyaṇo patiṭṭhā ca,</div> </td> </tr> <tr> <td> <div class="G">dīpo ca dvipaduttamo”.</div> </td> </tr> </table> </div>
</div>
<div class="q" id="p_21Bu_25"> <div class="divNumber">24.</div> <div class="p"> <table class="singleColumn"> <tr> <td> <div class="pN">25</div> <div class="G">Dasasahassīlokadhātuyā,</div> </td> </tr> <tr> <td> <div class="G">Devatāyo mahiddhikā;</div> </td> </tr> <tr> <td> <div class="G">Parivāretvā namassanti,</div> </td> </tr> <tr> <td> <div class="G">Tuṭṭhahaṭṭhā pamoditā.</div> </td> </tr> </table> </div>
</div>
<div class="q" id="p_21Bu_26"> <div class="divNumber">25.</div> <div class="p"> <table class="singleColumn"> <tr> <td> <div class="pN">26</div> <div class="G">Devatā devakaññā ca,</div> </td> </tr> <tr> <td> <div class="G">pasannā tuṭṭhamānasā;</div> </td> </tr> <tr> <td> <div class="G">Pañcavaṇṇikapupphehi,</div> </td> </tr> <tr> <td> <div class="G">pūjayanti narāsabhaṃ.</div> </td> </tr> </table> </div>
</div>
<div class="q" id="p_21Bu_27"> <div class="divNumber">26.</div> <div class="p"> <table class="singleColumn"> <tr> <td> <div class="pN">27</div> <div class="G">Passanti taṃ devasaṅghā,</div> </td> </tr> <tr> <td> <div class="G">pasannā tuṭṭhamānasā;</div> </td> </tr> <tr> <td> <div class="G">Pañcavaṇṇikapupphehi,</div> </td> </tr> <tr> <td> <div class="G">pūjayanti narāsabhaṃ.</div> </td> </tr> </table> </div>
</div>
<div class="q" id="p_21Bu_28"> <div class="divNumber">27.</div> <div class="p"> <table class="singleColumn"> <tr> <td> <div class="pN">28</div> <div class="G">“Aho acchariyaṃ loke,</div> </td> </tr> <tr> <td> <div class="G">abbhutaṃ lomahaṃsanaṃ;</div> </td> </tr> <tr> <td> <div class="G">Na medisaṃ bhūtapubbaṃ,</div> </td> </tr> <tr> <td> <div class="G">accheraṃ lomahaṃsanaṃ”.</div> </td> </tr> </table> </div>
</div>
<div class="q" id="p_21Bu_29"> <div class="divNumber">28.</div> <div class="p"> <table class="singleColumn"> <tr> <td> <div class="pN">29</div> <div class="G">Sakasakamhi bhavane,</div> </td> </tr> <tr> <td> <div class="G">nisīditvāna devatā;</div> </td> </tr> <tr> <td> <div class="G">Hasanti tā mahāhasitaṃ,</div> </td> </tr> <tr> <td> <div class="G">disvānaccherakaṃ nabhe.</div> </td> </tr> </table> </div>
</div>
<div class="q" id="p_21Bu_30"> <div class="divNumber">29.</div> <div class="p"> <table class="singleColumn"> <tr> <td> <div class="pN">30</div> <div class="G">Ākāsaṭṭhā ca bhūmaṭṭhā,</div> </td> </tr> <tr> <td> <div class="G">tiṇapanthanivāsino;</div> </td> </tr> <tr> <td> <div class="G">Katañjalī namassanti,</div> </td> </tr> <tr> <td> <div class="G">tuṭṭhahaṭṭhā pamoditā.</div> </td> </tr> </table> </div>
</div>
<div class="q" id="p_21Bu_31"> <div class="divNumber">30.</div> <div class="p"> <table class="singleColumn"> <tr> <td> <div class="pN">31</div> <div class="G">Yepi dīghāyukā nāgā,</div> </td> </tr> <tr> <td> <div class="G">puññavanto mahiddhikā;</div> </td> </tr> <tr> <td> <div class="G">Pamoditā namassanti,</div> </td> </tr> <tr> <td> <div class="G">pūjayanti naruttamaṃ.</div> </td> </tr> </table> </div>
</div>
<div class="q" id="p_21Bu_32"> <div class="divNumber">31.</div> <div class="p"> <table class="singleColumn"> <tr> <td> <div class="pN">32</div> <div class="G">Saṅgītiyo pavattenti,</div> </td> </tr> <tr> <td> <div class="G">ambare anilañjase;</div> </td> </tr> <tr> <td> <div class="G">Cammanaddhāni vādenti,</div> </td> </tr> <tr> <td> <div class="G">disvānaccherakaṃ nabhe.</div> </td> </tr> </table> </div>
</div>
<div class="q" id="p_21Bu_33"> <div class="divNumber">32.</div> <div class="p"> <table class="singleColumn"> <tr> <td> <div class="pN">33</div> <div class="G">Saṅkhā ca paṇavā ceva,</div> </td> </tr> <tr> <td> <div class="G">athopi ḍiṇḍimā bahū;</div> </td> </tr> <tr> <td> <div class="G">Antalikkhasmiṃ vajjanti,</div> </td> </tr> <tr> <td> <div class="G">disvānaccherakaṃ nabhe.</div> </td> </tr> </table> </div>
</div>
<div class="q" id="p_21Bu_34"> <div class="divNumber">33.</div> <div class="p"> <table class="singleColumn"> <tr> <td> <div class="pN">34</div> <div class="G">“Abbhuto vata no ajja,</div> </td> </tr> <tr> <td> <div class="G">uppajji lomahaṃsano;</div> </td> </tr> <tr> <td> <div class="G">Dhuvamatthasiddhiṃ labhāma,</div> </td> </tr> <tr> <td> <div class="G">khaṇo no paṭipādito”.</div> </td> </tr> </table> </div>
</div>
<div class="q" id="p_21Bu_35"> <div class="divNumber">34.</div> <div class="p"> <table class="singleColumn"> <tr> <td> <div class="pN">35</div> <div class="G">Buddhoti tesaṃ sutvāna,</div> </td> </tr> <tr> <td> <div class="G">pīti uppajji tāvade;</div> </td> </tr> <tr> <td> <div class="G">Buddho buddhoti kathayantā,</div> </td> </tr> <tr> <td> <div class="G">tiṭṭhanti pañjalīkatā.</div> </td> </tr> </table> </div>
</div>
<div class="q" id="p_21Bu_36"> <div class="divNumber">35.</div> <div class="p"> <table class="singleColumn"> <tr> <td> <div class="pN">36</div> <div class="G">Hiṅkārā sādhukārā ca,</div> </td> </tr> <tr> <td> <div class="G">ukkuṭṭhi sampahaṃsanaṃ;</div> </td> </tr> <tr> <td> <div class="G">Pajā ca vividhā gagane,</div> </td> </tr> <tr> <td> <div class="G">vattenti pañjalīkatā.</div> </td> </tr> </table> </div>
</div>
<div class="q" id="p_21Bu_37"> <div class="divNumber">36.</div> <div class="p"> <table class="singleColumn"> <tr> <td> <div class="pN">37</div> <div class="G">Gāyanti seḷenti ca vādayanti ca,</div> </td> </tr> <tr> <td> <div class="G">Bhujāni pothenti ca naccayanti ca;</div> </td> </tr> <tr> <td> <div class="G">Muñcanti pupphaṃ pana pañcavaṇṇikaṃ,</div> </td> </tr> <tr> <td> <div class="G">Mandāravaṃ candanacuṇṇamissitaṃ.</div> </td> </tr> </table> </div>
</div>
<div class="q" id="p_21Bu_38"> <div class="divNumber">37.</div> <div class="p"> <table class="singleColumn"> <tr> <td> <div class="pN">38</div> <div class="G">“Yathā tuyhaṃ mahāvīra,</div> </td> </tr> <tr> <td> <div class="G">pādesu cakkalakkhaṇaṃ;</div> </td> </tr> <tr> <td> <div class="G">Dhajavajirapaṭākā,</div> </td> </tr> <tr> <td> <div class="G">vaḍḍhamānaṅkusācitaṃ.</div> </td> </tr> </table> </div>
</div>
<div class="q" id="p_21Bu_39"> <div class="divNumber">38.</div> <div class="p"> <table class="singleColumn"> <tr> <td> <div class="pN">39</div> <div class="G">Rūpe sīle samādhimhi,</div> </td> </tr> <tr> <td> <div class="G">paññāya ca asādiso;</div> </td> </tr> <tr> <td> <div class="G">Vimuttiyā asamasamo,</div> </td> </tr> <tr> <td> <div class="G">dhammacakkappavattane.</div> </td> </tr> </table> </div>
</div>
<div class="q" id="p_21Bu_40"> <div class="divNumber">39.</div> <div class="p"> <table class="singleColumn"> <tr> <td> <div class="pN">40</div> <div class="G">Dasanāgabalaṃ kāye,</div> </td> </tr> <tr> <td> <div class="G">tuyhaṃ pākatikaṃ balaṃ;</div> </td> </tr> <tr> <td> <div class="G">Iddhibalena asamo,</div> </td> </tr> <tr> <td> <div class="G">dhammacakkappavattane.</div> </td> </tr> </table> </div>
</div>
<div class="q" id="p_21Bu_41"> <div class="divNumber">40.</div> <div class="p"> <table class="singleColumn"> <tr> <td> <div class="pN">41</div> <div class="G">Evaṃ sabbaguṇūpetaṃ,</div> </td> </tr> <tr> <td> <div class="G">sabbaṅgasamupāgataṃ;</div> </td> </tr> <tr> <td> <div class="G">Mahāmuniṃ kāruṇikaṃ,</div> </td> </tr> <tr> <td> <div class="G">lokanāthaṃ namassatha.</div> </td> </tr> </table> </div>
</div>
<div class="q" id="p_21Bu_42"> <div class="divNumber">41.</div> <div class="p"> <table class="singleColumn"> <tr> <td> <div class="pN">42</div> <div class="G">Abhivādanaṃ thomanañca,</div> </td> </tr> <tr> <td> <div class="G">vandanañca pasaṃsanaṃ;</div> </td> </tr> <tr> <td> <div class="G">Namassanañca pūjañca,</div> </td> </tr> <tr> <td> <div class="G">sabbaṃ arahasī tuvaṃ.</div> </td> </tr> </table> </div>
</div>
<div class="q" id="p_21Bu_43"> <div class="divNumber">42.</div> <div class="p"> <table class="singleColumn"> <tr> <td> <div class="pN">43</div> <div class="G">Ye keci loke vandaneyyā,</div> </td> </tr> <tr> <td> <div class="G">vandanaṃ arahanti ye;</div> </td> </tr> <tr> <td> <div class="G">Sabbaseṭṭho mahāvīra,</div> </td> </tr> <tr> <td> <div class="G">sadiso te na vijjati.</div> </td> </tr> </table> </div>
</div>
<div class="q" id="p_21Bu_44"> <div class="divNumber">43.</div> <div class="p"> <table class="singleColumn"> <tr> <td> <div class="pN">44</div> <div class="G">Sāriputto mahāpañño,</div> </td> </tr> <tr> <td> <div class="G">samādhijjhānakovido;</div> </td> </tr> <tr> <td> <div class="G">Gijjhakūṭe ṭhitoyeva,</div> </td> </tr> <tr> <td> <div class="G">passati lokanāyakaṃ.</div> </td> </tr> </table> </div>
</div>
<div class="q" id="p_21Bu_45"> <div class="divNumber">44.</div> <div class="p"> <table class="singleColumn"> <tr> <td> <div class="pN">45</div> <div class="G">Suphullaṃ sālarājaṃva,</div> </td> </tr> <tr> <td> <div class="G">candaṃva gagane yathā;</div> </td> </tr> <tr> <td> <div class="G">Majjhanhikeva sūriyaṃ,</div> </td> </tr> <tr> <td> <div class="G">olokesi narāsabhaṃ.</div> </td> </tr> </table> </div>
</div>
<div class="q" id="p_21Bu_46"> <div class="divNumber">45.</div> <div class="p"> <table class="singleColumn"> <tr> <td> <div class="pN">46</div> <div class="G">Jalantaṃ dīparukkhaṃva,</div> </td> </tr> <tr> <td> <div class="G">Taruṇasūriyaṃva uggataṃ;</div> </td> </tr> <tr> <td> <div class="G">Byāmappabhānurañjitaṃ,</div> </td> </tr> <tr> <td> <div class="G">Dhīraṃ passati lokanāyakaṃ.</div> </td> </tr> </table> </div>
</div>
<div class="q" id="p_21Bu_47"> <div class="divNumber">46.</div> <div class="p"> <table class="singleColumn"> <tr> <td> <div class="pN">47</div> <div class="G">Pañcannaṃ bhikkhusatānaṃ,</div> </td> </tr> <tr> <td> <div class="G">katakiccāna tādinaṃ;</div> </td> </tr> <tr> <td> <div class="G">Khīṇāsavānaṃ vimalānaṃ,</div> </td> </tr> <tr> <td> <div class="G">khaṇena sannipātayi.</div> </td> </tr> </table> </div>
</div>
<div class="q" id="p_21Bu_48"> <div class="divNumber">47.</div> <div class="p"> <table class="singleColumn"> <tr> <td> <div class="pN">48</div> <div class="G">Lokappasādanaṃ nāma,</div> </td> </tr> <tr> <td> <div class="G">pāṭihīraṃ nidassayi;</div> </td> </tr> <tr> <td> <div class="G">Amhepi tattha gantvāna,</div> </td> </tr> <tr> <td> <div class="G">vandissāma mayaṃ jinaṃ.</div> </td> </tr> </table> </div>
</div>
<div class="q" id="p_21Bu_49"> <div class="divNumber">48.</div> <div class="p"> <table class="singleColumn"> <tr> <td> <div class="pN">49</div> <div class="G">Etha sabbe gamissāma,</div> </td> </tr> <tr> <td> <div class="G">pucchissāma mayaṃ jinaṃ;</div> </td> </tr> <tr> <td> <div class="G">Kaṅkhaṃ vinodayissāma,</div> </td> </tr> <tr> <td> <div class="G">passitvā lokanāyakaṃ”.</div> </td> </tr> </table> </div>
</div>
<div class="q" id="p_21Bu_50"> <div class="divNumber">49.</div> <div class="p"> <table class="singleColumn"> <tr> <td> <div class="pN">50</div> <div class="G">Sādhūti te paṭissutvā,</div> </td> </tr> <tr> <td> <div class="G">nipakā saṃvutindriyā;</div> </td> </tr> <tr> <td> <div class="G">Pattacīvaramādāya,</div> </td> </tr> <tr> <td> <div class="G">taramānā upāgamuṃ.</div> </td> </tr> </table> </div>
</div>
<div class="q" id="p_21Bu_51"> <div class="divNumber">50.</div> <div class="p"> <table class="singleColumn"> <tr> <td> <div class="pN">51</div> <div class="G">Khīṇāsavehi vimalehi,</div> </td> </tr> <tr> <td> <div class="G">dantehi uttame dame;</div> </td> </tr> <tr> <td> <div class="G">Sāriputto mahāpañño,</div> </td> </tr> <tr> <td> <div class="G">iddhiyā upasaṅkami.</div> </td> </tr> </table> </div>
</div>
<div class="q" id="p_21Bu_52"> <div class="divNumber">51.</div> <div class="p"> <table class="singleColumn"> <tr> <td> <div class="pN">52</div> <div class="G">Tehi bhikkhūhi parivuto,</div> </td> </tr> <tr> <td> <div class="G">sāriputto mahāgaṇī;</div> </td> </tr> <tr> <td> <div class="G">Laḷanto devova gagane,</div> </td> </tr> <tr> <td> <div class="G">iddhiyā upasaṅkami.</div> </td> </tr> </table> </div>
</div>
<div class="q" id="p_21Bu_53"> <div class="divNumber">52.</div> <div class="p"> <table class="singleColumn"> <tr> <td> <div class="pN">53</div> <div class="G">Ukkāsitañca khipitaṃ,</div> </td> </tr> <tr> <td> <div class="G">ajjhupekkhiya subbatā;</div> </td> </tr> <tr> <td> <div class="G">Sagāravā sappatissā,</div> </td> </tr> <tr> <td> <div class="G">sambuddhaṃ upasaṅkamuṃ.</div> </td> </tr> </table> </div>
</div>
<div class="q" id="p_21Bu_54"> <div class="divNumber">53.</div> <div class="p"> <table class="singleColumn"> <tr> <td> <div class="pN">54</div> <div class="G">Upasaṅkamitvā passanti,</div> </td> </tr> <tr> <td> <div class="G">sayambhuṃ lokanāyakaṃ;</div> </td> </tr> <tr> <td> <div class="G">Nabhe accuggataṃ dhīraṃ,</div> </td> </tr> <tr> <td> <div class="G">candaṃva gagane yathā.</div> </td> </tr> </table> </div>
</div>
<div class="q" id="p_21Bu_55"> <div class="divNumber">54.</div> <div class="p"> <table class="singleColumn"> <tr> <td> <div class="pN">55</div> <div class="G">Jalantaṃ dīparukkhaṃva,</div> </td> </tr> <tr> <td> <div class="G">vijjuṃva gagane yathā;</div> </td> </tr> <tr> <td> <div class="G">Majjhanhikeva sūriyaṃ,</div> </td> </tr> <tr> <td> <div class="G">passanti lokanāyakaṃ.</div> </td> </tr> </table> </div>
</div>
<div class="q" id="p_21Bu_56"> <div class="divNumber">55.</div> <div class="p"> <table class="singleColumn"> <tr> <td> <div class="pN">56</div> <div class="G">Pañcabhikkhusatā sabbe,</div> </td> </tr> <tr> <td> <div class="G">passanti lokanāyakaṃ;</div> </td> </tr> <tr> <td> <div class="G">Rahadamiva vippasannaṃ,</div> </td> </tr> <tr> <td> <div class="G">suphullaṃ padumaṃ yathā.</div> </td> </tr> </table> </div>
</div>
<div class="q" id="p_21Bu_57"> <div class="divNumber">56.</div> <div class="p"> <table class="singleColumn"> <tr> <td> <div class="pN">57</div> <div class="G">Añjaliṃ paggahetvāna,</div> </td> </tr> <tr> <td> <div class="G">tuṭṭhahaṭṭhā pamoditā;</div> </td> </tr> <tr> <td> <div class="G">Namassamānā nipatanti,</div> </td> </tr> <tr> <td> <div class="G">satthuno cakkalakkhaṇe.</div> </td> </tr> </table> </div>
</div>
<div class="q" id="p_21Bu_58"> <div class="divNumber">57.</div> <div class="p"> <table class="singleColumn"> <tr> <td> <div class="pN">58</div> <div class="G">Sāriputto mahāpañño,</div> </td> </tr> <tr> <td> <div class="G">koraṇḍasamasādiso;</div> </td> </tr> <tr> <td> <div class="G">Samādhijjhānakusalo,</div> </td> </tr> <tr> <td> <div class="G">vandate lokanāyakaṃ.</div> </td> </tr> </table> </div>
</div>
<div class="q" id="p_21Bu_59"> <div class="divNumber">58.</div> <div class="p"> <table class="singleColumn"> <tr> <td> <div class="pN">59</div> <div class="G">Gajjitā kālameghova,</div> </td> </tr> <tr> <td> <div class="G">nīluppalasamasādiso;</div> </td> </tr> <tr> <td> <div class="G">Iddhibalena asamo,</div> </td> </tr> <tr> <td> <div class="G">moggallāno mahiddhiko.</div> </td> </tr> </table> </div>
</div>
<div class="q" id="p_21Bu_60"> <div class="divNumber">59.</div> <div class="p"> <table class="singleColumn"> <tr> <td> <div class="pN">60</div> <div class="G">Mahākassapopi ca thero,</div> </td> </tr> <tr> <td> <div class="G">uttattakanakasannibho;</div> </td> </tr> <tr> <td> <div class="G">Dhutaguṇe agganikkhitto,</div> </td> </tr> <tr> <td> <div class="G">thomito satthuvaṇṇito.</div> </td> </tr> </table> </div>
</div>
<div class="q" id="p_21Bu_61"> <div class="divNumber">60.</div> <div class="p"> <table class="singleColumn"> <tr> <td> <div class="pN">61</div> <div class="G">Dibbacakkhūnaṃ yo aggo,</div> </td> </tr> <tr> <td> <div class="G">anuruddho mahāgaṇī;</div> </td> </tr> <tr> <td> <div class="G">Ñātiseṭṭho bhagavato,</div> </td> </tr> <tr> <td> <div class="G">avidūreva tiṭṭhati.</div> </td> </tr> </table> </div>
</div>
<div class="q" id="p_21Bu_62"> <div class="divNumber">61.</div> <div class="p"> <table class="singleColumn"> <tr> <td> <div class="pN">62</div> <div class="G">Āpattianāpattiyā,</div> </td> </tr> <tr> <td> <div class="G">satekicchāya kovido;</div> </td> </tr> <tr> <td> <div class="G">Vinaye agganikkhitto,</div> </td> </tr> <tr> <td> <div class="G">upāli satthuvaṇṇito.</div> </td> </tr> </table> </div>
</div>
<div class="q" id="p_21Bu_63"> <div class="divNumber">62.</div> <div class="p"> <table class="singleColumn"> <tr> <td> <div class="pN">63</div> <div class="G">Sukhumanipuṇatthapaṭividdho,</div> </td> </tr> <tr> <td> <div class="G">Kathikānaṃ pavaro gaṇī;</div> </td> </tr> <tr> <td> <div class="G">Isi mantāniyā putto,</div> </td> </tr> <tr> <td> <div class="G">Puṇṇo nāmāti vissuto.</div> </td> </tr> </table> </div>
</div>
<div class="q" id="p_21Bu_64"> <div class="divNumber">63.</div> <div class="p"> <table class="singleColumn"> <tr> <td> <div class="pN">64</div> <div class="G">Etesaṃ cittamaññāya,</div> </td> </tr> <tr> <td> <div class="G">opammakusalo muni;</div> </td> </tr> <tr> <td> <div class="G">Kaṅkhacchedo mahāvīro,</div> </td> </tr> <tr> <td> <div class="G">kathesi attano guṇaṃ.</div> </td> </tr> </table> </div>
</div>
<div class="q" id="p_21Bu_65"> <div class="divNumber">64.</div> <div class="p"> <table class="singleColumn"> <tr> <td> <div class="pN">65</div> <div class="G">“Cattāro te asaṅkheyyā,</div> </td> </tr> <tr> <td> <div class="G">koṭi yesaṃ na nāyati;</div> </td> </tr> <tr> <td> <div class="G">Sattakāyo ca ākāso,</div> </td> </tr> <tr> <td> <div class="G">cakkavāḷā canantakā;</div> </td> </tr> <tr> <td> <div class="G">Buddhañāṇaṃ appameyyaṃ,</div> </td> </tr> <tr> <td> <div class="G">na sakkā ete vijānituṃ.</div> </td> </tr> </table> </div>
</div>
<div class="q" id="p_21Bu_66"> <div class="divNumber">65.</div> <div class="p"> <table class="singleColumn"> <tr> <td> <div class="pN">66</div> <div class="G">Kimetaṃ acchariyaṃ loke,</div> </td> </tr> <tr> <td> <div class="G">yaṃ me iddhivikubbanaṃ;</div> </td> </tr> <tr> <td> <div class="G">Aññe bahū acchariyā,</div> </td> </tr> <tr> <td> <div class="G">abbhutā lomahaṃsanā.</div> </td> </tr> </table> </div>
</div>
<div class="q" id="p_21Bu_67"> <div class="divNumber">66.</div> <div class="p"> <table class="singleColumn"> <tr> <td> <div class="pN">67</div> <div class="G">Yadāhaṃ tusite kāye,</div> </td> </tr> <tr> <td> <div class="G">santusito nāmahaṃ tadā;</div> </td> </tr> <tr> <td> <div class="G">Dasasahassī samāgamma,</div> </td> </tr> <tr> <td> <div class="G">yācanti pañjalī mamaṃ.</div> </td> </tr> </table> </div>
</div>
<div class="q" id="p_21Bu_68"> <div class="divNumber">67.</div> <div class="p"> <table class="singleColumn"> <tr> <td> <div class="pN">68</div> <div class="G">‘Kālo kho te mahāvīra,</div> </td> </tr> <tr> <td> <div class="G">uppajja mātukucchiyaṃ;</div> </td> </tr> <tr> <td> <div class="G">Sadevakaṃ tārayanto,</div> </td> </tr> <tr> <td> <div class="G">bujjhassu amataṃ padaṃ’.</div> </td> </tr> </table> </div>
</div>
<div class="q" id="p_21Bu_69"> <div class="divNumber">68.</div> <div class="p"> <table class="singleColumn"> <tr> <td> <div class="pN">69</div> <div class="G">Tusitā kāyā cavitvāna,</div> </td> </tr> <tr> <td> <div class="G">yadā okkami kucchiyaṃ;</div> </td> </tr> <tr> <td> <div class="G">Dasasahassīlokadhātu,</div> </td> </tr> <tr> <td> <div class="G">kampittha dharaṇī tadā.</div> </td> </tr> </table> </div>
</div>
<div class="q" id="p_21Bu_70"> <div class="divNumber">69.</div> <div class="p"> <table class="singleColumn"> <tr> <td> <div class="pN">70</div> <div class="G">Yadāhaṃ mātukucchito,</div> </td> </tr> <tr> <td> <div class="G">sampajānova nikkhamiṃ;</div> </td> </tr> <tr> <td> <div class="G">Sādhukāraṃ pavattenti,</div> </td> </tr> <tr> <td> <div class="G">dasasahassī pakampatha.</div> </td> </tr> </table> </div>
</div>
<div class="q" id="p_21Bu_71"> <div class="divNumber">70.</div> <div class="p"> <table class="singleColumn"> <tr> <td> <div class="pN">71</div> <div class="G">Okkantiṃ me samo natthi,</div> </td> </tr> <tr> <td> <div class="G">jātito abhinikkhame;</div> </td> </tr> <tr> <td> <div class="G">Sambodhiyaṃ ahaṃ seṭṭho,</div> </td> </tr> <tr> <td> <div class="G">dhammacakkappavattane.</div> </td> </tr> </table> </div>
</div>
<div class="q" id="p_21Bu_72"> <div class="divNumber">71.</div> <div class="p"> <table class="singleColumn"> <tr> <td> <div class="pN">72</div> <div class="G">Aho acchariyaṃ loke,</div> </td> </tr> <tr> <td> <div class="G">buddhānaṃ guṇamahantatā;</div> </td> </tr> <tr> <td> <div class="G">Dasasahassīlokadhātu,</div> </td> </tr> <tr> <td> <div class="G">chappakāraṃ pakampatha;</div> </td> </tr> <tr> <td> <div class="G">Obhāso ca mahā āsi,</div> </td> </tr> <tr> <td> <div class="G">accheraṃ lomahaṃsanaṃ”.</div> </td> </tr> </table> </div>
</div>
<div class="q" id="p_21Bu_73"> <div class="divNumber">72.</div> <div class="p"> <table class="singleColumn"> <tr> <td> <div class="pN">73</div> <div class="G">Bhagavā tamhi samaye,</div> </td> </tr> <tr> <td> <div class="G">lokajeṭṭho narāsabho;</div> </td> </tr> <tr> <td> <div class="G">Sadevakaṃ dassayanto,</div> </td> </tr> <tr> <td> <div class="G">iddhiyā caṅkamī jino.</div> </td> </tr> </table> </div>
</div>
<div class="q" id="p_21Bu_74"> <div class="divNumber">73.</div> <div class="p"> <table class="singleColumn"> <tr> <td> <div class="pN">74</div> <div class="G">Caṅkame caṅkamantova,</div> </td> </tr> <tr> <td> <div class="G">kathesi lokanāyako;</div> </td> </tr> <tr> <td> <div class="G">Antarā na nivatteti,</div> </td> </tr> <tr> <td> <div class="G">catuhatthe caṅkame yathā.</div> </td> </tr> </table> </div>
</div>
<div class="q" id="p_21Bu_75"> <div class="divNumber">74.</div> <div class="p"> <table class="singleColumn"> <tr> <td> <div class="pN">75</div> <div class="G">Sāriputto mahāpañño,</div> </td> </tr> <tr> <td> <div class="G">samādhijjhānakovido;</div> </td> </tr> <tr> <td> <div class="G">Paññāya pāramippatto,</div> </td> </tr> <tr> <td> <div class="G">pucchati lokanāyakaṃ.</div> </td> </tr> </table> </div>
</div>
<div class="q" id="p_21Bu_76"> <div class="divNumber">75.</div> <div class="p"> <table class="singleColumn"> <tr> <td> <div class="pN">76</div> <div class="G">“Kīdiso te mahāvīra,</div> </td> </tr> <tr> <td> <div class="G">abhinīhāro naruttama;</div> </td> </tr> <tr> <td> <div class="G">Kamhi kāle tayā dhīra,</div> </td> </tr> <tr> <td> <div class="G">patthitā bodhimuttamā.</div> </td> </tr> </table> </div>
</div>
<div class="q" id="p_21Bu_77"> <div class="divNumber">76.</div> <div class="p"> <table class="singleColumn"> <tr> <td> <div class="pN">77</div> <div class="G">Dānaṃ sīlañca nekkhammaṃ,</div> </td> </tr> <tr> <td> <div class="G">paññāvīriyañca kīdisaṃ;</div> </td> </tr> <tr> <td> <div class="G">Khantisaccamadhiṭṭhānaṃ,</div> </td> </tr> <tr> <td> <div class="G">mettupekkhā ca kīdisā.</div> </td> </tr> </table> </div>
</div>
<div class="q" id="p_21Bu_78"> <div class="divNumber">77.</div> <div class="p"> <table class="singleColumn"> <tr> <td> <div class="pN">78</div> <div class="G">Dasa pāramī tayā dhīra,</div> </td> </tr> <tr> <td> <div class="G">kīdisī lokanāyaka;</div> </td> </tr> <tr> <td> <div class="G">Kathaṃ upapāramī puṇṇā,</div> </td> </tr> <tr> <td> <div class="G">paramatthapāramī kathaṃ”.</div> </td> </tr> </table> </div>
</div>
<div class="q" id="p_21Bu_79"> <div class="divNumber">78.</div> <div class="p"> <table class="singleColumn"> <tr> <td> <div class="pN">79</div> <div class="G">Tassa puṭṭho viyākāsi,</div> </td> </tr> <tr> <td> <div class="G">karavīkamadhuragiro;</div> </td> </tr> <tr> <td> <div class="G">Nibbāpayanto hadayaṃ,</div> </td> </tr> <tr> <td> <div class="G">hāsayanto sadevakaṃ.</div> </td> </tr> </table> </div>
</div>
<div class="q" id="p_21Bu_80"> <div class="divNumber">79.</div> <div class="p"> <table class="singleColumn"> <tr> <td> <div class="pN">80</div> <div class="G">Atītabuddhānaṃ jinānaṃ desitaṃ,</div> </td> </tr> <tr> <td> <div class="G">Nikīlitaṃ buddhaparamparāgataṃ;</div> </td> </tr> <tr> <td> <div class="G">Pubbenivāsānugatāya buddhiyā,</div> </td> </tr> <tr> <td> <div class="G">Pakāsayī lokahitaṃ sadevake.</div> </td> </tr> </table> </div>
</div>
<div class="q" id="p_21Bu_81"> <div class="divNumber">80.</div> <div class="p"> <table class="singleColumn"> <tr> <td> <div class="pN">81</div> <div class="G">“Pītipāmojjajananaṃ,</div> </td> </tr> <tr> <td> <div class="G">sokasallavinodanaṃ;</div> </td> </tr> <tr> <td> <div class="G">Sabbasampattipaṭilābhaṃ,</div> </td> </tr> <tr> <td> <div class="G">cittīkatvā suṇātha me.</div> </td> </tr> </table> </div>
</div>
<div class="q" id="p_21Bu_82"> <div class="divNumber">81.</div> <div class="p"> <table class="singleColumn"> <tr> <td> <div class="pN">82</div> <div class="G">Madanimmadanaṃ sokanudaṃ,</div> </td> </tr> <tr> <td> <div class="G">Saṃsāraparimocanaṃ;</div> </td> </tr> <tr> <td> <div class="G">Sabbadukkhakkhayaṃ maggaṃ,</div> </td> </tr> <tr> <td> <div class="G">Sakkaccaṃ paṭipajjathā”ti.</div> </td> </tr> </table> </div>
</div>
<div class="CENTER" id="p_21Bu_83">
<span class="pN">83</span>Ratanacaṅkamanakaṇḍo niṭṭhito.</div>
</html>
