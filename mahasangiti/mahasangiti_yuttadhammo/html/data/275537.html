<html>
<div class="i">1.2.5 Paññattisutta</div>
<div class="h">Paṭhamapaṇṇāsaka</div>
<div class="h">Caravagga</div>
<div class="h">Paññattisutta</div>
<div class="q" id="p_15A4_104"> <div class="divNumber">15.</div> <div class="p">
<span class="pN">104</span>“Catasso imā, bhikkhave, aggapaññattiyo. Katamā catasso? Etadaggaṃ, bhikkhave, attabhāvīnaṃ yadidaṃ—  rāhu asurindo. Etadaggaṃ, bhikkhave, kāmabhogīnaṃ yadidaṃ—  rājā mandhātā. Etadaggaṃ, bhikkhave, ādhipateyyānaṃ yadidaṃ—  māro pāpimā. Sadevake, bhikkhave, loke samārake sabrahmake sassamaṇabrāhmaṇiyā pajāya sadevamanussāya tathāgato aggamakkhāyati arahaṃ sammāsambuddho. Imā kho, bhikkhave, catasso aggapaññattiyoti. </div>
</div>
<div class="q" id="p_15A4_105"> <div class="p"> <table class="singleColumn"> <tr> <td> <div class="pN">105</div> <div class="G">Rāhuggaṃ attabhāvīnaṃ,</div> </td> </tr> <tr> <td> <div class="G">mandhātā kāmabhoginaṃ;</div> </td> </tr> <tr> <td> <div class="G">Māro ādhipateyyānaṃ,</div> </td> </tr> <tr> <td> <div class="G">iddhiyā yasasā jalaṃ.</div> </td> </tr> </table> </div>
</div>
<div class="q" id="p_15A4_106"> <div class="p"> <table class="singleColumn"> <tr> <td> <div class="pN">106</div> <div class="G">Uddhaṃ tiriyaṃ apācīnaṃ,</div> </td> </tr> <tr> <td> <div class="G">yāvatājagatogati;</div> </td> </tr> <tr> <td> <div class="G">Sadevakassa lokassa,</div> </td> </tr> <tr> <td> <div class="G">buddho aggo pavuccatī”ti.</div> </td> </tr> </table> </div>
</div>
<div class="CENTER" id="p_15A4_107">
<span class="pN">107</span>Pañcamaṃ.</div>
</html>
