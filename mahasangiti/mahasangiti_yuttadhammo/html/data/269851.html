<html>
<div class="i">7.7.5 Agadaṅgapañha</div>
<div class="h">Opammakathāpañha</div>
<div class="h">Kumbhavagga</div>
<div class="h">Agadaṅgapañha</div>
<div class="q" id="p_28Mi_2004"> <div class="divNumber">289.</div> <div class="p">
<span class="pN">2004</span>“Bhante nāgasena, ‘agadassa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti. “Yathā, mahārāja, agade kimī na saṇṭhahanti; evameva kho, mahārāja, yoginā yogāvacarena mānase kilesā na saṇṭhapetabbā. Idaṃ, mahārāja, agadassa paṭhamaṃ aṅgaṃ gahetabbaṃ. </div>
</div>
<div class="q" id="p_28Mi_2005"> <div class="p">
<span class="pN">2005</span>Puna caparaṃ, mahārāja, agado daṭṭhaphuṭṭhadiṭṭhaasitapītakhāyitasāyitaṃ sabbaṃ visaṃ paṭihanati; evameva kho, mahārāja, yoginā yogāvacarena rāgadosamohamānadiṭṭhivisaṃ sabbaṃ paṭihanitabbaṃ. Idaṃ, mahārāja, agadassa dutiyaṃ aṅgaṃ gahetabbaṃ. Bhāsitampetaṃ, mahārāja, bhagavatā devātidevena—  </div>
</div>
<div class="q" id="p_28Mi_2006"> <div class="p"> <table class="singleColumn"> <tr> <td> <div class="pN">2006</div> <div class="G">‘Saṅkhārānaṃ sabhāvatthaṃ,</div> </td> </tr> <tr> <td> <div class="G">daṭṭhukāmena yoginā;</div> </td> </tr> <tr> <td> <div class="G">Agadeneva hotabbaṃ,</div> </td> </tr> <tr> <td> <div class="G">kilesavisanāsane’”ti.</div> </td> </tr> </table> </div>
</div>
<div class="CENTER" id="p_28Mi_2007">
<span class="pN">2007</span>Agadaṅgapañho pañcamo.</div>
</html>
