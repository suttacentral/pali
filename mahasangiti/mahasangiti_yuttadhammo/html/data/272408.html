<html>
<div class="i">8.1 Pañcasikhagītagāthā</div>
<div class="h">Sakkapañhasutta</div>
<div class="h">Pañcasikhagītagāthā</div>
<div class="q" id="p_7D_827"> <div class="divNumber">348.</div> <div class="p">
<span class="pN">827</span>Ekamantaṃ ṭhito kho pañcasikho gandhabbadevaputto beluvapaṇḍuvīṇaṃ assāvesi, imā ca gāthā abhāsi buddhūpasañhitā dhammūpasañhitā saṃghūpasañhitā arahantūpasañhitā kāmūpasañhitā—  </div>
</div>
<div class="q" id="p_7D_828"> <div class="p"> <table class="singleColumn"> <tr> <td> <div class="pN">828</div> <div class="G">“Vande te pitaraṃ bhadde,</div> </td> </tr> <tr> <td> <div class="G">timbaruṃ sūriyavacchase;</div> </td> </tr> <tr> <td> <div class="G">Yena jātāsi kalyāṇī,</div> </td> </tr> <tr> <td> <div class="G">ānandajananī mama.</div> </td> </tr> </table> </div>
</div>
<div class="q" id="p_7D_829"> <div class="p"> <table class="singleColumn"> <tr> <td> <div class="pN">829</div> <div class="G">Vātova sedataṃ kanto,</div> </td> </tr> <tr> <td> <div class="G">pānīyaṃva pipāsato;</div> </td> </tr> <tr> <td> <div class="G">Aṅgīrasi piyāmesi,</div> </td> </tr> <tr> <td> <div class="G">dhammo arahatāmiva.</div> </td> </tr> </table> </div>
</div>
<div class="q" id="p_7D_830"> <div class="p"> <table class="singleColumn"> <tr> <td> <div class="pN">830</div> <div class="G">Āturasseva bhesajjaṃ,</div> </td> </tr> <tr> <td> <div class="G">bhojanaṃva jighacchato;</div> </td> </tr> <tr> <td> <div class="G">Parinibbāpaya maṃ bhadde,</div> </td> </tr> <tr> <td> <div class="G">jalantamiva vārinā.</div> </td> </tr> </table> </div>
</div>
<div class="q" id="p_7D_831"> <div class="p"> <table class="singleColumn"> <tr> <td> <div class="pN">831</div> <div class="G">Sītodakaṃ pokkharaṇiṃ,</div> </td> </tr> <tr> <td> <div class="G">yuttaṃ kiñjakkhareṇunā;</div> </td> </tr> <tr> <td> <div class="G">Nāgo ghammābhitattova,</div> </td> </tr> <tr> <td> <div class="G">ogāhe te thanūdaraṃ.</div> </td> </tr> </table> </div>
</div>
<div class="q" id="p_7D_832"> <div class="p"> <table class="singleColumn"> <tr> <td> <div class="pN">832</div> <div class="G">Accaṅkusova nāgova,</div> </td> </tr> <tr> <td> <div class="G">jitaṃ me tuttatomaraṃ;</div> </td> </tr> <tr> <td> <div class="G">Kāraṇaṃ nappajānāmi,</div> </td> </tr> <tr> <td> <div class="G">sammatto lakkhaṇūruyā.</div> </td> </tr> </table> </div>
</div>
<div class="q" id="p_7D_833"> <div class="p"> <table class="singleColumn"> <tr> <td> <div class="pN">833</div> <div class="G">Tayi gedhitacittosmi,</div> </td> </tr> <tr> <td> <div class="G">cittaṃ vipariṇāmitaṃ;</div> </td> </tr> <tr> <td> <div class="G">Paṭigantuṃ na sakkomi,</div> </td> </tr> <tr> <td> <div class="G">vaṅkaghastova ambujo.</div> </td> </tr> </table> </div>
</div>
<div class="q" id="p_7D_834"> <div class="p"> <table class="singleColumn"> <tr> <td> <div class="pN">834</div> <div class="G">Vāmūru saja maṃ bhadde,</div> </td> </tr> <tr> <td> <div class="G">saja maṃ mandalocane;</div> </td> </tr> <tr> <td> <div class="G">Palissaja maṃ kalyāṇi,</div> </td> </tr> <tr> <td> <div class="G">etaṃ me abhipatthitaṃ.</div> </td> </tr> </table> </div>
</div>
<div class="q" id="p_7D_835"> <div class="p"> <table class="singleColumn"> <tr> <td> <div class="pN">835</div> <div class="G">Appako vata me santo,</div> </td> </tr> <tr> <td> <div class="G">kāmo vellitakesiyā;</div> </td> </tr> <tr> <td> <div class="G">Anekabhāvo samuppādi,</div> </td> </tr> <tr> <td> <div class="G">arahanteva dakkhiṇā.</div> </td> </tr> </table> </div>
</div>
<div class="q" id="p_7D_836"> <div class="p"> <table class="singleColumn"> <tr> <td> <div class="pN">836</div> <div class="G">Yaṃ me atthi kataṃ puññaṃ,</div> </td> </tr> <tr> <td> <div class="G">arahantesu tādisu;</div> </td> </tr> <tr> <td> <div class="G">Taṃ me sabbaṅgakalyāṇi,</div> </td> </tr> <tr> <td> <div class="G">tayā saddhiṃ vipaccataṃ.</div> </td> </tr> </table> </div>
</div>
<div class="q" id="p_7D_837"> <div class="p"> <table class="singleColumn"> <tr> <td> <div class="pN">837</div> <div class="G">Yaṃ me atthi kataṃ puññaṃ,</div> </td> </tr> <tr> <td> <div class="G">asmiṃ pathavimaṇḍale;</div> </td> </tr> <tr> <td> <div class="G">Taṃ me sabbaṅgakalyāṇi,</div> </td> </tr> <tr> <td> <div class="G">tayā saddhiṃ vipaccataṃ.</div> </td> </tr> </table> </div>
</div>
<div class="q" id="p_7D_838"> <div class="p"> <table class="singleColumn"> <tr> <td> <div class="pN">838</div> <div class="G">Sakyaputtova jhānena,</div> </td> </tr> <tr> <td> <div class="G">ekodi nipako sato;</div> </td> </tr> <tr> <td> <div class="G">Amataṃ muni jigīsāno,</div> </td> </tr> <tr> <td> <div class="G">tamahaṃ sūriyavacchase.</div> </td> </tr> </table> </div>
</div>
<div class="q" id="p_7D_839"> <div class="p"> <table class="singleColumn"> <tr> <td> <div class="pN">839</div> <div class="G">Yathāpi muni nandeyya,</div> </td> </tr> <tr> <td> <div class="G">patvā sambodhimuttamaṃ;</div> </td> </tr> <tr> <td> <div class="G">Evaṃ nandeyyaṃ kalyāṇi,</div> </td> </tr> <tr> <td> <div class="G">missībhāvaṃ gato tayā.</div> </td> </tr> </table> </div>
</div>
<div class="q" id="p_7D_840"> <div class="p"> <table class="singleColumn"> <tr> <td> <div class="pN">840</div> <div class="G">Sakko ce me varaṃ dajjā,</div> </td> </tr> <tr> <td> <div class="G">tāvatiṃsānamissaro;</div> </td> </tr> <tr> <td> <div class="G">Tāhaṃ bhadde vareyyāhe,</div> </td> </tr> <tr> <td> <div class="G">evaṃ kāmo daḷho mama.</div> </td> </tr> </table> </div>
</div>
<div class="q" id="p_7D_841"> <div class="p"> <table class="singleColumn"> <tr> <td> <div class="pN">841</div> <div class="G">Sālaṃva na ciraṃ phullaṃ,</div> </td> </tr> <tr> <td> <div class="G">pitaraṃ te sumedhase;</div> </td> </tr> <tr> <td> <div class="G">Vandamāno namassāmi,</div> </td> </tr> <tr> <td> <div class="G">yassāsetādisī pajā”ti.</div> </td> </tr> </table> </div>
</div>
<div class="q" id="p_7D_842"> <div class="divNumber">349.</div> <div class="p">
<span class="pN">842</span>Evaṃ vutte, bhagavā pañcasikhaṃ gandhabbadevaputtaṃ etadavoca—  “saṃsandati kho te, pañcasikha, tantissaro gītassarena, gītassaro ca tantissarena; na ca pana te, pañcasikha, tantissaro gītassaraṃ ativattati, gītassaro ca tantissaraṃ. Kadā saṃyūḷhā pana te, pañcasikha, imā gāthā buddhūpasañhitā dhammūpasañhitā saṃghūpasañhitā arahantūpasañhitā kāmūpasañhitā”ti? “Ekamidaṃ, bhante, samayaṃ bhagavā uruvelāyaṃ viharati najjā nerañjarāya tīre ajapālanigrodhe paṭhamābhisambuddho. Tena kho panāhaṃ, bhante, samayena bhaddā nāma sūriyavacchasā timbaruno gandhabbarañño dhītā, tamabhikaṅkhāmi. Sā kho pana, bhante, bhaginī parakāminī hoti; sikhaṇḍī nāma mātalissa saṅgāhakassa putto, tamabhikaṅkhati. Yato kho ahaṃ, bhante, taṃ bhaginiṃ nālatthaṃ kenaci pariyāyena. Athāhaṃ beluvapaṇḍuvīṇaṃ ādāya yena timbaruno gandhabbarañño nivesanaṃ tenupasaṅkamiṃ; upasaṅkamitvā beluvapaṇḍuvīṇaṃ assāvesiṃ, imā ca gāthā abhāsiṃ buddhūpasañhitā dhammūpasañhitā saṃghūpasañhitā arahantūpasañhitā kāmūpasañhitā—  </div>
</div>
<div class="q" id="p_7D_843"> <div class="p"> <table class="singleColumn"> <tr> <td> <div class="pN">843</div> <div class="G">Vande te pitaraṃ bhadde,</div> </td> </tr> <tr> <td> <div class="G">timbaruṃ sūriyavacchase;</div> </td> </tr> <tr> <td> <div class="G">Yena jātāsi kalyāṇī,</div> </td> </tr> <tr> <td> <div class="G">ānandajananī mama.</div> </td> </tr> </table> </div>
</div>
<div class="CENTER" id="p_7D_844">
<span class="pN">844</span>…pe… </div>
<div class="q" id="p_7D_845"> <div class="p"> <table class="singleColumn"> <tr> <td> <div class="pN">845</div> <div class="G">Sālaṃva na ciraṃ phullaṃ,</div> </td> </tr> <tr> <td> <div class="G">pitaraṃ te sumedhase;</div> </td> </tr> <tr> <td> <div class="G">Vandamāno namassāmi,</div> </td> </tr> <tr> <td> <div class="G">yassāsetādisī pajāti.</div> </td> </tr> </table> </div>
</div>
<div class="q" id="p_7D_846"> <div class="p">
<span class="pN">846</span>Evaṃ vutte, bhante, bhaddā sūriyavacchasā maṃ etadavoca—  ‘na kho me, mārisa, so bhagavā sammukhā diṭṭho, api ca sutoyeva me so bhagavā devānaṃ tāvatiṃsānaṃ sudhammāyaṃ sabhāyaṃ upanaccantiyā. Yato kho tvaṃ, mārisa, taṃ bhagavantaṃ kittesi, hotu no ajja samāgamo’ti. Soyeva no, bhante, tassā bhaginiyā saddhiṃ samāgamo ahosi. Na ca dāni tato pacchā”ti. </div>
</div>
</html>
