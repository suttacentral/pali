<html>
<div class="i">16.1.5 Mālukyaputtattheragāthā</div>
<div class="h">Vīsatinipāta</div>
<div class="h">Paṭhamavagga</div>
<div class="h">Mālukyaputtattheragāthā</div>
<div class="q" id="p_19Th1_1134"> <div class="divNumber">794.</div> <div class="p"> <table class="singleColumn"> <tr> <td> <div class="pN">1134</div> <div class="G">“Rūpaṃ disvā sati muṭṭhā,</div> </td> </tr> <tr> <td> <div class="G">Piyaṃ nimittaṃ manasi karoto;</div> </td> </tr> <tr> <td> <div class="G">Sārattacitto vedeti,</div> </td> </tr> <tr> <td> <div class="G">Tañca ajjhosa tiṭṭhati.</div> </td> </tr> </table> </div>
</div>
<div class="q" id="p_19Th1_1135"> <div class="divNumber">795.</div> <div class="p"> <table class="singleColumn"> <tr> <td> <div class="pN">1135</div> <div class="G">Tassa vaḍḍhanti vedanā,</div> </td> </tr> <tr> <td> <div class="G">anekā rūpasambhavā;</div> </td> </tr> <tr> <td> <div class="G">Abhijjhā ca vihesā ca,</div> </td> </tr> <tr> <td> <div class="G">cittamassūpahaññati;</div> </td> </tr> <tr> <td> <div class="G">Evamācinato dukkhaṃ,</div> </td> </tr> <tr> <td> <div class="G">ārā nibbāna vuccati.</div> </td> </tr> </table> </div>
</div>
<div class="q" id="p_19Th1_1136"> <div class="divNumber">796.</div> <div class="p"> <table class="singleColumn"> <tr> <td> <div class="pN">1136</div> <div class="G">Saddaṃ sutvā sati muṭṭhā,</div> </td> </tr> <tr> <td> <div class="G">Piyaṃ nimittaṃ manasi karoto;</div> </td> </tr> <tr> <td> <div class="G">Sārattacitto vedeti,</div> </td> </tr> <tr> <td> <div class="G">Tañca ajjhosa tiṭṭhati.</div> </td> </tr> </table> </div>
</div>
<div class="q" id="p_19Th1_1137"> <div class="divNumber">797.</div> <div class="p"> <table class="singleColumn"> <tr> <td> <div class="pN">1137</div> <div class="G">Tassa vaḍḍhanti vedanā,</div> </td> </tr> <tr> <td> <div class="G">anekā saddasambhavā;</div> </td> </tr> <tr> <td> <div class="G">Abhijjhā ca vihesā ca,</div> </td> </tr> <tr> <td> <div class="G">cittamassūpahaññati;</div> </td> </tr> <tr> <td> <div class="G">Evamācinato dukkhaṃ,</div> </td> </tr> <tr> <td> <div class="G">ārā nibbāna vuccati.</div> </td> </tr> </table> </div>
</div>
<div class="q" id="p_19Th1_1138"> <div class="divNumber">798.</div> <div class="p"> <table class="singleColumn"> <tr> <td> <div class="pN">1138</div> <div class="G">Gandhaṃ ghatvā sati muṭṭhā,</div> </td> </tr> <tr> <td> <div class="G">Piyaṃ nimittaṃ manasi karoto;</div> </td> </tr> <tr> <td> <div class="G">Sārattacitto vedeti,</div> </td> </tr> <tr> <td> <div class="G">Tañca ajjhosa tiṭṭhati.</div> </td> </tr> </table> </div>
</div>
<div class="q" id="p_19Th1_1139"> <div class="divNumber">799.</div> <div class="p"> <table class="singleColumn"> <tr> <td> <div class="pN">1139</div> <div class="G">Tassa vaḍḍhanti vedanā,</div> </td> </tr> <tr> <td> <div class="G">anekā gandhasambhavā;</div> </td> </tr> <tr> <td> <div class="G">Abhijjhā ca vihesā ca,</div> </td> </tr> <tr> <td> <div class="G">cittamassūpahaññati;</div> </td> </tr> <tr> <td> <div class="G">Evamācinato dukkhaṃ,</div> </td> </tr> <tr> <td> <div class="G">ārā nibbāna vuccati.</div> </td> </tr> </table> </div>
</div>
<div class="q" id="p_19Th1_1140"> <div class="divNumber">800.</div> <div class="p"> <table class="singleColumn"> <tr> <td> <div class="pN">1140</div> <div class="G">Rasaṃ bhotvā sati muṭṭhā,</div> </td> </tr> <tr> <td> <div class="G">Piyaṃ nimittaṃ manasi karoto;</div> </td> </tr> <tr> <td> <div class="G">Sārattacitto vedeti,</div> </td> </tr> <tr> <td> <div class="G">Tañca ajjhosa tiṭṭhati.</div> </td> </tr> </table> </div>
</div>
<div class="q" id="p_19Th1_1141"> <div class="divNumber">801.</div> <div class="p"> <table class="singleColumn"> <tr> <td> <div class="pN">1141</div> <div class="G">Tassa vaḍḍhanti vedanā,</div> </td> </tr> <tr> <td> <div class="G">anekā rasasambhavā;</div> </td> </tr> <tr> <td> <div class="G">Abhijjhā ca vihesā ca,</div> </td> </tr> <tr> <td> <div class="G">cittamassūpahaññati;</div> </td> </tr> <tr> <td> <div class="G">Evamācinato dukkhaṃ,</div> </td> </tr> <tr> <td> <div class="G">ārā nibbāna vuccati.</div> </td> </tr> </table> </div>
</div>
<div class="q" id="p_19Th1_1142"> <div class="divNumber">802.</div> <div class="p"> <table class="singleColumn"> <tr> <td> <div class="pN">1142</div> <div class="G">Phassaṃ phussa sati muṭṭhā,</div> </td> </tr> <tr> <td> <div class="G">Piyaṃ nimittaṃ manasi karoto;</div> </td> </tr> <tr> <td> <div class="G">Sārattacitto vedeti,</div> </td> </tr> <tr> <td> <div class="G">Tañca ajjhosa tiṭṭhati.</div> </td> </tr> </table> </div>
</div>
<div class="q" id="p_19Th1_1143"> <div class="divNumber">803.</div> <div class="p"> <table class="singleColumn"> <tr> <td> <div class="pN">1143</div> <div class="G">Tassa vaḍḍhanti vedanā,</div> </td> </tr> <tr> <td> <div class="G">anekā phassasambhavā;</div> </td> </tr> <tr> <td> <div class="G">Abhijjhā ca vihesā ca,</div> </td> </tr> <tr> <td> <div class="G">cittamassūpahaññati;</div> </td> </tr> <tr> <td> <div class="G">Evamācinato dukkhaṃ,</div> </td> </tr> <tr> <td> <div class="G">ārā nibbāna vuccati.</div> </td> </tr> </table> </div>
</div>
<div class="q" id="p_19Th1_1144"> <div class="divNumber">804.</div> <div class="p"> <table class="singleColumn"> <tr> <td> <div class="pN">1144</div> <div class="G">Dhammaṃ ñatvā sati muṭṭhā,</div> </td> </tr> <tr> <td> <div class="G">Piyaṃ nimittaṃ manasi karoto;</div> </td> </tr> <tr> <td> <div class="G">Sārattacitto vedeti,</div> </td> </tr> <tr> <td> <div class="G">Tañca ajjhosa tiṭṭhati.</div> </td> </tr> </table> </div>
</div>
<div class="q" id="p_19Th1_1145"> <div class="divNumber">805.</div> <div class="p"> <table class="singleColumn"> <tr> <td> <div class="pN">1145</div> <div class="G">Tassa vaḍḍhanti vedanā,</div> </td> </tr> <tr> <td> <div class="G">anekā dhammasambhavā;</div> </td> </tr> <tr> <td> <div class="G">Abhijjhā ca vihesā ca,</div> </td> </tr> <tr> <td> <div class="G">cittamassūpahaññati;</div> </td> </tr> <tr> <td> <div class="G">Evamācinato dukkhaṃ,</div> </td> </tr> <tr> <td> <div class="G">ārā nibbāna vuccati.</div> </td> </tr> </table> </div>
</div>
<div class="q" id="p_19Th1_1146"> <div class="divNumber">806.</div> <div class="p"> <table class="singleColumn"> <tr> <td> <div class="pN">1146</div> <div class="G">Na so rajjati rūpesu,</div> </td> </tr> <tr> <td> <div class="G">rūpaṃ disvā patissato;</div> </td> </tr> <tr> <td> <div class="G">Virattacitto vedeti,</div> </td> </tr> <tr> <td> <div class="G">tañca nājjhosa tiṭṭhati.</div> </td> </tr> </table> </div>
</div>
<div class="q" id="p_19Th1_1147"> <div class="divNumber">807.</div> <div class="p"> <table class="singleColumn"> <tr> <td> <div class="pN">1147</div> <div class="G">Yathāssa passato rūpaṃ,</div> </td> </tr> <tr> <td> <div class="G">sevato cāpi vedanaṃ;</div> </td> </tr> <tr> <td> <div class="G">Khīyati nopacīyati,</div> </td> </tr> <tr> <td> <div class="G">evaṃ so caratī sato;</div> </td> </tr> <tr> <td> <div class="G">Evaṃ apacinato dukkhaṃ,</div> </td> </tr> <tr> <td> <div class="G">santike nibbāna vuccati.</div> </td> </tr> </table> </div>
</div>
<div class="q" id="p_19Th1_1148"> <div class="divNumber">808.</div> <div class="p"> <table class="singleColumn"> <tr> <td> <div class="pN">1148</div> <div class="G">Na so rajjati saddesu,</div> </td> </tr> <tr> <td> <div class="G">saddaṃ sutvā patissato;</div> </td> </tr> <tr> <td> <div class="G">Virattacitto vedeti,</div> </td> </tr> <tr> <td> <div class="G">tañca nājjhosa tiṭṭhati.</div> </td> </tr> </table> </div>
</div>
<div class="q" id="p_19Th1_1149"> <div class="divNumber">809.</div> <div class="p"> <table class="singleColumn"> <tr> <td> <div class="pN">1149</div> <div class="G">Yathāssa suṇato saddaṃ,</div> </td> </tr> <tr> <td> <div class="G">sevato cāpi vedanaṃ;</div> </td> </tr> <tr> <td> <div class="G">Khīyati nopacīyati,</div> </td> </tr> <tr> <td> <div class="G">evaṃ so caratī sato;</div> </td> </tr> <tr> <td> <div class="G">Evaṃ apacinato dukkhaṃ,</div> </td> </tr> <tr> <td> <div class="G">santike nibbāna vuccati.</div> </td> </tr> </table> </div>
</div>
<div class="q" id="p_19Th1_1150"> <div class="divNumber">810.</div> <div class="p"> <table class="singleColumn"> <tr> <td> <div class="pN">1150</div> <div class="G">Na so rajjati gandhesu,</div> </td> </tr> <tr> <td> <div class="G">gandhaṃ ghatvā patissato;</div> </td> </tr> <tr> <td> <div class="G">Virattacitto vedeti,</div> </td> </tr> <tr> <td> <div class="G">tañca nājjhosa tiṭṭhati.</div> </td> </tr> </table> </div>
</div>
<div class="q" id="p_19Th1_1151"> <div class="divNumber">811.</div> <div class="p"> <table class="singleColumn"> <tr> <td> <div class="pN">1151</div> <div class="G">Yathāssa ghāyato gandhaṃ,</div> </td> </tr> <tr> <td> <div class="G">sevato cāpi vedanaṃ;</div> </td> </tr> <tr> <td> <div class="G">Khīyati nopacīyati,</div> </td> </tr> <tr> <td> <div class="G">evaṃ so caratī sato;</div> </td> </tr> <tr> <td> <div class="G">Evaṃ apacinato dukkhaṃ,</div> </td> </tr> <tr> <td> <div class="G">santike nibbāna vuccati.</div> </td> </tr> </table> </div>
</div>
<div class="q" id="p_19Th1_1152"> <div class="divNumber">812.</div> <div class="p"> <table class="singleColumn"> <tr> <td> <div class="pN">1152</div> <div class="G">Na so rajjati rasesu,</div> </td> </tr> <tr> <td> <div class="G">rasaṃ bhotvā patissato;</div> </td> </tr> <tr> <td> <div class="G">Virattacitto vedeti,</div> </td> </tr> <tr> <td> <div class="G">tañca nājjhosa tiṭṭhati.</div> </td> </tr> </table> </div>
</div>
<div class="q" id="p_19Th1_1153"> <div class="divNumber">813.</div> <div class="p"> <table class="singleColumn"> <tr> <td> <div class="pN">1153</div> <div class="G">Yathāssa sāyarato rasaṃ,</div> </td> </tr> <tr> <td> <div class="G">sevato cāpi vedanaṃ;</div> </td> </tr> <tr> <td> <div class="G">Khīyati nopacīyati,</div> </td> </tr> <tr> <td> <div class="G">evaṃ so caratī sato;</div> </td> </tr> <tr> <td> <div class="G">Evaṃ apacinato dukkhaṃ,</div> </td> </tr> <tr> <td> <div class="G">santike nibbāna vuccati.</div> </td> </tr> </table> </div>
</div>
<div class="q" id="p_19Th1_1154"> <div class="divNumber">814.</div> <div class="p"> <table class="singleColumn"> <tr> <td> <div class="pN">1154</div> <div class="G">Na so rajjati phassesu,</div> </td> </tr> <tr> <td> <div class="G">phassaṃ phussa patissato;</div> </td> </tr> <tr> <td> <div class="G">Virattacitto vedeti,</div> </td> </tr> <tr> <td> <div class="G">tañca nājjhosa tiṭṭhati.</div> </td> </tr> </table> </div>
</div>
<div class="q" id="p_19Th1_1155"> <div class="divNumber">815.</div> <div class="p"> <table class="singleColumn"> <tr> <td> <div class="pN">1155</div> <div class="G">Yathāssa phusato phassaṃ,</div> </td> </tr> <tr> <td> <div class="G">sevato cāpi vedanaṃ;</div> </td> </tr> <tr> <td> <div class="G">Khīyati nopacīyati,</div> </td> </tr> <tr> <td> <div class="G">evaṃ so caratī sato;</div> </td> </tr> <tr> <td> <div class="G">Evaṃ apacinato dukkhaṃ,</div> </td> </tr> <tr> <td> <div class="G">santike nibbāna vuccati.</div> </td> </tr> </table> </div>
</div>
<div class="q" id="p_19Th1_1156"> <div class="divNumber">816.</div> <div class="p"> <table class="singleColumn"> <tr> <td> <div class="pN">1156</div> <div class="G">Na so rajjati dhammesu,</div> </td> </tr> <tr> <td> <div class="G">dhammaṃ ñatvā patissato;</div> </td> </tr> <tr> <td> <div class="G">Virattacitto vedeti,</div> </td> </tr> <tr> <td> <div class="G">tañca nājjhosa tiṭṭhati.</div> </td> </tr> </table> </div>
</div>
<div class="q" id="p_19Th1_1157"> <div class="divNumber">817.</div> <div class="p"> <table class="singleColumn"> <tr> <td> <div class="pN">1157</div> <div class="G">Yathāssa vijānato dhammaṃ,</div> </td> </tr> <tr> <td> <div class="G">sevato cāpi vedanaṃ;</div> </td> </tr> <tr> <td> <div class="G">Khīyati nopacīyati,</div> </td> </tr> <tr> <td> <div class="G">evaṃ so caratī sato;</div> </td> </tr> <tr> <td> <div class="G">Evaṃ apacinato dukkhaṃ,</div> </td> </tr> <tr> <td> <div class="G">santike nibbāna vuccati”.</div> </td> </tr> </table> </div>
</div>
<div class="CENTER" id="p_19Th1_1158">
<span class="pN">1158</span>…  Mālukyaputto thero… .</div>
</html>
