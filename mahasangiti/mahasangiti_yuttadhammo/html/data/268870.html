<html>
<div class="i">2.1.2 Bhūridattacariya</div>
<div class="h">Hatthināgavagga</div>
<div class="h">Sīlapāramī</div>
<div class="h">Bhūridattacariya</div>
<div class="q" id="p_21Cp_173"> <div class="divNumber">11.</div> <div class="p"> <table class="singleColumn"> <tr> <td> <div class="pN">173</div> <div class="G">“Punāparaṃ yadā homi,</div> </td> </tr> <tr> <td> <div class="G">bhūridatto mahiddhiko;</div> </td> </tr> <tr> <td> <div class="G">Virūpakkhena mahāraññā,</div> </td> </tr> <tr> <td> <div class="G">devalokamagañchahaṃ.</div> </td> </tr> </table> </div>
</div>
<div class="q" id="p_21Cp_174"> <div class="divNumber">12.</div> <div class="p"> <table class="singleColumn"> <tr> <td> <div class="pN">174</div> <div class="G">Tattha passitvāhaṃ deve,</div> </td> </tr> <tr> <td> <div class="G">ekantaṃ sukhasamappite;</div> </td> </tr> <tr> <td> <div class="G">Taṃ saggagamanatthāya,</div> </td> </tr> <tr> <td> <div class="G">sīlabbataṃ samādiyiṃ.</div> </td> </tr> </table> </div>
</div>
<div class="q" id="p_21Cp_175"> <div class="divNumber">13.</div> <div class="p"> <table class="singleColumn"> <tr> <td> <div class="pN">175</div> <div class="G">Sarīrakiccaṃ katvāna,</div> </td> </tr> <tr> <td> <div class="G">bhutvā yāpanamattakaṃ;</div> </td> </tr> <tr> <td> <div class="G">Caturo aṅge adhiṭṭhāya,</div> </td> </tr> <tr> <td> <div class="G">semi vammikamuddhani.</div> </td> </tr> </table> </div>
</div>
<div class="q" id="p_21Cp_176"> <div class="divNumber">14.</div> <div class="p"> <table class="singleColumn"> <tr> <td> <div class="pN">176</div> <div class="G">‘Chaviyā cammena maṃsena,</div> </td> </tr> <tr> <td> <div class="G">Nahāruaṭṭhikehi vā;</div> </td> </tr> <tr> <td> <div class="G">Yassa etena karaṇīyaṃ,</div> </td> </tr> <tr> <td> <div class="G">Dinnaṃyeva harātu so’.</div> </td> </tr> </table> </div>
</div>
<div class="q" id="p_21Cp_177"> <div class="divNumber">15.</div> <div class="p"> <table class="singleColumn"> <tr> <td> <div class="pN">177</div> <div class="G">Saṃsito akataññunā,</div> </td> </tr> <tr> <td> <div class="G">ālampāyano mamaggahi;</div> </td> </tr> <tr> <td> <div class="G">Peḷāya pakkhipitvāna,</div> </td> </tr> <tr> <td> <div class="G">kīḷeti maṃ tahiṃ tahiṃ.</div> </td> </tr> </table> </div>
</div>
<div class="q" id="p_21Cp_178"> <div class="divNumber">16.</div> <div class="p"> <table class="singleColumn"> <tr> <td> <div class="pN">178</div> <div class="G">Peḷāya pakkhipantepi,</div> </td> </tr> <tr> <td> <div class="G">sammaddantepi pāṇinā;</div> </td> </tr> <tr> <td> <div class="G">Ālampāyane na kuppāmi,</div> </td> </tr> <tr> <td> <div class="G">sīlakhaṇḍabhayā mama.</div> </td> </tr> </table> </div>
</div>
<div class="q" id="p_21Cp_179"> <div class="divNumber">17.</div> <div class="p"> <table class="singleColumn"> <tr> <td> <div class="pN">179</div> <div class="G">Sakajīvitapariccāgo,</div> </td> </tr> <tr> <td> <div class="G">tiṇato lahuko mama;</div> </td> </tr> <tr> <td> <div class="G">Sīlavītikkamo mayhaṃ,</div> </td> </tr> <tr> <td> <div class="G">pathavīuppatanaṃ viya.</div> </td> </tr> </table> </div>
</div>
<div class="q" id="p_21Cp_180"> <div class="divNumber">18.</div> <div class="p"> <table class="singleColumn"> <tr> <td> <div class="pN">180</div> <div class="G">Nirantaraṃ jātisataṃ,</div> </td> </tr> <tr> <td> <div class="G">cajeyyaṃ mama jīvitaṃ;</div> </td> </tr> <tr> <td> <div class="G">Neva sīlaṃ pabhindeyyaṃ,</div> </td> </tr> <tr> <td> <div class="G">catuddīpāna hetupi.</div> </td> </tr> </table> </div>
</div>
<div class="q" id="p_21Cp_181"> <div class="divNumber">19.</div> <div class="p"> <table class="singleColumn"> <tr> <td> <div class="pN">181</div> <div class="G">Api cāhaṃ sīlarakkhāya,</div> </td> </tr> <tr> <td> <div class="G">Sīlapāramipūriyā;</div> </td> </tr> <tr> <td> <div class="G">Na karomi citte aññathattaṃ,</div> </td> </tr> <tr> <td> <div class="G">Pakkhipantampi peḷake”ti.</div> </td> </tr> </table> </div>
</div>
<div class="CENTER" id="p_21Cp_182">
<span class="pN">182</span>Bhūridattacariyaṃ dutiyaṃ.</div>
</html>
