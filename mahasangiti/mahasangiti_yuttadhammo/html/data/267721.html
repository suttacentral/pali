<html>
<div class="i">3.6 Soṇātherīapadāna</div>
<div class="h">Kuṇḍalakesīvagga</div>
<div class="h">Soṇātherīapadāna</div>
<div class="q" id="p_20Ap2_924"> <div class="divNumber">220.</div> <div class="p"> <table class="singleColumn"> <tr> <td> <div class="pN">924</div> <div class="G">“Padumuttaro nāma jino,</div> </td> </tr> <tr> <td> <div class="G">sabbadhammāna pāragū;</div> </td> </tr> <tr> <td> <div class="G">Ito satasahassamhi,</div> </td> </tr> <tr> <td> <div class="G">kappe uppajji nāyako.</div> </td> </tr> </table> </div>
</div>
<div class="q" id="p_20Ap2_925"> <div class="divNumber">221.</div> <div class="p"> <table class="singleColumn"> <tr> <td> <div class="pN">925</div> <div class="G">Tadā seṭṭhikule jātā,</div> </td> </tr> <tr> <td> <div class="G">sukhitā pūjitā piyā;</div> </td> </tr> <tr> <td> <div class="G">Upetvā taṃ munivaraṃ,</div> </td> </tr> <tr> <td> <div class="G">assosiṃ madhuraṃ vacaṃ.</div> </td> </tr> </table> </div>
</div>
<div class="q" id="p_20Ap2_926"> <div class="divNumber">222.</div> <div class="p"> <table class="singleColumn"> <tr> <td> <div class="pN">926</div> <div class="G">Āraddhavīriyānaggaṃ,</div> </td> </tr> <tr> <td> <div class="G">vaṇṇesi bhikkhuniṃ jino;</div> </td> </tr> <tr> <td> <div class="G">Taṃ sutvā muditā hutvā,</div> </td> </tr> <tr> <td> <div class="G">kāraṃ katvāna satthuno.</div> </td> </tr> </table> </div>
</div>
<div class="q" id="p_20Ap2_927"> <div class="divNumber">223.</div> <div class="p"> <table class="singleColumn"> <tr> <td> <div class="pN">927</div> <div class="G">Abhivādiya sambuddhaṃ,</div> </td> </tr> <tr> <td> <div class="G">ṭhānaṃ taṃ patthayiṃ tadā;</div> </td> </tr> <tr> <td> <div class="G">Anumodi mahāvīro,</div> </td> </tr> <tr> <td> <div class="G">‘sijjhataṃ paṇidhī tava.</div> </td> </tr> </table> </div>
</div>
<div class="q" id="p_20Ap2_928"> <div class="divNumber">224.</div> <div class="p"> <table class="singleColumn"> <tr> <td> <div class="pN">928</div> <div class="G">Satasahassito kappe,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap2_929"> <div class="divNumber">225.</div> <div class="p"> <table class="singleColumn"> <tr> <td> <div class="pN">929</div> <div class="G">Tassa dhammesu dāyādā,</div> </td> </tr> <tr> <td> <div class="G">orasā dhammanimmitā;</div> </td> </tr> <tr> <td> <div class="G">Soṇāti nāma nāmena,</div> </td> </tr> <tr> <td> <div class="G">hessati satthu sāvikā’.</div> </td> </tr> </table> </div>
</div>
<div class="q" id="p_20Ap2_930"> <div class="divNumber">226.</div> <div class="p"> <table class="singleColumn"> <tr> <td> <div class="pN">930</div> <div class="G">Taṃ sutvā muditā hutvā,</div> </td> </tr> <tr> <td> <div class="G">yāvajīvaṃ tadā jinaṃ;</div> </td> </tr> <tr> <td> <div class="G">Mettacittā paricariṃ,</div> </td> </tr> <tr> <td> <div class="G">paccayehi vināyakaṃ.</div> </td> </tr> </table> </div>
</div>
<div class="q" id="p_20Ap2_931"> <div class="divNumber">227.</div> <div class="p"> <table class="singleColumn"> <tr> <td> <div class="pN">931</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṃ dehaṃ,</div> </td> </tr> <tr> <td> <div class="G">tāvatiṃsamagacchahaṃ.</div> </td> </tr> </table> </div>
</div>
<div class="q" id="p_20Ap2_932"> <div class="divNumber">228.</div> <div class="p"> <table class="singleColumn"> <tr> <td> <div class="pN">932</div> <div class="G">Pacchime ca bhave dāni,</div> </td> </tr> <tr> <td> <div class="G">jātā seṭṭhikule ahaṃ;</div> </td> </tr> <tr> <td> <div class="G">Sāvatthiyaṃ puravare,</div> </td> </tr> <tr> <td> <div class="G">iddhe phīte mahaddhane.</div> </td> </tr> </table> </div>
</div>
<div class="q" id="p_20Ap2_933"> <div class="divNumber">229.</div> <div class="p"> <table class="singleColumn"> <tr> <td> <div class="pN">933</div> <div class="G">Yadā ca yobbanappattā,</div> </td> </tr> <tr> <td> <div class="G">gantvā patikulaṃ ahaṃ;</div> </td> </tr> <tr> <td> <div class="G">Dasa puttāni ajaniṃ,</div> </td> </tr> <tr> <td> <div class="G">surūpāni visesato.</div> </td> </tr> </table> </div>
</div>
<div class="q" id="p_20Ap2_934"> <div class="divNumber">230.</div> <div class="p"> <table class="singleColumn"> <tr> <td> <div class="pN">934</div> <div class="G">Sukhedhitā ca te sabbe,</div> </td> </tr> <tr> <td> <div class="G">jananettamanoharā;</div> </td> </tr> <tr> <td> <div class="G">Amittānampi rucitā,</div> </td> </tr> <tr> <td> <div class="G">mama pageva te piyā.</div> </td> </tr> </table> </div>
</div>
<div class="q" id="p_20Ap2_935"> <div class="divNumber">231.</div> <div class="p"> <table class="singleColumn"> <tr> <td> <div class="pN">935</div> <div class="G">Tato mayhaṃ akāmāya,</div> </td> </tr> <tr> <td> <div class="G">dasaputtapurakkhato;</div> </td> </tr> <tr> <td> <div class="G">Pabbajittha sa me bhattā,</div> </td> </tr> <tr> <td> <div class="G">devadevassa sāsane.</div> </td> </tr> </table> </div>
</div>
<div class="q" id="p_20Ap2_936"> <div class="divNumber">232.</div> <div class="p"> <table class="singleColumn"> <tr> <td> <div class="pN">936</div> <div class="G">Tadekikā vicintesiṃ,</div> </td> </tr> <tr> <td> <div class="G">‘jīvitenālamatthu me;</div> </td> </tr> <tr> <td> <div class="G">Cattāya patiputtehi,</div> </td> </tr> <tr> <td> <div class="G">vuḍḍhāya ca varākiyā.</div> </td> </tr> </table> </div>
</div>
<div class="q" id="p_20Ap2_937"> <div class="divNumber">233.</div> <div class="p"> <table class="singleColumn"> <tr> <td> <div class="pN">937</div> <div class="G">Ahampi tattha gacchissaṃ,</div> </td> </tr> <tr> <td> <div class="G">sampatto yattha me pati’;</div> </td> </tr> <tr> <td> <div class="G">Evāhaṃ cintayitvāna,</div> </td> </tr> <tr> <td> <div class="G">pabbajiṃ anagāriyaṃ.</div> </td> </tr> </table> </div>
</div>
<div class="q" id="p_20Ap2_938"> <div class="divNumber">234.</div> <div class="p"> <table class="singleColumn"> <tr> <td> <div class="pN">938</div> <div class="G">Tato ca maṃ bhikkhuniyo,</div> </td> </tr> <tr> <td> <div class="G">ekaṃ bhikkhunupassaye;</div> </td> </tr> <tr> <td> <div class="G">Vihāya gacchumovādaṃ,</div> </td> </tr> <tr> <td> <div class="G">‘tāpehi udakaṃ’ iti.</div> </td> </tr> </table> </div>
</div>
<div class="q" id="p_20Ap2_939"> <div class="divNumber">235.</div> <div class="p"> <table class="singleColumn"> <tr> <td> <div class="pN">939</div> <div class="G">Tadā udakamāhitvā,</div> </td> </tr> <tr> <td> <div class="G">okiritvāna kumbhiyā;</div> </td> </tr> <tr> <td> <div class="G">Culle ṭhapetvā āsīnā,</div> </td> </tr> <tr> <td> <div class="G">tato cittaṃ samādahiṃ.</div> </td> </tr> </table> </div>
</div>
<div class="q" id="p_20Ap2_940"> <div class="divNumber">236.</div> <div class="p"> <table class="singleColumn"> <tr> <td> <div class="pN">940</div> <div class="G">Khandhe aniccato disvā,</div> </td> </tr> <tr> <td> <div class="G">dukkhato ca anattato;</div> </td> </tr> <tr> <td> <div class="G">Khepetvā āsave sabbe,</div> </td> </tr> <tr> <td> <div class="G">arahattamapāpuṇiṃ.</div> </td> </tr> </table> </div>
</div>
<div class="q" id="p_20Ap2_941"> <div class="divNumber">237.</div> <div class="p"> <table class="singleColumn"> <tr> <td> <div class="pN">941</div> <div class="G">Tadāgantvā bhikkhuniyo,</div> </td> </tr> <tr> <td> <div class="G">uṇhodakamapucchisuṃ;</div> </td> </tr> <tr> <td> <div class="G">Tejodhātumadhiṭṭhāya,</div> </td> </tr> <tr> <td> <div class="G">khippaṃ santāpayiṃ jalaṃ.</div> </td> </tr> </table> </div>
</div>
<div class="q" id="p_20Ap2_942"> <div class="divNumber">238.</div> <div class="p"> <table class="singleColumn"> <tr> <td> <div class="pN">942</div> <div class="G">Vimhitā tā jinavaraṃ,</div> </td> </tr> <tr> <td> <div class="G">etamatthamasāvayuṃ;</div> </td> </tr> <tr> <td> <div class="G">Taṃ sutvā mudito nātho,</div> </td> </tr> <tr> <td> <div class="G">imaṃ gāthaṃ abhāsatha.</div> </td> </tr> </table> </div>
</div>
<div class="q" id="p_20Ap2_943"> <div class="divNumber">239.</div> <div class="p"> <table class="singleColumn"> <tr> <td> <div class="pN">943</div> <div class="G">‘Yo ca vassasataṃ jīve,</div> </td> </tr> <tr> <td> <div class="G">kusīto hīnavīriyo;</div> </td> </tr> <tr> <td> <div class="G">Ekāhaṃ jīvitaṃ seyyo,</div> </td> </tr> <tr> <td> <div class="G">vīriyamārabhato daḷhaṃ’.</div> </td> </tr> </table> </div>
</div>
<div class="q" id="p_20Ap2_944"> <div class="divNumber">240.</div> <div class="p"> <table class="singleColumn"> <tr> <td> <div class="pN">944</div> <div class="G">Ārādhito mahāvīro,</div> </td> </tr> <tr> <td> <div class="G">mayā suppaṭipattiyā;</div> </td> </tr> <tr> <td> <div class="G">Āraddhavīriyānaggaṃ,</div> </td> </tr> <tr> <td> <div class="G">mamāha sa mahāmuni.</div> </td> </tr> </table> </div>
</div>
<div class="q" id="p_20Ap2_945"> <div class="divNumber">241.</div> <div class="p"> <table class="singleColumn"> <tr> <td> <div class="pN">945</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavā.</div> </td> </tr> </table> </div>
</div>
<div class="q" id="p_20Ap2_946"> <div class="divNumber">242.</div> <div class="p"> <table class="singleColumn"> <tr> <td> <div class="pN">946</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap2_947"> <div class="divNumber">243.</div> <div class="p"> <table class="singleColumn"> <tr> <td> <div class="pN">947</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap2_948"> <div class="p">
<span class="pN">948</span>Itthaṃ sudaṃ soṇā bhikkhunī imā gāthāyo abhāsitthāti. </div>
</div>
<div class="CENTER" id="p_20Ap2_949">
<span class="pN">949</span>Soṇātheriyāpadānaṃ chaṭṭhaṃ.</div>
</html>
