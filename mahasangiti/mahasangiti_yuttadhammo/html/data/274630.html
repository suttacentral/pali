<html>
<div class="i">2.3.9 Ekadhammasutta</div>
<div class="h">Bojjhaṅgasaṃyutta</div>
<div class="h">Udāyivagga</div>
<div class="h">Ekadhammasutta</div>
<div class="q" id="p_14S5_485"> <div class="divNumber">210.</div> <div class="p">
<span class="pN">485</span>“Nāhaṃ, bhikkhave, aññaṃ ekadhammampi samanupassāmi, yo evaṃ bhāvito bahulīkato saṃyojanīyānaṃ dhammānaṃ pahānāya saṃvattati, yathayidaṃ, bhikkhave, satta bojjhaṅgā. Katame satta? Satisambojjhaṅgo…pe…  upekkhāsambojjhaṅgo. Kathaṃ bhāvitā ca, bhikkhave, satta bojjhaṅgā kathaṃ bahulīkatā saṃyojanīyānaṃ dhammānaṃ pahānāya saṃvattanti? </div>
</div>
<div class="q" id="p_14S5_486"> <div class="p">
<span class="pN">486</span>Idha, bhikkhave, bhikkhu satisambojjhaṅgaṃ bhāveti vivekanissitaṃ…pe…  upekkhāsambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. Evaṃ bhāvitā kho, bhikkhave, satta bojjhaṅgā evaṃ bahulīkatā saṃyojanīyānaṃ dhammānaṃ pahānāya saṃvattanti. </div>
</div>
<div class="q" id="p_14S5_487"> <div class="p">
<span class="pN">487</span>Katame ca, bhikkhave, saṃyojanīyā dhammā? Cakkhu, bhikkhave, saṃyojanīyo dhammo. Etthete uppajjanti saṃyojanavinibandhā ajjhosānā…pe…  jivhā saṃyojanīyā dhammā. Etthete uppajjanti saṃyojanavinibandhā ajjhosānā…pe…  mano saṃyojanīyo dhammo. Etthete uppajjanti saṃyojanavinibandhā ajjhosānā. Ime vuccanti, bhikkhave, saṃyojanīyā dhammā”ti. </div>
</div>
<div class="CENTER" id="p_14S5_488">
<span class="pN">488</span>Navamaṃ.</div>
</html>
