<html>
<div class="i">1.2.10 Bhattuddesakasutta</div>
<div class="h">Paṭhamapaṇṇāsaka</div>
<div class="h">Caravagga</div>
<div class="h">Bhattuddesakasutta</div>
<div class="q" id="p_15A4_123"> <div class="divNumber">20.</div> <div class="p">
<span class="pN">123</span>“Catūhi, bhikkhave, dhammehi samannāgato bhattuddesako yathābhataṃ nikkhitto evaṃ niraye. Katamehi catūhi? Chandāgatiṃ gacchati, dosāgatiṃ gacchati, mohāgatiṃ gacchati, bhayāgatiṃ gacchati—  imehi kho, bhikkhave, catūhi dhammehi samannāgato bhattuddesako yathābhataṃ nikkhitto evaṃ niraye. </div>
</div>
<div class="q" id="p_15A4_124"> <div class="p">
<span class="pN">124</span>Catūhi, bhikkhave, dhammehi samannāgato bhattuddesako yathābhataṃ nikkhitto evaṃ sagge. Katamehi catūhi? Na chandāgatiṃ gacchati, na dosāgatiṃ gacchati, na mohāgatiṃ gacchati, na bhayāgatiṃ gacchati—  imehi kho, bhikkhave, catūhi dhammehi samannāgato bhattuddesako yathābhataṃ nikkhitto evaṃ saggeti. </div>
</div>
<div class="q" id="p_15A4_125"> <div class="p"> <table class="singleColumn"> <tr> <td> <div class="pN">125</div> <div class="G">Ye keci kāmesu asaññatā janā,</div> </td> </tr> <tr> <td> <div class="G">Adhammikā honti adhammagāravā;</div> </td> </tr> <tr> <td> <div class="G">Chandā dosā mohā ca bhayā gāmino,</div> </td> </tr> <tr> <td> <div class="G">Parisākasaṭo ca panesa vuccati.</div> </td> </tr> </table> </div>
</div>
<div class="q" id="p_15A4_126"> <div class="p"> <table class="singleColumn"> <tr> <td> <div class="pN">126</div> <div class="G">Evañhi vuttaṃ samaṇena jānatā,</div> </td> </tr> <tr> <td> <div class="G">Tasmā hi te sappurisā pasaṃsiyā;</div> </td> </tr> <tr> <td> <div class="G">Dhamme ṭhitā ye na karonti pāpakaṃ,</div> </td> </tr> <tr> <td> <div class="G">Na chandā na dosā na mohā na bhayā ca gāmino;</div> </td> </tr> <tr> <td> <div class="G">Parisāya maṇḍo ca panesa vuccati,</div> </td> </tr> <tr> <td> <div class="G">Evañhi vuttaṃ samaṇena jānatā”ti.</div> </td> </tr> </table> </div>
</div>
<div class="CENTER" id="p_15A4_127">
<span class="pN">127</span>Dasamaṃ.</div>
<div class="CENTER" id="p_15A4_128">
<span class="pN">128</span>Caravaggo dutiyo.</div>
<div class="SUMMARY" id="p_15A4_129">
<span class="pN">129</span><span class="firstLetter">T</span>assuddānaṃ</div>
<div class="q" id="p_15A4_130"> <div class="p"> <table class="singleColumn"> <tr> <td> <div class="pN">130</div> <div class="G">Caraṃ sīlaṃ padhānāni,</div> </td> </tr> <tr> <td> <div class="G">saṃvaraṃ paññatti pañcamaṃ;</div> </td> </tr> <tr> <td> <div class="G">Sokhummaṃ tayo agatī,</div> </td> </tr> <tr> <td> <div class="G">bhattuddesena te dasāti.</div> </td> </tr> </table> </div>
</div>
</html>
