<html>
<div class="i">1.3.7 Mettābhāvanāsutta</div>
<div class="h">Ekakanipāta</div>
<div class="h">Tatiyavagga</div>
<div class="h">Mettābhāvanāsutta</div>
<div class="q" id="p_18It_155"> <div class="divNumber">27.</div> <div class="p">
<span class="pN">155</span>Vuttañhetaṃ bhagavatā vuttamarahatāti me sutaṃ—  </div>
</div>
<div class="q" id="p_18It_156"> <div class="p">
<span class="pN">156</span>“Yāni kānici, bhikkhave, opadhikāni puññakiriyavatthūni sabbāni tāni mettāya cetovimuttiyā kalaṃ nāgghanti soḷasiṃ. Mettāyeva tāni cetovimutti adhiggahetvā bhāsate ca tapate ca virocati ca. </div>
</div>
<div class="q" id="p_18It_157"> <div class="p">
<span class="pN">157</span>Seyyathāpi, bhikkhave, yā kāci tārakarūpānaṃ pabhā sabbā tā candiyā pabhāya kalaṃ nāgghanti soḷasiṃ, candapabhāyeva tā adhiggahetvā bhāsate ca tapate ca virocati ca; evamevaṃ kho, bhikkhave, yāni kānici opadhikāni puññakiriyavatthūni sabbāni tāni mettāya cetovimuttiyā kalaṃ nāgghanti soḷasiṃ, mettāyeva tāni cetovimutti adhiggahetvā bhāsate ca tapate ca virocati ca. </div>
</div>
<div class="q" id="p_18It_158"> <div class="p">
<span class="pN">158</span>Seyyathāpi, bhikkhave, vassānaṃ pacchime māse saradasamaye viddhe vigatavalāhake deve ādicco nabhaṃ abbhussakkamāno sabbaṃ ākāsagataṃ tamagataṃ abhivihacca bhāsate ca tapate ca virocati ca; evamevaṃ kho, bhikkhave, yāni kānici opadhikāni puññakiriyavatthūni sabbāni tāni mettāya cetovimuttiyā kalaṃ nāgghanti soḷasiṃ, mettāyeva tāni cetovimutti adhiggahetvā bhāsate ca tapate ca virocati ca. </div>
</div>
<div class="q" id="p_18It_159"> <div class="p">
<span class="pN">159</span>Seyyathāpi, bhikkhave, rattiyā paccūsasamayaṃ osadhitārakā bhāsate ca tapate ca virocati ca; evamevaṃ kho, bhikkhave, yāni kānici opadhikāni puññakiriyavatthūni sabbāni tāni mettāya cetovimuttiyā kalaṃ nāgghanti soḷasiṃ, mettāyeva tāni cetovimutti adhiggahetvā bhāsate ca tapate ca virocati cā”ti. Etamatthaṃ bhagavā avoca. Tatthetaṃ iti vuccati—  </div>
</div>
<div class="q" id="p_18It_160"> <div class="p"> <table class="singleColumn"> <tr> <td> <div class="pN">160</div> <div class="G">“Yo ca mettaṃ bhāvayati,</div> </td> </tr> <tr> <td> <div class="G">appamāṇaṃ paṭissato;</div> </td> </tr> <tr> <td> <div class="G">Tanū saṃyojanā honti,</div> </td> </tr> <tr> <td> <div class="G">passato upadhikkhayaṃ.</div> </td> </tr> </table> </div>
</div>
<div class="q" id="p_18It_161"> <div class="p"> <table class="singleColumn"> <tr> <td> <div class="pN">161</div> <div class="G">Ekampi ce pāṇamaduṭṭhacitto,</div> </td> </tr> <tr> <td> <div class="G">Mettāyati kusalo tena hoti;</div> </td> </tr> <tr> <td> <div class="G">Sabbe ca pāṇe manasānukampaṃ,</div> </td> </tr> <tr> <td> <div class="G">Pahūtamariyo pakaroti puññaṃ.</div> </td> </tr> </table> </div>
</div>
<div class="q" id="p_18It_162"> <div class="p"> <table class="singleColumn"> <tr> <td> <div class="pN">162</div> <div class="G">Ye sattasaṇḍaṃ pathaviṃ vijitvā,</div> </td> </tr> <tr> <td> <div class="G">Rājisayo yajamānānupariyagā;</div> </td> </tr> <tr> <td> <div class="G">Assamedhaṃ purisamedhaṃ,</div> </td> </tr> <tr> <td> <div class="G">Sammāpāsaṃ vājapeyyaṃ niraggaḷaṃ.</div> </td> </tr> </table> </div>
</div>
<div class="q" id="p_18It_163"> <div class="p"> <table class="singleColumn"> <tr> <td> <div class="pN">163</div> <div class="G">Mettassa cittassa subhāvitassa,</div> </td> </tr> <tr> <td> <div class="G">Kalampi te nānubhavanti soḷasiṃ;</div> </td> </tr> <tr> <td> <div class="G">Candappabhā tāragaṇāva sabbe.</div> </td> </tr> </table> </div>
</div>
<div class="q" id="p_18It_164"> <div class="p"> <table class="singleColumn"> <tr> <td> <div class="pN">164</div> <div class="G">Yo na hanti na ghāteti,</div> </td> </tr> <tr> <td> <div class="G">na jināti na jāpaye;</div> </td> </tr> <tr> <td> <div class="G">Mettaṃso sabbabhūtesu,</div> </td> </tr> <tr> <td> <div class="G">veraṃ tassa na kenacī”ti.</div> </td> </tr> </table> </div>
</div>
<div class="q" id="p_18It_165"> <div class="p">
<span class="pN">165</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_166">
<span class="pN">166</span>Sattamaṃ.</div>
<div class="CENTER" id="p_18It_167">
<span class="pN">167</span>Tatiyo vaggo.</div>
<div class="SUMMARY" id="p_18It_168">
<span class="pN">168</span><span class="firstLetter">T</span>assuddānaṃ</div>
<div class="q" id="p_18It_169"> <div class="p"> <table class="singleColumn"> <tr> <td> <div class="pN">169</div> <div class="G">Cittaṃ mettaṃ ubho atthe,</div> </td> </tr> <tr> <td> <div class="G">puñjaṃ vepullapabbataṃ;</div> </td> </tr> <tr> <td> <div class="G">Sampajānamusāvādo,</div> </td> </tr> <tr> <td> <div class="G">dānañca mettabhāvanā.</div> </td> </tr> </table> </div>
</div>
<div class="q" id="p_18It_170"> <div class="p"> <table class="singleColumn"> <tr> <td> <div class="pN">170</div> <div class="G">Sattimāni ca suttāni,</div> </td> </tr> <tr> <td> <div class="G">purimāni ca vīsati;</div> </td> </tr> <tr> <td> <div class="G">Ekadhammesu suttantā,</div> </td> </tr> <tr> <td> <div class="G">sattavīsatisaṅgahāti.</div> </td> </tr> </table> </div>
</div>
<div class="ENDH3" id="p_18It_171">
<span class="pN">171</span>Ekakanipāto niṭṭhito.</div>
</html>
