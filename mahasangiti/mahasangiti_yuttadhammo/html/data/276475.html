<html>
<div class="i">1.5.4.6 Dutiyapavāraṇāsikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Bhojanavagga
</div>
<div class="h">
Dutiyapavāraṇāsikkhāpada
</div>
<div class="q" id="p_2V_784">
<div class="divNumber">
242.
</div>
<div class="p">
<span class="pN">784</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena dve bhikkhū kosalesu janapade sāvatthiṃ addhānamaggappaṭipannā honti. Eko bhikkhu anācāraṃ ācarati. Dutiyo bhikkhu taṃ bhikkhuṃ etadavoca—  “māvuso, evarūpamakāsi, netaṃ kappatī”ti. So tasmiṃ upanandhi. Atha kho te bhikkhū sāvatthiṃ agamaṃsu. Tena kho pana samayena sāvatthiyaṃ aññatarassa pūgassa saṃghabhattaṃ hoti. Dutiyo bhikkhu bhuttāvī pavārito hoti. Upanaddho bhikkhu ñātikulaṃ gantvā piṇḍapātaṃ ādāya yena so bhikkhu tenupasaṅkami; upasaṅkamitvā taṃ bhikkhuṃ etadavoca—  “bhuñjāhi, āvuso”ti. “Alaṃ, āvuso, paripuṇṇomhī”ti. “Sundaro, āvuso, piṇḍapāto, bhuñjāhī”ti. Atha kho so bhikkhu tena bhikkhunā nippīḷiyamāno taṃ piṇḍapātaṃ bhuñji. Upanaddho bhikkhu taṃ bhikkhuṃ etadavoca—  “tvampi nāma, āvuso, maṃ vattabbaṃ maññasi yaṃ tvaṃ bhuttāvī pavārito anatirittaṃ bhojanaṃ bhuñjasī”ti. “Nanu, āvuso, ācikkhitabban”ti. “Nanu, āvuso, pucchitabban”ti.
</div>
</div>
<div class="q" id="p_2V_785">
<div class="p">
<span class="pN">785</span>Atha kho so bhikkhu bhikkhūnaṃ etamatthaṃ ārocesi. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma bhikkhu bhikkhuṃ bhuttāviṃ pavāritaṃ anatirittena bhojanena abhihaṭṭhuṃ pavāressatī”ti…pe…  “saccaṃ kira tvaṃ, bhikkhu, bhikkhuṃ bhuttāviṃ pavāritaṃ anatirittena bhojanena abhihaṭṭhuṃ pavāresī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tvaṃ, moghapurisa, bhikkhuṃ bhuttāviṃ pavāritaṃ anatirittena bhojanena abhihaṭṭhuṃ pavāressasi. Netaṃ, moghapurisa, appasannānaṃ vā pasādāya…pe…  evañca pana bhikkhave imaṃ sikkhāpadaṃ uddiseyyātha— 
</div>
</div>
<div class="q" id="p_2V_786">
<div class="divNumber">
243.
</div>
<div class="p">
<span class="pN">786</span><span class="bold">“Yo pana bhikkhu bhikkhuṃ bhuttāviṃ pavāritaṃ anatirittena khādanīyena vā bhojanīyena vā abhihaṭṭhuṃ pavāreyya—  ‘handa, bhikkhu, khāda vā bhuñja vā’ti, jānaṃ āsādanāpekkho, bhuttasmiṃ, pācittiyan”</span>ti. (<span class="italic">36</span>:<span class="bold">85</span>)
</div>
</div>
<div class="q" id="p_2V_787">
<div class="divNumber">
244.
</div>
<div class="p">
<span class="pN">787</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṃ imasmiṃ atthe adhippeto bhikkhūti.
</div>
</div>
<div class="q" id="p_2V_788">
<div class="p">
<span class="pN">788</span><span class="bold">Bhikkhun</span>ti aññaṃ bhikkhuṃ.
</div>
</div>
<div class="q" id="p_2V_789">
<div class="p">
<span class="pN">789</span><span class="bold">Bhuttāvī</span> nāma pañcannaṃ bhojanānaṃ aññataraṃ bhojanaṃ, antamaso kusaggenapi bhuttaṃ hoti.
</div>
</div>
<div class="q" id="p_2V_790">
<div class="p">
<span class="pN">790</span><span class="bold">Pavārito</span> nāma asanaṃ paññāyati, bhojanaṃ paññāyati, hatthapāse ṭhito abhiharati, paṭikkhepo paññāyati.
</div>
</div>
<div class="q" id="p_2V_791">
<div class="p">
<span class="pN">791</span><span class="bold">Anatirittaṃ</span> nāma akappiyakataṃ hoti, appaṭiggahitakataṃ hoti, anuccāritakataṃ hoti, ahatthapāse kataṃ hoti, abhuttāvinā kataṃ hoti, bhuttāvinā pavāritena āsanā vuṭṭhitena kataṃ hoti, “alametaṃ sabban”ti avuttaṃ hoti, na gilānātirittaṃ hoti—  etaṃ anatirittaṃ nāma.
</div>
</div>
<div class="q" id="p_2V_792">
<div class="p">
<span class="pN">792</span><span class="bold">Khādanīyaṃ</span> nāma pañca bhojanāni—  yāmakālikaṃ sattāhakālikaṃ yāvajīvikaṃ ṭhapetvā avasesaṃ khādanīyaṃ nāma.
</div>
</div>
<div class="q" id="p_2V_793">
<div class="p">
<span class="pN">793</span><span class="bold">Bhojanīyaṃ</span> nāma pañca bhojanāni—  odano, kummāso, sattu, maccho, maṃsaṃ.
</div>
</div>
<div class="q" id="p_2V_794">
<div class="p">
<span class="pN">794</span><span class="bold">Abhihaṭṭhuṃ pavāreyyā</span>ti yāvatakaṃ icchasi tāvatakaṃ gaṇhāhīti.
</div>
</div>
<div class="q" id="p_2V_795">
<div class="p">
<span class="pN">795</span><span class="bold">Jānāti</span> nāma sāmaṃ vā jānāti, aññe vā tassa ārocenti, so vā āroceti.
</div>
</div>
<div class="q" id="p_2V_796">
<div class="p">
<span class="pN">796</span><span class="bold">Āsādanāpekkho</span>ti “iminā imaṃ codessāmi sāressāmi paṭicodessāmi paṭisāressāmi maṅkuṃ karissāmī”ti abhiharati, āpatti dukkaṭassa. Tassa vacanena “khādissāmi bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti dukkaṭassa. Bhojanapariyosāne āpatti pācittiyassa.
</div>
</div>
<div class="q" id="p_2V_797">
<div class="divNumber">
245.
</div>
<div class="p">
<span class="pN">797</span>Pavārite pavāritasaññī anatirittena khādanīyena vā bhojanīyena vā abhihaṭṭhuṃ pavāreti, āpatti pācittiyassa. Pavārite vematiko anatirittena khādanīyena vā bhojanīyena vā abhihaṭṭhuṃ pavāreti, āpatti dukkaṭassa. Pavārite appavāritasaññī anatirittena khādanīyena vā bhojanīyena vā abhihaṭṭhuṃ pavāreti, anāpatti. Yāmakālikaṃ sattāhakālikaṃ yāvajīvikaṃ āhāratthāya abhiharati, āpatti dukkaṭassa. Tassa vacanena “khādissāmi bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti dukkaṭassa. Appavārite pavāritasaññī, āpatti dukkaṭassa. Appavārite vematiko, āpatti dukkaṭassa. Appavārite appavāritasaññī, anāpatti.
</div>
</div>
<div class="q" id="p_2V_798">
<div class="divNumber">
246.
</div>
<div class="p">
<span class="pN">798</span>Anāpatti—  atirittaṃ kārāpetvā deti, “atirittaṃ kārāpetvā bhuñjāhī”ti deti, aññassatthāya haranto gacchāhīti deti, gilānassa sesakaṃ deti, “yāmakālikaṃ sattāhakālikaṃ yāvajīvikaṃ sati paccaye paribhuñjā”ti deti, ummattakassa, ādikammikassāti.
</div>
</div>
<div class="CENTER" id="p_2V_799">
<span class="pN">799</span>Dutiyapavāraṇāsikkhāpadaṃ niṭṭhitaṃ chaṭṭhaṃ.
</div>
</html>
