<html>
<div class="i">1.5.1 Sattaviññāṇaṭṭhitisutta</div>
<div class="h">Paṭhamapaṇṇāsaka</div>
<div class="h">Mahāyaññavagga</div>
<div class="h">Sattaviññāṇaṭṭhitisutta</div>
<div class="q" id="p_16A7_226"> <div class="divNumber">44.</div> <div class="p">
<span class="pN">226</span>“Sattimā, bhikkhave, viññāṇaṭṭhitiyo. Katamā satta? Santi, bhikkhave, sattā nānattakāyā nānattasaññino, seyyathāpi manussā, ekacce ca devā, ekacce ca vinipātikā. Ayaṃ paṭhamā viññāṇaṭṭhiti. (1) </div>
</div>
<div class="q" id="p_16A7_227"> <div class="p">
<span class="pN">227</span>Santi, bhikkhave, sattā nānattakāyā ekattasaññino, seyyathāpi devā brahmakāyikā paṭhamābhinibbattā. Ayaṃ dutiyā viññāṇaṭṭhiti. (2) </div>
</div>
<div class="q" id="p_16A7_228"> <div class="p">
<span class="pN">228</span>Santi, bhikkhave, sattā ekattakāyā nānattasaññino, seyyathāpi devā ābhassarā. Ayaṃ tatiyā viññāṇaṭṭhiti. (3) </div>
</div>
<div class="q" id="p_16A7_229"> <div class="p">
<span class="pN">229</span>Santi, bhikkhave, sattā ekattakāyā ekattasaññino, seyyathāpi devā subhakiṇhā. Ayaṃ catutthā viññāṇaṭṭhiti. (4) </div>
</div>
<div class="q" id="p_16A7_230"> <div class="p">
<span class="pN">230</span>Santi, bhikkhave, sattā sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā ‘ananto ākāso’ti ākāsānañcāyatanūpagā. Ayaṃ pañcamā viññāṇaṭṭhiti. (5) </div>
</div>
<div class="q" id="p_16A7_231"> <div class="p">
<span class="pN">231</span>Santi, bhikkhave, sattā sabbaso ākāsānañcāyatanaṃ samatikkamma ‘anantaṃ viññāṇan’ti viññāṇañcāyatanūpagā. Ayaṃ chaṭṭhā viññāṇaṭṭhiti. (6) </div>
</div>
<div class="q" id="p_16A7_232"> <div class="p">
<span class="pN">232</span>Santi, bhikkhave, sattā sabbaso viññāṇañcāyatanaṃ samatikkamma ‘natthi kiñcī’ti ākiñcaññāyatanūpagā. Ayaṃ sattamā viññāṇaṭṭhiti. (7) </div>
</div>
<div class="q" id="p_16A7_233"> <div class="p">
<span class="pN">233</span>Imā kho, bhikkhave, satta viññāṇaṭṭhitiyo”ti. </div>
</div>
<div class="CENTER" id="p_16A7_234">
<span class="pN">234</span>Paṭhamaṃ.</div>
</html>
