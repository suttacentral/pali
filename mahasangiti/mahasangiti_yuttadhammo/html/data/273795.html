<html>
<div class="i">6.1.10 Kokālikasutta</div>
<div class="h">Brahmasaṃyutta</div>
<div class="h">Paṭhamavagga</div>
<div class="h">Kokālikasutta</div>
<div class="q" id="p_12S1_1079"> <div class="divNumber">181.</div> <div class="p">
<span class="pN">1079</span>Sāvatthinidānaṃ. Atha kho kokāliko bhikkhu yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho kokāliko bhikkhu bhagavantaṃ etadavoca—  “pāpicchā, bhante, sāriputtamoggallānā pāpikānaṃ icchānaṃ vasaṃ gatā”ti. Evaṃ vutte, bhagavā kokālikaṃ bhikkhuṃ etadavoca—  “mā hevaṃ, kokālika, avaca; mā hevaṃ, kokālika, avaca. Pasādehi, kokālika, sāriputtamoggallānesu cittaṃ. Pesalā sāriputtamoggallānā”ti. Dutiyampi kho kokāliko bhikkhu bhagavantaṃ etadavoca—  “kiñcāpi me, bhante, bhagavā saddhāyiko paccayiko; atha kho pāpicchāva bhante, sāriputtamoggallānā pāpikānaṃ icchānaṃ vasaṃ gatā”ti. Dutiyampi kho bhagavā kokālikaṃ bhikkhuṃ etadavoca—  “mā hevaṃ, kokālika, avaca; mā hevaṃ, kokālika, avaca. Pasādehi, kokālika, sāriputtamoggallānesu cittaṃ. Pesalā sāriputtamoggallānā”ti. Tatiyampi kho kokāliko bhikkhu bhagavantaṃ etadavoca—  “kiñcāpi…pe…  icchānaṃ vasaṃ gatā”ti. Tatiyampi kho bhagavā kokālikaṃ bhikkhuṃ etadavoca—  “mā hevaṃ…pe…  pesalā sāriputtamoggallānā”ti. </div>
</div>
<div class="q" id="p_12S1_1080"> <div class="p">
<span class="pN">1080</span>Atha kho kokāliko bhikkhu uṭṭhāyāsanā bhagavantaṃ abhivādetvā padakkhiṇaṃ katvā pakkāmi. Acirapakkantassa ca kokālikassa bhikkhuno sāsapamattīhi pīḷakāhi sabbo kāyo phuṭo ahosi. Sāsapamattiyo hutvā muggamattiyo ahesuṃ, muggamattiyo hutvā kalāyamattiyo ahesuṃ, kalāyamattiyo hutvā kolaṭṭhimattiyo ahesuṃ, kolaṭṭhimattiyo hutvā kolamattiyo ahesuṃ, kolamattiyo hutvā āmalakamattiyo ahesuṃ, āmalakamattiyo hutvā beluvasalāṭukamattiyo ahesuṃ, beluvasalāṭukamattiyo hutvā billamattiyo ahesuṃ, billamattiyo hutvā pabhijjiṃsu. Pubbañca lohitañca pagghariṃsu. Atha kho kokāliko bhikkhu teneva ābādhena kālamakāsi. Kālaṅkato ca kokāliko bhikkhu padumaṃ nirayaṃ upapajji sāriputtamoggallānesu cittaṃ āghātetvā. </div>
</div>
<div class="q" id="p_12S1_1081"> <div class="p">
<span class="pN">1081</span>Atha kho brahmā sahampati abhikkantāya rattiyā abhikkantavaṇṇo kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho brahmā sahampati bhagavantaṃ etadavoca—  “kokāliko, bhante, bhikkhu kālaṅkato. Kālaṅkato ca, bhante, kokāliko bhikkhu padumaṃ nirayaṃ upapanno sāriputtamoggallānesu cittaṃ āghātetvā”ti. Idamavoca brahmā sahampati. Idaṃ vatvā bhagavantaṃ abhivādetvā padakkhiṇaṃ katvā tatthevantaradhāyīti. </div>
</div>
<div class="q" id="p_12S1_1082"> <div class="p">
<span class="pN">1082</span>Atha kho bhagavā tassā rattiyā accayena bhikkhū āmantesi—  “imaṃ, bhikkhave, rattiṃ brahmā sahampati abhikkantāya rattiyā abhikkantavaṇṇo kevalakappaṃ jetavanaṃ obhāsetvā yenāhaṃ tenupasaṅkami; upasaṅkamitvā maṃ abhivādetvā ekamantaṃ aṭṭhāsi. Ekamantaṃ ṭhito kho, bhikkhave, brahmā sahampati maṃ etadavoca—  ‘kokāliko, bhante, bhikkhu kālaṅkato. Kālaṅkato ca, bhante, kokāliko bhikkhu padumaṃ nirayaṃ upapanno sāriputtamoggallānesu cittaṃ āghātetvā’ti. Idamavoca, bhikkhave, brahmā sahampati, idaṃ vatvā maṃ abhivādetvā padakkhiṇaṃ katvā tatthevantaradhāyī”ti. </div>
</div>
<div class="q" id="p_12S1_1083"> <div class="p">
<span class="pN">1083</span>Evaṃ vutte, aññataro bhikkhu bhagavantaṃ etadavoca—  “kīvadīghaṃ nu kho, bhante, padume niraye āyuppamāṇan”ti? “Dīghaṃ kho, bhikkhu, padume niraye āyuppamāṇaṃ. Taṃ na sukaraṃ saṅkhātuṃ—  ‘ettakāni vassāni iti vā, ettakāni vassasatāni iti vā, ettakāni vassasahassāni iti vā, ettakāni vassasatasahassāni iti vā’”ti. “Sakkā pana, bhante, upamaṃ kātun”ti? “Sakkā, bhikkhū”ti bhagavā avoca—  </div>
</div>
<div class="q" id="p_12S1_1084"> <div class="p">
<span class="pN">1084</span>“Seyyathāpi, bhikkhu vīsatikhāriko kosalako tilavāho. Tato puriso vassasatassa vassasatassa accayena ekamekaṃ tilaṃ uddhareyya; khippataraṃ kho so, bhikkhu, vīsatikhāriko kosalako tilavāho iminā upakkamena parikkhayaṃ pariyādānaṃ gaccheyya, na tveva eko abbudo nirayo. Seyyathāpi, bhikkhu, vīsati abbudā nirayā, evameko nirabbudanirayo. Seyyathāpi, bhikkhu, vīsati nirabbudā nirayā, evameko ababo nirayo. Seyyathāpi, bhikkhu, vīsati ababā nirayā, evameko aṭaṭo nirayo. Seyyathāpi, bhikkhu, vīsati aṭaṭā nirayā, evameko ahaho nirayo. Seyyathāpi, bhikkhu, vīsati ahahā nirayā, evameko kumudo nirayo. Seyyathāpi, bhikkhu, vīsati kumudā nirayā, evameko sogandhiko nirayo. Seyyathāpi, bhikkhu, vīsati sogandhikā nirayā, evameko uppalanirayo. Seyyathāpi, bhikkhu, vīsati uppalā nirayā, evameko puṇḍariko nirayo. Seyyathāpi, bhikkhu, vīsati puṇḍarikā nirayā, evameko padumo nirayo. Padume pana, bhikkhu, niraye kokāliko bhikkhu upapanno sāriputtamoggallānesu cittaṃ āghātetvā”ti. Idamavoca bhagavā. Idaṃ vatvāna sugato athāparaṃ etadavoca satthā—  </div>
</div>
<div class="q" id="p_12S1_1085"> <div class="p"> <table class="singleColumn"> <tr> <td> <div class="pN">1085</div> <div class="G">“Purisassa hi jātassa,</div> </td> </tr> <tr> <td> <div class="G">kuṭhārī jāyate mukhe;</div> </td> </tr> <tr> <td> <div class="G">Yāya chindati attānaṃ,</div> </td> </tr> <tr> <td> <div class="G">bālo dubbhāsitaṃ bhaṇaṃ.</div> </td> </tr> </table> </div>
</div>
<div class="q" id="p_12S1_1086"> <div class="p"> <table class="singleColumn"> <tr> <td> <div class="pN">1086</div> <div class="G">Yo nindiyaṃ pasaṃsati,</div> </td> </tr> <tr> <td> <div class="G">Taṃ vā nindati yo pasaṃsiyo;</div> </td> </tr> <tr> <td> <div class="G">Vicināti mukhena so kaliṃ,</div> </td> </tr> <tr> <td> <div class="G">Kalinā tena sukhaṃ na vindati.</div> </td> </tr> </table> </div>
</div>
<div class="q" id="p_12S1_1087"> <div class="p"> <table class="singleColumn"> <tr> <td> <div class="pN">1087</div> <div class="G">Appamattako ayaṃ kali,</div> </td> </tr> <tr> <td> <div class="G">Yo akkhesu dhanaparājayo;</div> </td> </tr> <tr> <td> <div class="G">Sabbassāpi sahāpi attanā,</div> </td> </tr> <tr> <td> <div class="G">Ayameva mahantaro kali;</div> </td> </tr> <tr> <td> <div class="G">Yo sugatesu manaṃ padosaye.</div> </td> </tr> </table> </div>
</div>
<div class="q" id="p_12S1_1088"> <div class="p"> <table class="singleColumn"> <tr> <td> <div class="pN">1088</div> <div class="G">Sataṃ sahassānaṃ nirabbudānaṃ,</div> </td> </tr> <tr> <td> <div class="G">Chattiṃsati pañca ca abbudāni;</div> </td> </tr> <tr> <td> <div class="G">Yamariyagarahī nirayaṃ upeti,</div> </td> </tr> <tr> <td> <div class="G">Vācaṃ manañca paṇidhāya pāpakan”ti.</div> </td> </tr> </table> </div>
</div>
<div class="CENTER" id="p_12S1_1089">
<span class="pN">1089</span>Paṭhamo vaggo.</div>
<div class="SUMMARY" id="p_12S1_1090">
<span class="pN">1090</span><span class="firstLetter">T</span>assuddānaṃ</div>
<div class="q" id="p_12S1_1091"> <div class="p"> <table class="singleColumn"> <tr> <td> <div class="pN">1091</div> <div class="G">Āyācanaṃ gāravo brahmadevo,</div> </td> </tr> <tr> <td> <div class="G">Bako ca brahmā aparā ca diṭṭhi;</div> </td> </tr> <tr> <td> <div class="G">Pamādakokālikatissako ca,</div> </td> </tr> <tr> <td> <div class="G">Turū ca brahmā aparo ca kokālikoti.</div> </td> </tr> </table> </div>
</div>
</html>
