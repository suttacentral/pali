<html>
<div class="i">4.4.2 Sotāpannasutta</div>
<div class="h">Indriyasaṃyutta</div>
<div class="h">Sukhindriyavagga</div>
<div class="h">Sotāpannasutta</div>
<div class="q" id="p_14S5_1087"> <div class="divNumber">502.</div> <div class="p">
<span class="pN">1087</span>“Pañcimāni, bhikkhave, indriyāni. Katamāni pañca? Sukhindriyaṃ, dukkhindriyaṃ, somanassindriyaṃ, domanassindriyaṃ, upekkhindriyaṃ. Yato kho, bhikkhave, ariyasāvako imesaṃ pañcannaṃ indriyānaṃ samudayañca atthaṅgamañca assādañca ādīnavañca nissaraṇañca yathābhūtaṃ pajānāti—  ayaṃ vuccati, bhikkhave, ariyasāvako sotāpanno avinipātadhammo niyato sambodhiparāyaṇo”ti. </div>
</div>
<div class="CENTER" id="p_14S5_1088">
<span class="pN">1088</span>Dutiyaṃ.</div>
</html>
