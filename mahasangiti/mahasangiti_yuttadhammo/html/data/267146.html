<html>
<div class="i">2.2 Ekatthambhikattheraapadāna</div>
<div class="h">Sīhāsaniyavagga</div>
<div class="h">Ekatthambhikattheraapadāna</div>
<div class="q" id="p_20Ap1_710"> <div class="divNumber">13.</div> <div class="p"> <table class="singleColumn"> <tr> <td> <div class="pN">710</div> <div class="G">“Siddhatthassa bhagavato,</div> </td> </tr> <tr> <td> <div class="G">mahāpūgagaṇo ahu;</div> </td> </tr> <tr> <td> <div class="G">Saraṇaṃ gatā ca te buddhaṃ,</div> </td> </tr> <tr> <td> <div class="G">saddahanti tathāgataṃ.</div> </td> </tr> </table> </div>
</div>
<div class="q" id="p_20Ap1_711"> <div class="divNumber">14.</div> <div class="p"> <table class="singleColumn"> <tr> <td> <div class="pN">711</div> <div class="G">Sabbe saṅgamma mantetvā,</div> </td> </tr> <tr> <td> <div class="G">māḷaṃ kubbanti satthuno;</div> </td> </tr> <tr> <td> <div class="G">Ekatthambhaṃ alabhantā,</div> </td> </tr> <tr> <td> <div class="G">vicinanti brahāvane.</div> </td> </tr> </table> </div>
</div>
<div class="q" id="p_20Ap1_712"> <div class="divNumber">15.</div> <div class="p"> <table class="singleColumn"> <tr> <td> <div class="pN">712</div> <div class="G">Tehaṃ araññe disvāna,</div> </td> </tr> <tr> <td> <div class="G">upagamma gaṇaṃ tadā;</div> </td> </tr> <tr> <td> <div class="G">Añjaliṃ paggahetvāna,</div> </td> </tr> <tr> <td> <div class="G">paripucchiṃ gaṇaṃ ahaṃ.</div> </td> </tr> </table> </div>
</div>
<div class="q" id="p_20Ap1_713"> <div class="divNumber">16.</div> <div class="p"> <table class="singleColumn"> <tr> <td> <div class="pN">713</div> <div class="G">Te me puṭṭhā viyākaṃsu,</div> </td> </tr> <tr> <td> <div class="G">sīlavanto upāsakā;</div> </td> </tr> <tr> <td> <div class="G">Māḷaṃ mayaṃ kattukāmā,</div> </td> </tr> <tr> <td> <div class="G">ekatthambho na labbhati.</div> </td> </tr> </table> </div>
</div>
<div class="q" id="p_20Ap1_714"> <div class="divNumber">17.</div> <div class="p"> <table class="singleColumn"> <tr> <td> <div class="pN">714</div> <div class="G">Ekatthambhaṃ mamaṃ detha,</div> </td> </tr> <tr> <td> <div class="G">ahaṃ dassāmi satthuno;</div> </td> </tr> <tr> <td> <div class="G">Āharissāmahaṃ thambhaṃ,</div> </td> </tr> <tr> <td> <div class="G">appossukkā bhavantu te.</div> </td> </tr> </table> </div>
</div>
<div class="q" id="p_20Ap1_715"> <div class="divNumber">18.</div> <div class="p"> <table class="singleColumn"> <tr> <td> <div class="pN">715</div> <div class="G">Te me thambhaṃ pavecchiṃsu,</div> </td> </tr> <tr> <td> <div class="G">pasannā tuṭṭhamānasā;</div> </td> </tr> <tr> <td> <div class="G">Tato paṭinivattitvā,</div> </td> </tr> <tr> <td> <div class="G">agamaṃsu sakaṃ gharaṃ.</div> </td> </tr> </table> </div>
</div>
<div class="q" id="p_20Ap1_716"> <div class="divNumber">19.</div> <div class="p"> <table class="singleColumn"> <tr> <td> <div class="pN">716</div> <div class="G">Aciraṃ gate pūgagaṇe,</div> </td> </tr> <tr> <td> <div class="G">thambhaṃ ahāsahaṃ tadā;</div> </td> </tr> <tr> <td> <div class="G">Haṭṭho haṭṭhena cittena,</div> </td> </tr> <tr> <td> <div class="G">paṭhamaṃ ussapesahaṃ.</div> </td> </tr> </table> </div>
</div>
<div class="q" id="p_20Ap1_717"> <div class="divNumber">20.</div> <div class="p"> <table class="singleColumn"> <tr> <td> <div class="pN">717</div> <div class="G">Tena cittappasādena,</div> </td> </tr> <tr> <td> <div class="G">Vimānaṃ upapajjahaṃ;</div> </td> </tr> <tr> <td> <div class="G">Ubbiddhaṃ bhavanaṃ mayhaṃ,</div> </td> </tr> <tr> <td> <div class="G">Sattabhūmaṃ samuggataṃ.</div> </td> </tr> </table> </div>
</div>
<div class="q" id="p_20Ap1_718"> <div class="divNumber">21.</div> <div class="p"> <table class="singleColumn"> <tr> <td> <div class="pN">718</div> <div class="G">Vajjamānāsu bherīsu,</div> </td> </tr> <tr> <td> <div class="G">paricāremahaṃ sadā;</div> </td> </tr> <tr> <td> <div class="G">Pañcapaññāsakappamhi,</div> </td> </tr> <tr> <td> <div class="G">rājā āsiṃ yasodharo.</div> </td> </tr> </table> </div>
</div>
<div class="q" id="p_20Ap1_719"> <div class="divNumber">22.</div> <div class="p"> <table class="singleColumn"> <tr> <td> <div class="pN">719</div> <div class="G">Tatthāpi bhavanaṃ mayhaṃ,</div> </td> </tr> <tr> <td> <div class="G">sattabhūmaṃ samuggataṃ;</div> </td> </tr> <tr> <td> <div class="G">Kūṭāgāravarūpetaṃ,</div> </td> </tr> <tr> <td> <div class="G">ekatthambhaṃ manoramaṃ.</div> </td> </tr> </table> </div>
</div>
<div class="q" id="p_20Ap1_720"> <div class="divNumber">23.</div> <div class="p"> <table class="singleColumn"> <tr> <td> <div class="pN">720</div> <div class="G">Ekavīsatikappamhi,</div> </td> </tr> <tr> <td> <div class="G">udeno nāma khattiyo;</div> </td> </tr> <tr> <td> <div class="G">Tatrāpi bhavanaṃ mayhaṃ,</div> </td> </tr> <tr> <td> <div class="G">sattabhūmaṃ samuggataṃ.</div> </td> </tr> </table> </div>
</div>
<div class="q" id="p_20Ap1_721"> <div class="divNumber">24.</div> <div class="p"> <table class="singleColumn"> <tr> <td> <div class="pN">721</div> <div class="G">Yaṃ yaṃ yonupapajjāmi,</div> </td> </tr> <tr> <td> <div class="G">devattaṃ atha mānusaṃ;</div> </td> </tr> <tr> <td> <div class="G">Anubhomi sukhaṃ sabbaṃ,</div> </td> </tr> <tr> <td> <div class="G">ekatthambhassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_722"> <div class="divNumber">25.</div> <div class="p"> <table class="singleColumn"> <tr> <td> <div class="pN">722</div> <div class="G">Catunnavutito kappe,</div> </td> </tr> <tr> <td> <div class="G">yaṃ thambhamadadaṃ tadā;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">ekatthambhassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_723"> <div class="divNumber">26.</div> <div class="p"> <table class="singleColumn"> <tr> <td> <div class="pN">723</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_724"> <div class="p">
<span class="pN">724</span>Itthaṃ sudaṃ āyasmā ekatthambhiko thero imā gāthāyo abhāsitthāti. </div>
</div>
<div class="CENTER" id="p_20Ap1_725">
<span class="pN">725</span>Ekatthambhikattherassāpadānaṃ dutiyaṃ.</div>
</html>
