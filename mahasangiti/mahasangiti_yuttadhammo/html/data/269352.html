<html>
<div class="i">11.1.5 Pānīyajātaka</div>
<div class="h">Ekādasakanipāta</div>
<div class="h">Mātuposakavagga</div>
<div class="h">Pānīyajātaka</div>
<div class="q" id="p_22J_2169"> <div class="divNumber">59.</div> <div class="p"> <table class="singleColumn"> <tr> <td> <div class="pN">2169</div> <div class="G">“Mitto mittassa pānīyaṃ,</div> </td> </tr> <tr> <td> <div class="G">adinnaṃ paribhuñjisaṃ;</div> </td> </tr> <tr> <td> <div class="G">Tena pacchā vijigucchiṃ,</div> </td> </tr> <tr> <td> <div class="G">taṃ pāpaṃ pakataṃ mayā;</div> </td> </tr> <tr> <td> <div class="G">Mā puna akaraṃ pāpaṃ,</div> </td> </tr> <tr> <td> <div class="G">tasmā pabbajito ahaṃ.</div> </td> </tr> </table> </div>
</div>
<div class="q" id="p_22J_2170"> <div class="divNumber">60.</div> <div class="p"> <table class="singleColumn"> <tr> <td> <div class="pN">2170</div> <div class="G">Paradārañca disvāna,</div> </td> </tr> <tr> <td> <div class="G">chando me udapajjatha;</div> </td> </tr> <tr> <td> <div class="G">Tena pacchā vijigucchiṃ,</div> </td> </tr> <tr> <td> <div class="G">taṃ pāpaṃ pakataṃ mayā;</div> </td> </tr> <tr> <td> <div class="G">Mā puna akaraṃ pāpaṃ,</div> </td> </tr> <tr> <td> <div class="G">tasmā pabbajito ahaṃ.</div> </td> </tr> </table> </div>
</div>
<div class="q" id="p_22J_2171"> <div class="divNumber">61.</div> <div class="p"> <table class="singleColumn"> <tr> <td> <div class="pN">2171</div> <div class="G">Pitaraṃ me mahārāja,</div> </td> </tr> <tr> <td> <div class="G">corā agaṇhu kānane;</div> </td> </tr> <tr> <td> <div class="G">Tesāhaṃ pucchito jānaṃ,</div> </td> </tr> <tr> <td> <div class="G">aññathā naṃ viyākariṃ.</div> </td> </tr> </table> </div>
</div>
<div class="q" id="p_22J_2172"> <div class="divNumber">62.</div> <div class="p"> <table class="singleColumn"> <tr> <td> <div class="pN">2172</div> <div class="G">Tena pacchā vijigucchiṃ,</div> </td> </tr> <tr> <td> <div class="G">taṃ pāpaṃ pakataṃ mayā;</div> </td> </tr> <tr> <td> <div class="G">Mā puna akaraṃ pāpaṃ,</div> </td> </tr> <tr> <td> <div class="G">tasmā pabbajito ahaṃ.</div> </td> </tr> </table> </div>
</div>
<div class="q" id="p_22J_2173"> <div class="divNumber">63.</div> <div class="p"> <table class="singleColumn"> <tr> <td> <div class="pN">2173</div> <div class="G">Pāṇātipātamakaruṃ,</div> </td> </tr> <tr> <td> <div class="G">somayāge upaṭṭhite;</div> </td> </tr> <tr> <td> <div class="G">Tesāhaṃ samanuññāsiṃ.</div> </td> </tr> </table> </div>
</div>
<div class="q" id="p_22J_2174"> <div class="divNumber">64.</div> <div class="p"> <table class="singleColumn"> <tr> <td> <div class="pN">2174</div> <div class="G">Tena pacchā vijigucchiṃ,</div> </td> </tr> <tr> <td> <div class="G">taṃ pāpaṃ pakataṃ mayā;</div> </td> </tr> <tr> <td> <div class="G">Mā puna akaraṃ pāpaṃ,</div> </td> </tr> <tr> <td> <div class="G">tasmā pabbajito ahaṃ.</div> </td> </tr> </table> </div>
</div>
<div class="q" id="p_22J_2175"> <div class="divNumber">65.</div> <div class="p"> <table class="singleColumn"> <tr> <td> <div class="pN">2175</div> <div class="G">Surāmerayamādhukā,</div> </td> </tr> <tr> <td> <div class="G">ye janā paṭhamāsu no;</div> </td> </tr> <tr> <td> <div class="G">Bahūnaṃ te anatthāya,</div> </td> </tr> <tr> <td> <div class="G">majjapānamakappayuṃ;</div> </td> </tr> <tr> <td> <div class="G">Tesāhaṃ samanuññāsiṃ.</div> </td> </tr> </table> </div>
</div>
<div class="q" id="p_22J_2176"> <div class="divNumber">66.</div> <div class="p"> <table class="singleColumn"> <tr> <td> <div class="pN">2176</div> <div class="G">Tena pacchā vijigucchiṃ,</div> </td> </tr> <tr> <td> <div class="G">taṃ pāpaṃ pakataṃ mayā;</div> </td> </tr> <tr> <td> <div class="G">Mā puna akaraṃ pāpaṃ,</div> </td> </tr> <tr> <td> <div class="G">tasmā pabbajito ahaṃ”.</div> </td> </tr> </table> </div>
</div>
<div class="q" id="p_22J_2177"> <div class="divNumber">67.</div> <div class="p"> <table class="singleColumn"> <tr> <td> <div class="pN">2177</div> <div class="G">“Dhiratthu subahū kāme,</div> </td> </tr> <tr> <td> <div class="G">duggandhe bahukaṇṭake;</div> </td> </tr> <tr> <td> <div class="G">Ye ahaṃ paṭisevanto,</div> </td> </tr> <tr> <td> <div class="G">nālabhiṃ tādisaṃ sukhaṃ”.</div> </td> </tr> </table> </div>
</div>
<div class="q" id="p_22J_2178"> <div class="divNumber">68.</div> <div class="p"> <table class="singleColumn"> <tr> <td> <div class="pN">2178</div> <div class="G">“Mahassādā sukhā kāmā,</div> </td> </tr> <tr> <td> <div class="G">Natthi kāmā paraṃ sukhaṃ;</div> </td> </tr> <tr> <td> <div class="G">Ye kāme paṭisevanti,</div> </td> </tr> <tr> <td> <div class="G">Saggaṃ te upapajjare”.</div> </td> </tr> </table> </div>
</div>
<div class="q" id="p_22J_2179"> <div class="divNumber">69.</div> <div class="p"> <table class="singleColumn"> <tr> <td> <div class="pN">2179</div> <div class="G">“Appassādā dukhā kāmā,</div> </td> </tr> <tr> <td> <div class="G">natthi kāmā paraṃ dukhaṃ;</div> </td> </tr> <tr> <td> <div class="G">Ye kāme paṭisevanti,</div> </td> </tr> <tr> <td> <div class="G">nirayaṃ te upapajjare.</div> </td> </tr> </table> </div>
</div>
<div class="q" id="p_22J_2180"> <div class="divNumber">70.</div> <div class="p"> <table class="singleColumn"> <tr> <td> <div class="pN">2180</div> <div class="G">Asī yathā sunisito,</div> </td> </tr> <tr> <td> <div class="G">nettiṃsova supāyiko;</div> </td> </tr> <tr> <td> <div class="G">Sattīva urasi khittā,</div> </td> </tr> <tr> <td> <div class="G">kāmā dukkhatarā tato.</div> </td> </tr> </table> </div>
</div>
<div class="q" id="p_22J_2181"> <div class="divNumber">71.</div> <div class="p"> <table class="singleColumn"> <tr> <td> <div class="pN">2181</div> <div class="G">Aṅgārānaṃva jalitaṃ,</div> </td> </tr> <tr> <td> <div class="G">kāsuṃ sādhikaporisaṃ;</div> </td> </tr> <tr> <td> <div class="G">Phālaṃva divasantattaṃ,</div> </td> </tr> <tr> <td> <div class="G">kāmā dukkhatarā tato.</div> </td> </tr> </table> </div>
</div>
<div class="q" id="p_22J_2182"> <div class="divNumber">72.</div> <div class="p"> <table class="singleColumn"> <tr> <td> <div class="pN">2182</div> <div class="G">Visaṃ yathā halāhalaṃ,</div> </td> </tr> <tr> <td> <div class="G">telaṃ pakkuthitaṃ yathā;</div> </td> </tr> <tr> <td> <div class="G">Tambaloha vilīnaṃva,</div> </td> </tr> <tr> <td> <div class="G">kāmā dukkhatarā tato”ti.</div> </td> </tr> </table> </div>
</div>
<div class="CENTER" id="p_22J_2183">
<span class="pN">2183</span>Pānīyajātakaṃ pañcamaṃ.</div>
</html>
