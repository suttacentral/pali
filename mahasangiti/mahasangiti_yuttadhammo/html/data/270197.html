<html>
<div class="i">2.2.5 Paribhogamayapuññakathā</div>
<div class="h">Niyāmapaṇṇāsaka</div>
<div class="h">Sattamavagga</div>
<div class="h">Paribhogamayapuññakathā</div>
<div class="q" id="p_32Kv_1645"> <div class="divNumber">483.</div> <div class="p">
<span class="pN">1645</span>๐ Paribhogamayaṃ puññaṃ vaḍḍhatīti? Āmantā. Paribhogamayo phasso vaḍḍhati, vedanā vaḍḍhati, saññā vaḍḍhati, cetanā vaḍḍhati, cittaṃ vaḍḍhati, saddhā vaḍḍhati, vīriyaṃ vaḍḍhati, sati vaḍḍhati, samādhi vaḍḍhati, paññā vaḍḍhatīti? Na hevaṃ vattabbe…pe… . </div>
</div>
<div class="q" id="p_32Kv_1646"> <div class="p">
<span class="pN">1646</span>๐ Paribhogamayaṃ puññaṃ vaḍḍhatīti? Āmantā. Latā viya vaḍḍhati, māluvā viya vaḍḍhati, rukkho viya vaḍḍhati, tiṇaṃ viya vaḍḍhati, muñjapuñjo viya vaḍḍhatīti? Na hevaṃ vattabbe…pe… . </div>
</div>
<div class="q" id="p_32Kv_1647"> <div class="divNumber">484.</div> <div class="p">
<span class="pN">1647</span>๐ Paribhogamayaṃ puññaṃ vaḍḍhatīti? Āmantā. Dāyako dānaṃ datvā na samannāharati, hoti puññanti? Āmantā. Anāvaṭṭentassa hoti…  anābhogassa hoti…  asamannāharantassa hoti…  amanasikarontassa hoti…  acetayantassa hoti…  apatthayantassa hoti…  appaṇidahantassa hotīti? Na hevaṃ vattabbe…pe…  nanu āvaṭṭentassa hoti…  ābhogassa hoti…  samannāharantassa hoti…  manasikarontassa hoti…  cetayantassa hoti…  patthayantassa hoti…  paṇidahantassa hotīti? Āmantā. Hañci āvaṭṭentassa hoti…  ābhogassa hoti…  samannāharantassa hoti…  manasikarontassa hoti…  cetayantassa hoti…  patthayantassa hoti…  paṇidahantassa hoti, no ca vata re vattabbe—  “paribhogamayaṃ puññaṃ vaḍḍhatī”ti. </div>
</div>
<div class="q" id="p_32Kv_1648"> <div class="divNumber">485.</div> <div class="p">
<span class="pN">1648</span>๐ Paribhogamayaṃ puññaṃ vaḍḍhatīti? Āmantā. Dāyako dānaṃ datvā kāmavitakkaṃ vitakketi, byāpādavitakkaṃ vitakketi, vihiṃsāvitakkaṃ vitakketi, hoti puññanti? Āmantā. Dvinnaṃ phassānaṃ…pe…  dvinnaṃ cittānaṃ samodhānaṃ hotīti? Na hevaṃ vattabbe…pe…  dvinnaṃ phassānaṃ…pe…  dvinnaṃ cittānaṃ samodhānaṃ hotīti? Āmantā. Kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṃ āgacchantīti? Na hevaṃ vattabbe…pe…  kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṃ āgacchantīti? Āmantā. Nanu vuttaṃ bhagavatā—  “cattārimāni, bhikkhave, suvidūravidūrāni. Katamāni cattāri? Nabhañca, bhikkhave, pathavī ca—  idaṃ paṭhamaṃ suvidūravidūraṃ. Orimañca, bhikkhave, tīraṃ samuddassa pārimañca tīraṃ—  idaṃ dutiyaṃ suvidūravidūraṃ. Yato ca, bhikkhave, verocano abbhudeti yattha ca atthameti—  idaṃ tatiyaṃ suvidūravidūraṃ. Satañca, bhikkhave, dhammo asatañca dhammo—  idaṃ catutthaṃ suvidūravidūraṃ. Imāni kho, bhikkhave, cattāri suvidūravidūrānīti. </div>
</div>
<div class="q" id="p_32Kv_1649"> <div class="p"> <table class="singleColumn"> <tr> <td> <div class="pN">1649</div> <div class="G">Nabhañca dūre pathavī ca dūre,</div> </td> </tr> <tr> <td> <div class="G">Pāraṃ samuddassa tadāhu dūre;</div> </td> </tr> <tr> <td> <div class="G">Yato ca verocano abbhudeti,</div> </td> </tr> <tr> <td> <div class="G">Pabhaṅkaro yattha ca atthameti;</div> </td> </tr> <tr> <td> <div class="G">Tato have dūrataraṃ vadanti,</div> </td> </tr> <tr> <td> <div class="G">Satañca dhammaṃ asatañca dhammaṃ.</div> </td> </tr> </table> </div>
</div>
<div class="q" id="p_32Kv_1650"> <div class="p"> <table class="singleColumn"> <tr> <td> <div class="pN">1650</div> <div class="G">Abyāyiko hoti sataṃ samāgamo,</div> </td> </tr> <tr> <td> <div class="G">Yāvampi tiṭṭheyya tatheva hoti;</div> </td> </tr> <tr> <td> <div class="G">Khippañhi veti asataṃ samāgamo,</div> </td> </tr> <tr> <td> <div class="G">Tasmā sataṃ dhammo asabbhi ārakā”ti.</div> </td> </tr> </table> </div>
</div>
<div class="q" id="p_32Kv_1651"> <div class="p">
<span class="pN">1651</span>Attheva suttantoti? Āmantā. Tena hi na vattabbaṃ—  “kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṃ āgacchantī”ti. </div>
</div>
<div class="q" id="p_32Kv_1652"> <div class="divNumber">486.</div> <div class="p">
<span class="pN">1652</span>× Na vattabbaṃ—  “paribhogamayaṃ puññaṃ vaḍḍhatī”ti? Āmantā. Nanu vuttaṃ bhagavatā—  </div>
</div>
<div class="q" id="p_32Kv_1653"> <div class="p"> <table class="singleColumn"> <tr> <td> <div class="pN">1653</div> <div class="G">“Ārāmaropā vanaropā,</div> </td> </tr> <tr> <td> <div class="G">ye janā setukārakā;</div> </td> </tr> <tr> <td> <div class="G">Papañca udapānañca,</div> </td> </tr> <tr> <td> <div class="G">ye dadanti upassayaṃ.</div> </td> </tr> </table> </div>
</div>
<div class="q" id="p_32Kv_1654"> <div class="p"> <table class="singleColumn"> <tr> <td> <div class="pN">1654</div> <div class="G">Tesaṃ divā ca ratto ca,</div> </td> </tr> <tr> <td> <div class="G">sadā puññaṃ pavaḍḍhati;</div> </td> </tr> <tr> <td> <div class="G">Dhammaṭṭhā sīlasampannā,</div> </td> </tr> <tr> <td> <div class="G">te janā saggagāmino”ti.</div> </td> </tr> </table> </div>
</div>
<div class="q" id="p_32Kv_1655"> <div class="p">
<span class="pN">1655</span>Attheva suttantoti? Āmantā. Tena hi paribhogamayaṃ puññaṃ vaḍḍhatīti. </div>
</div>
<div class="q" id="p_32Kv_1656"> <div class="p">
<span class="pN">1656</span>× Na vattabbaṃ—  “paribhogamayaṃ puññaṃ vaḍḍhatī”ti? Āmantā. Nanu vuttaṃ bhagavatā—  “cattārome, bhikkhave, puññābhisandā kusalābhisandā sukhassāhārā sovaggikā sukhavipākā saggasaṃvattanikā iṭṭhāya kantāya manāpāya hitāya sukhāya saṃvattanti. Katame cattāro? Yassa, bhikkhave, bhikkhu cīvaraṃ paribhuñjamāno appamāṇaṃ cetosamādhiṃ upasampajja viharati, appamāṇo tassa puññābhisando kusalābhisando sukhassāhāro sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya saṃvattati. Yassa, bhikkhave, bhikkhu piṇḍapātaṃ paribhuñjamāno…pe…  senāsanaṃ paribhuñjamāno…pe…  gilānapaccayabhesajjaparikkhāraṃ paribhuñjamāno appamāṇaṃ cetosamādhiṃ upasampajja viharati, appamāṇo tassa puññābhisando kusalābhisando sukhassāhāro sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya saṃvattati. Ime kho, bhikkhave, cattāro puññābhisandā kusalābhisandā sukhassāhārā sovaggikā sukhavipākā saggasaṃvattanikā iṭṭhāya kantāya manāpāya hitāya sukhāya saṃvattantī”ti. Attheva suttantoti? Āmantā. Tena hi paribhogamayaṃ puññaṃ vaḍḍhatīti. </div>
</div>
<div class="q" id="p_32Kv_1657"> <div class="divNumber">487.</div> <div class="p">
<span class="pN">1657</span>๐ Paribhogamayaṃ puññaṃ vaḍḍhatīti? Āmantā. Dāyako dānaṃ deti, paṭiggāhako paṭiggahetvā na paribhuñjati chaḍḍeti vissajjeti, hoti puññanti? Āmantā. Hañci dāyako dānaṃ deti, paṭiggāhako paṭiggahetvā na paribhuñjati chaḍḍeti vissajjeti, hoti puññaṃ; no ca vata re vattabbe—  “paribhogamayaṃ puññaṃ vaḍḍhatī”ti. </div>
</div>
<div class="q" id="p_32Kv_1658"> <div class="p">
<span class="pN">1658</span>๐ Paribhogamayaṃ puññaṃ vaḍḍhatīti? Āmantā. Dāyako dānaṃ deti, paṭiggāhake paṭiggahite rājāno vā haranti, corā vā haranti, aggi vā dahati, udakaṃ vā vahati, appiyā vā dāyādā haranti, hoti puññanti? Āmantā. Hañci dāyako dānaṃ deti, paṭiggāhake paṭiggahite rājāno vā haranti, corā vā haranti, aggi vā dahati, udakaṃ vā vahati, appiyā vā dāyādā haranti, hoti puññaṃ; no ca vata re vattabbe—  “paribhogamayaṃ puññaṃ vaḍḍhatī”ti. </div>
</div>
<div class="CENTER" id="p_32Kv_1659">
<span class="pN">1659</span>Paribhogamayapuññakathā niṭṭhitā.</div>
</html>
