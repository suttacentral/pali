<html>
<div class="i">43.8 Sucintitattheraapadāna</div>
<div class="h">Sakiṃsammajjakavagga</div>
<div class="h">Sucintitattheraapadāna</div>
<div class="q" id="p_20Ap1_5590"> <div class="divNumber">107.</div> <div class="p"> <table class="singleColumn"> <tr> <td> <div class="pN">5590</div> <div class="G">“Nagare haṃsavatiyā,</div> </td> </tr> <tr> <td> <div class="G">ahosiṃ kassako tadā;</div> </td> </tr> <tr> <td> <div class="G">Kasikammena jīvāmi,</div> </td> </tr> <tr> <td> <div class="G">tena posemi dārake.</div> </td> </tr> </table> </div>
</div>
<div class="q" id="p_20Ap1_5591"> <div class="divNumber">108.</div> <div class="p"> <table class="singleColumn"> <tr> <td> <div class="pN">5591</div> <div class="G">Susampannaṃ tadā khettaṃ,</div> </td> </tr> <tr> <td> <div class="G">Dhaññaṃ me phalinaṃ ahu;</div> </td> </tr> <tr> <td> <div class="G">Pākakāle ca sampatte,</div> </td> </tr> <tr> <td> <div class="G">Evaṃ cintesahaṃ tadā.</div> </td> </tr> </table> </div>
</div>
<div class="q" id="p_20Ap1_5592"> <div class="divNumber">109.</div> <div class="p"> <table class="singleColumn"> <tr> <td> <div class="pN">5592</div> <div class="G">Nacchannaṃ nappatirūpaṃ,</div> </td> </tr> <tr> <td> <div class="G">jānantassa guṇāguṇaṃ;</div> </td> </tr> <tr> <td> <div class="G">Yohaṃ saṃghe adatvāna,</div> </td> </tr> <tr> <td> <div class="G">aggaṃ bhuñjeyya ce tadā.</div> </td> </tr> </table> </div>
</div>
<div class="q" id="p_20Ap1_5593"> <div class="divNumber">110.</div> <div class="p"> <table class="singleColumn"> <tr> <td> <div class="pN">5593</div> <div class="G">Ayaṃ buddho asamasamo,</div> </td> </tr> <tr> <td> <div class="G">dvattiṃsavaralakkhaṇo;</div> </td> </tr> <tr> <td> <div class="G">Tato pabhāvito saṃgho,</div> </td> </tr> <tr> <td> <div class="G">puññakkhetto anuttaro.</div> </td> </tr> </table> </div>
</div>
<div class="q" id="p_20Ap1_5594"> <div class="divNumber">111.</div> <div class="p"> <table class="singleColumn"> <tr> <td> <div class="pN">5594</div> <div class="G">Tattha dassāmahaṃ dānaṃ,</div> </td> </tr> <tr> <td> <div class="G">navasassaṃ pure pure;</div> </td> </tr> <tr> <td> <div class="G">Evāhaṃ cintayitvāna,</div> </td> </tr> <tr> <td> <div class="G">haṭṭho pīṇitamānaso.</div> </td> </tr> </table> </div>
</div>
<div class="q" id="p_20Ap1_5595"> <div class="divNumber">112.</div> <div class="p"> <table class="singleColumn"> <tr> <td> <div class="pN">5595</div> <div class="G">Khettato dhaññamāhatvā,</div> </td> </tr> <tr> <td> <div class="G">sambuddhaṃ upasaṅkamiṃ;</div> </td> </tr> <tr> <td> <div class="G">Upasaṅkamma sambuddhaṃ,</div> </td> </tr> <tr> <td> <div class="G">lokajeṭṭhaṃ narāsabhaṃ;</div> </td> </tr> <tr> <td> <div class="G">Vanditvā satthuno pāde,</div> </td> </tr> <tr> <td> <div class="G">idaṃ vacanamabraviṃ.</div> </td> </tr> </table> </div>
</div>
<div class="q" id="p_20Ap1_5596"> <div class="divNumber">113.</div> <div class="p"> <table class="singleColumn"> <tr> <td> <div class="pN">5596</div> <div class="G">‘Navasassañca sampannaṃ,</div> </td> </tr> <tr> <td> <div class="G">āyāgosi ca tvaṃ mune;</div> </td> </tr> <tr> <td> <div class="G">Anukampamupādāya,</div> </td> </tr> <tr> <td> <div class="G">adhivāsehi cakkhuma’.</div> </td> </tr> </table> </div>
</div>
<div class="q" id="p_20Ap1_5597"> <div class="divNumber">114.</div> <div class="p"> <table class="singleColumn"> <tr> <td> <div class="pN">5597</div> <div class="G">Padumuttaro lokavidū,</div> </td> </tr> <tr> <td> <div class="G">āhutīnaṃ paṭiggaho;</div> </td> </tr> <tr> <td> <div class="G">Mama saṅkappamaññāya,</div> </td> </tr> <tr> <td> <div class="G">idaṃ vacanamabravi.</div> </td> </tr> </table> </div>
</div>
<div class="q" id="p_20Ap1_5598"> <div class="divNumber">115.</div> <div class="p"> <table class="singleColumn"> <tr> <td> <div class="pN">5598</div> <div class="G">‘Cattāro ca paṭipannā,</div> </td> </tr> <tr> <td> <div class="G">cattāro ca phale ṭhitā;</div> </td> </tr> <tr> <td> <div class="G">Esa saṃgho ujubhūto,</div> </td> </tr> <tr> <td> <div class="G">paññāsīlasamāhito;</div> </td> </tr> <tr> <td> <div class="G">Yajantānaṃ manussānaṃ,</div> </td> </tr> <tr> <td> <div class="G">puññapekkhāna pāṇinaṃ.</div> </td> </tr> </table> </div>
</div>
<div class="q" id="p_20Ap1_5599"> <div class="divNumber">116.</div> <div class="p"> <table class="singleColumn"> <tr> <td> <div class="pN">5599</div> <div class="G">Karotopadhikaṃ puññaṃ,</div> </td> </tr> <tr> <td> <div class="G">saṃghe dinnaṃ mahapphalaṃ;</div> </td> </tr> <tr> <td> <div class="G">Tasmiṃ saṃgheva dātabbaṃ,</div> </td> </tr> <tr> <td> <div class="G">tava sassaṃ tathetaraṃ.</div> </td> </tr> </table> </div>
</div>
<div class="q" id="p_20Ap1_5600"> <div class="divNumber">117.</div> <div class="p"> <table class="singleColumn"> <tr> <td> <div class="pN">5600</div> <div class="G">Saṃghato uddisitvāna,</div> </td> </tr> <tr> <td> <div class="G">bhikkhū netvāna saṃgharaṃ;</div> </td> </tr> <tr> <td> <div class="G">Paṭiyattaṃ ghare santaṃ,</div> </td> </tr> <tr> <td> <div class="G">bhikkhusaṃghassa dehi tvaṃ’.</div> </td> </tr> </table> </div>
</div>
<div class="q" id="p_20Ap1_5601"> <div class="divNumber">118.</div> <div class="p"> <table class="singleColumn"> <tr> <td> <div class="pN">5601</div> <div class="G">Saṃghato uddisitvāna,</div> </td> </tr> <tr> <td> <div class="G">bhikkhū netvāna saṃgharaṃ;</div> </td> </tr> <tr> <td> <div class="G">Yaṃ ghare paṭiyattaṃ me,</div> </td> </tr> <tr> <td> <div class="G">bhikkhusaṃghassadāsahaṃ.</div> </td> </tr> </table> </div>
</div>
<div class="q" id="p_20Ap1_5602"> <div class="divNumber">119.</div> <div class="p"> <table class="singleColumn"> <tr> <td> <div class="pN">5602</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṃ dehaṃ,</div> </td> </tr> <tr> <td> <div class="G">tāvatiṃsamagacchahaṃ.</div> </td> </tr> </table> </div>
</div>
<div class="q" id="p_20Ap1_5603"> <div class="divNumber">120.</div> <div class="p"> <table class="singleColumn"> <tr> <td> <div class="pN">5603</div> <div class="G">Tattha me sukataṃ byamhaṃ,</div> </td> </tr> <tr> <td> <div class="G">sovaṇṇaṃ sappabhassaraṃ;</div> </td> </tr> <tr> <td> <div class="G">Saṭṭhiyojanamubbedhaṃ,</div> </td> </tr> <tr> <td> <div class="G">tiṃsayojanavitthataṃ.</div> </td> </tr> </table> </div>
</div>
<div class="CENTER" id="p_20Ap1_5604">
<span class="pN">5604</span>Ekūnavīsatimaṃ bhāṇavāraṃ.</div>
<div class="q" id="p_20Ap1_5605"> <div class="divNumber">121.</div> <div class="p"> <table class="singleColumn"> <tr> <td> <div class="pN">5605</div> <div class="G">Ākiṇṇaṃ bhavanaṃ mayhaṃ,</div> </td> </tr> <tr> <td> <div class="G">nārīgaṇasamākulaṃ;</div> </td> </tr> <tr> <td> <div class="G">Tattha bhutvā pivitvā ca,</div> </td> </tr> <tr> <td> <div class="G">vasāmi tidase ahaṃ.</div> </td> </tr> </table> </div>
</div>
<div class="q" id="p_20Ap1_5606"> <div class="divNumber">122.</div> <div class="p"> <table class="singleColumn"> <tr> <td> <div class="pN">5606</div> <div class="G">Satānaṃ tīṇikkhattuñca,</div> </td> </tr> <tr> <td> <div class="G">devarajjamakārayiṃ;</div> </td> </tr> <tr> <td> <div class="G">Satānaṃ pañcakkhattuñca,</div> </td> </tr> <tr> <td> <div class="G">cakkavattī ahosahaṃ;</div> </td> </tr> <tr> <td> <div class="G">Padesarajjaṃ vipulaṃ,</div> </td> </tr> <tr> <td> <div class="G">gaṇanāto asaṅkhiyaṃ.</div> </td> </tr> </table> </div>
</div>
<div class="q" id="p_20Ap1_5607"> <div class="divNumber">123.</div> <div class="p"> <table class="singleColumn"> <tr> <td> <div class="pN">5607</div> <div class="G">Bhavābhave saṃsaranto,</div> </td> </tr> <tr> <td> <div class="G">labhāmi amitaṃ dhanaṃ;</div> </td> </tr> <tr> <td> <div class="G">Bhoge me ūnatā natthi,</div> </td> </tr> <tr> <td> <div class="G">navasassassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_5608"> <div class="divNumber">124.</div> <div class="p"> <table class="singleColumn"> <tr> <td> <div class="pN">5608</div> <div class="G">Hatthiyānaṃ assayānaṃ,</div> </td> </tr> <tr> <td> <div class="G">sivikaṃ sandamānikaṃ;</div> </td> </tr> <tr> <td> <div class="G">Labhāmi sabbamevetaṃ,</div> </td> </tr> <tr> <td> <div class="G">navasassassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_5609"> <div class="divNumber">125.</div> <div class="p"> <table class="singleColumn"> <tr> <td> <div class="pN">5609</div> <div class="G">Navavatthaṃ navaphalaṃ,</div> </td> </tr> <tr> <td> <div class="G">navaggarasabhojanaṃ;</div> </td> </tr> <tr> <td> <div class="G">Labhāmi sabbamevetaṃ,</div> </td> </tr> <tr> <td> <div class="G">navasassassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_5610"> <div class="divNumber">126.</div> <div class="p"> <table class="singleColumn"> <tr> <td> <div class="pN">5610</div> <div class="G">Koseyyakambaliyāni,</div> </td> </tr> <tr> <td> <div class="G">khomakappāsikāni ca;</div> </td> </tr> <tr> <td> <div class="G">Labhāmi sabbamevetaṃ,</div> </td> </tr> <tr> <td> <div class="G">navasassassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_5611"> <div class="divNumber">127.</div> <div class="p"> <table class="singleColumn"> <tr> <td> <div class="pN">5611</div> <div class="G">Dāsīgaṇaṃ dāsagaṇaṃ,</div> </td> </tr> <tr> <td> <div class="G">nāriyo ca alaṅkatā;</div> </td> </tr> <tr> <td> <div class="G">Labhāmi sabbamevetaṃ,</div> </td> </tr> <tr> <td> <div class="G">navasassassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_5612"> <div class="divNumber">128.</div> <div class="p"> <table class="singleColumn"> <tr> <td> <div class="pN">5612</div> <div class="G">Na maṃ sītaṃ vā uṇhaṃ vā,</div> </td> </tr> <tr> <td> <div class="G">pariḷāho na vijjati;</div> </td> </tr> <tr> <td> <div class="G">Atho cetasikaṃ dukkhaṃ,</div> </td> </tr> <tr> <td> <div class="G">hadaye me na vijjati.</div> </td> </tr> </table> </div>
</div>
<div class="q" id="p_20Ap1_5613"> <div class="divNumber">129.</div> <div class="p"> <table class="singleColumn"> <tr> <td> <div class="pN">5613</div> <div class="G">Idaṃ khāda idaṃ bhuñja,</div> </td> </tr> <tr> <td> <div class="G">imamhi sayane saya;</div> </td> </tr> <tr> <td> <div class="G">Labhāmi sabbamevetaṃ,</div> </td> </tr> <tr> <td> <div class="G">navasassassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_5614"> <div class="divNumber">130.</div> <div class="p"> <table class="singleColumn"> <tr> <td> <div class="pN">5614</div> <div class="G">Ayaṃ pacchimako dāni,</div> </td> </tr> <tr> <td> <div class="G">carimo vattate bhavo;</div> </td> </tr> <tr> <td> <div class="G">Ajjāpi deyyadhammo me,</div> </td> </tr> <tr> <td> <div class="G">phalaṃ tosesi sabbadā.</div> </td> </tr> </table> </div>
</div>
<div class="q" id="p_20Ap1_5615"> <div class="divNumber">131.</div> <div class="p"> <table class="singleColumn"> <tr> <td> <div class="pN">5615</div> <div class="G">Navasassaṃ daditvāna,</div> </td> </tr> <tr> <td> <div class="G">saṃghe gaṇavaruttame;</div> </td> </tr> <tr> <td> <div class="G">Aṭṭhānisaṃse anubhomi,</div> </td> </tr> <tr> <td> <div class="G">kammānucchavike mama.</div> </td> </tr> </table> </div>
</div>
<div class="q" id="p_20Ap1_5616"> <div class="divNumber">132.</div> <div class="p"> <table class="singleColumn"> <tr> <td> <div class="pN">5616</div> <div class="G">Vaṇṇavā yasavā homi,</div> </td> </tr> <tr> <td> <div class="G">mahābhogo anītiko;</div> </td> </tr> <tr> <td> <div class="G">Mahāpakkho sadā homi,</div> </td> </tr> <tr> <td> <div class="G">abhejjapariso sadā.</div> </td> </tr> </table> </div>
</div>
<div class="q" id="p_20Ap1_5617"> <div class="divNumber">133.</div> <div class="p"> <table class="singleColumn"> <tr> <td> <div class="pN">5617</div> <div class="G">Sabbe maṃ apacāyanti,</div> </td> </tr> <tr> <td> <div class="G">ye keci pathavissitā;</div> </td> </tr> <tr> <td> <div class="G">Deyyadhammā ca ye keci,</div> </td> </tr> <tr> <td> <div class="G">pure pure labhāmahaṃ.</div> </td> </tr> </table> </div>
</div>
<div class="q" id="p_20Ap1_5618"> <div class="divNumber">134.</div> <div class="p"> <table class="singleColumn"> <tr> <td> <div class="pN">5618</div> <div class="G">Bhikkhusaṃghassa vā majjhe,</div> </td> </tr> <tr> <td> <div class="G">buddhaseṭṭhassa sammukhā;</div> </td> </tr> <tr> <td> <div class="G">Sabbepi samatikkamma,</div> </td> </tr> <tr> <td> <div class="G">denti mameva dāyakā.</div> </td> </tr> </table> </div>
</div>
<div class="q" id="p_20Ap1_5619"> <div class="divNumber">135.</div> <div class="p"> <table class="singleColumn"> <tr> <td> <div class="pN">5619</div> <div class="G">Paṭhamaṃ navasassañhi,</div> </td> </tr> <tr> <td> <div class="G">datvā saṃghe gaṇuttame;</div> </td> </tr> <tr> <td> <div class="G">Imānisaṃse anubhomi,</div> </td> </tr> <tr> <td> <div class="G">navasassassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_5620"> <div class="divNumber">136.</div> <div class="p"> <table class="singleColumn"> <tr> <td> <div class="pN">5620</div> <div class="G">Satasahassito kappe,</div> </td> </tr> <tr> <td> <div class="G">yaṃ dānamadadiṃ tadā;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">navasassassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_5621"> <div class="divNumber">137.</div> <div class="p"> <table class="singleColumn"> <tr> <td> <div class="pN">5621</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_5622"> <div class="divNumber">138.</div> <div class="p"> <table class="singleColumn"> <tr> <td> <div class="pN">5622</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap1_5623"> <div class="divNumber">139.</div> <div class="p"> <table class="singleColumn"> <tr> <td> <div class="pN">5623</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_5624"> <div class="p">
<span class="pN">5624</span>Itthaṃ sudaṃ āyasmā sucintito thero imā gāthāyo abhāsitthāti. </div>
</div>
<div class="CENTER" id="p_20Ap1_5625">
<span class="pN">5625</span>Sucintitattherassāpadānaṃ aṭṭhamaṃ.</div>
</html>
