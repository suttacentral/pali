<html>
<div class="i">48.9 Pānadhidāyakattheraapadāna</div>
<div class="h">Naḷamālivagga</div>
<div class="h">Pānadhidāyakattheraapadāna</div>
<div class="q" id="p_20Ap1_6152"> <div class="divNumber">71.</div> <div class="p"> <table class="singleColumn"> <tr> <td> <div class="pN">6152</div> <div class="G">“Anomadassī bhagavā,</div> </td> </tr> <tr> <td> <div class="G">lokajeṭṭho narāsabho;</div> </td> </tr> <tr> <td> <div class="G">Divāvihārā nikkhamma,</div> </td> </tr> <tr> <td> <div class="G">pathamāruhi cakkhumā.</div> </td> </tr> </table> </div>
</div>
<div class="q" id="p_20Ap1_6153"> <div class="divNumber">72.</div> <div class="p"> <table class="singleColumn"> <tr> <td> <div class="pN">6153</div> <div class="G">Pānadhiṃ sukataṃ gayha,</div> </td> </tr> <tr> <td> <div class="G">addhānaṃ paṭipajjahaṃ;</div> </td> </tr> <tr> <td> <div class="G">Tatthaddasāsiṃ sambuddhaṃ,</div> </td> </tr> <tr> <td> <div class="G">pattikaṃ cārudassanaṃ.</div> </td> </tr> </table> </div>
</div>
<div class="q" id="p_20Ap1_6154"> <div class="divNumber">73.</div> <div class="p"> <table class="singleColumn"> <tr> <td> <div class="pN">6154</div> <div class="G">Sakaṃ cittaṃ pasādetvā,</div> </td> </tr> <tr> <td> <div class="G">nīharitvāna pānadhiṃ;</div> </td> </tr> <tr> <td> <div class="G">Pādamūle ṭhapetvāna,</div> </td> </tr> <tr> <td> <div class="G">idaṃ vacanamabraviṃ.</div> </td> </tr> </table> </div>
</div>
<div class="q" id="p_20Ap1_6155"> <div class="divNumber">74.</div> <div class="p"> <table class="singleColumn"> <tr> <td> <div class="pN">6155</div> <div class="G">‘Abhirūha mahāvīra,</div> </td> </tr> <tr> <td> <div class="G">sugatinda vināyaka;</div> </td> </tr> <tr> <td> <div class="G">Ito phalaṃ labhissāmi,</div> </td> </tr> <tr> <td> <div class="G">so me attho samijjhatu’.</div> </td> </tr> </table> </div>
</div>
<div class="q" id="p_20Ap1_6156"> <div class="divNumber">75.</div> <div class="p"> <table class="singleColumn"> <tr> <td> <div class="pN">6156</div> <div class="G">Anomadassī bhagavā,</div> </td> </tr> <tr> <td> <div class="G">lokajeṭṭho narāsabho;</div> </td> </tr> <tr> <td> <div class="G">Pānadhiṃ abhirūhitvā,</div> </td> </tr> <tr> <td> <div class="G">idaṃ vacanamabravi.</div> </td> </tr> </table> </div>
</div>
<div class="q" id="p_20Ap1_6157"> <div class="divNumber">76.</div> <div class="p"> <table class="singleColumn"> <tr> <td> <div class="pN">6157</div> <div class="G">‘Yo pānadhiṃ me adāsi,</div> </td> </tr> <tr> <td> <div class="G">pasanno sehi pāṇibhi;</div> </td> </tr> <tr> <td> <div class="G">Tamahaṃ kittayissāmi,</div> </td> </tr> <tr> <td> <div class="G">suṇātha mama bhāsato’.</div> </td> </tr> </table> </div>
</div>
<div class="q" id="p_20Ap1_6158"> <div class="divNumber">77.</div> <div class="p"> <table class="singleColumn"> <tr> <td> <div class="pN">6158</div> <div class="G">Buddhassa giramaññāya,</div> </td> </tr> <tr> <td> <div class="G">sabbe devā samāgatā;</div> </td> </tr> <tr> <td> <div class="G">Udaggacittā sumanā,</div> </td> </tr> <tr> <td> <div class="G">vedajātā katañjalī.</div> </td> </tr> </table> </div>
</div>
<div class="q" id="p_20Ap1_6159"> <div class="divNumber">78.</div> <div class="p"> <table class="singleColumn"> <tr> <td> <div class="pN">6159</div> <div class="G">‘Pānadhīnaṃ padānena,</div> </td> </tr> <tr> <td> <div class="G">sukhitoyaṃ bhavissati;</div> </td> </tr> <tr> <td> <div class="G">Pañcapaññāsakkhattuñca,</div> </td> </tr> <tr> <td> <div class="G">devarajjaṃ karissati.</div> </td> </tr> </table> </div>
</div>
<div class="q" id="p_20Ap1_6160"> <div class="divNumber">79.</div> <div class="p"> <table class="singleColumn"> <tr> <td> <div class="pN">6160</div> <div class="G">Sahassakkhattuṃ rājā ca,</div> </td> </tr> <tr> <td> <div class="G">cakkavattī bhavissati;</div> </td> </tr> <tr> <td> <div class="G">Padesarajjaṃ vipulaṃ,</div> </td> </tr> <tr> <td> <div class="G">gaṇanāto asaṅkhiyaṃ.</div> </td> </tr> </table> </div>
</div>
<div class="q" id="p_20Ap1_6161"> <div class="divNumber">80.</div> <div class="p"> <table class="singleColumn"> <tr> <td> <div class="pN">6161</div> <div class="G">Aparimeyye ito kappe,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_6162"> <div class="divNumber">81.</div> <div class="p"> <table class="singleColumn"> <tr> <td> <div class="pN">6162</div> <div class="G">Tassa dhammesu dāyādo,</div> </td> </tr> <tr> <td> <div class="G">oraso dhammanimmito;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">nibbāyissatināsavo.</div> </td> </tr> </table> </div>
</div>
<div class="q" id="p_20Ap1_6163"> <div class="divNumber">82.</div> <div class="p"> <table class="singleColumn"> <tr> <td> <div class="pN">6163</div> <div class="G">Devaloke manusse vā,</div> </td> </tr> <tr> <td> <div class="G">nibbattissati puññavā;</div> </td> </tr> <tr> <td> <div class="G">Devayānapaṭibhāgaṃ,</div> </td> </tr> <tr> <td> <div class="G">yānaṃ paṭilabhissati’.</div> </td> </tr> </table> </div>
</div>
<div class="q" id="p_20Ap1_6164"> <div class="divNumber">83.</div> <div class="p"> <table class="singleColumn"> <tr> <td> <div class="pN">6164</div> <div class="G">Pāsādā sivikā vayhaṃ,</div> </td> </tr> <tr> <td> <div class="G">hatthino samalaṅkatā;</div> </td> </tr> <tr> <td> <div class="G">Rathā vājaññasaṃyuttā,</div> </td> </tr> <tr> <td> <div class="G">sadā pātubhavanti me.</div> </td> </tr> </table> </div>
</div>
<div class="q" id="p_20Ap1_6165"> <div class="divNumber">84.</div> <div class="p"> <table class="singleColumn"> <tr> <td> <div class="pN">6165</div> <div class="G">Agārā nikkhamantopi,</div> </td> </tr> <tr> <td> <div class="G">rathena nikkhamiṃ ahaṃ;</div> </td> </tr> <tr> <td> <div class="G">Kesesu chijjamānesu,</div> </td> </tr> <tr> <td> <div class="G">arahattamapāpuṇiṃ.</div> </td> </tr> </table> </div>
</div>
<div class="q" id="p_20Ap1_6166"> <div class="divNumber">85.</div> <div class="p"> <table class="singleColumn"> <tr> <td> <div class="pN">6166</div> <div class="G">Lābhā mayhaṃ suladdhaṃ me,</div> </td> </tr> <tr> <td> <div class="G">vāṇijjaṃ suppayojitaṃ;</div> </td> </tr> <tr> <td> <div class="G">Datvāna pānadhiṃ ekaṃ,</div> </td> </tr> <tr> <td> <div class="G">pattomhi acalaṃ padaṃ.</div> </td> </tr> </table> </div>
</div>
<div class="q" id="p_20Ap1_6167"> <div class="divNumber">86.</div> <div class="p"> <table class="singleColumn"> <tr> <td> <div class="pN">6167</div> <div class="G">Aparimeyye ito kappe,</div> </td> </tr> <tr> <td> <div class="G">yaṃ pānadhimadāsahaṃ;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">pānadhissa idaṃ phalaṃ.</div> </td> </tr> </table> </div>
</div>
<div class="q" id="p_20Ap1_6168"> <div class="divNumber">87.</div> <div class="p"> <table class="singleColumn"> <tr> <td> <div class="pN">6168</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_6169"> <div class="divNumber">88.</div> <div class="p"> <table class="singleColumn"> <tr> <td> <div class="pN">6169</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap1_6170"> <div class="divNumber">89.</div> <div class="p"> <table class="singleColumn"> <tr> <td> <div class="pN">6170</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_6171"> <div class="p">
<span class="pN">6171</span>Itthaṃ sudaṃ āyasmā pānadhidāyako thero imā gāthāyo abhāsitthāti. </div>
</div>
<div class="CENTER" id="p_20Ap1_6172">
<span class="pN">6172</span>Pānadhidāyakattherassāpadānaṃ navamaṃ.</div>
</html>
