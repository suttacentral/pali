<html>
<div class="i">43.3 Ekāsanadāyakattheraapadāna</div>
<div class="h">Sakiṃsammajjakavagga</div>
<div class="h">Ekāsanadāyakattheraapadāna</div>
<div class="q" id="p_20Ap1_5509"> <div class="divNumber">36.</div> <div class="p"> <table class="singleColumn"> <tr> <td> <div class="pN">5509</div> <div class="G">“Himavantassāvidūre,</div> </td> </tr> <tr> <td> <div class="G">gosito nāma pabbato;</div> </td> </tr> <tr> <td> <div class="G">Assamo sukato mayhaṃ,</div> </td> </tr> <tr> <td> <div class="G">paṇṇasālā sumāpitā.</div> </td> </tr> </table> </div>
</div>
<div class="q" id="p_20Ap1_5510"> <div class="divNumber">37.</div> <div class="p"> <table class="singleColumn"> <tr> <td> <div class="pN">5510</div> <div class="G">Nārado nāma nāmena,</div> </td> </tr> <tr> <td> <div class="G">kassapo iti maṃ vidū;</div> </td> </tr> <tr> <td> <div class="G">Suddhimaggaṃ gavesanto,</div> </td> </tr> <tr> <td> <div class="G">vasāmi gosite tadā.</div> </td> </tr> </table> </div>
</div>
<div class="q" id="p_20Ap1_5511"> <div class="divNumber">38.</div> <div class="p"> <table class="singleColumn"> <tr> <td> <div class="pN">5511</div> <div class="G">Padumuttaro nāma jino,</div> </td> </tr> <tr> <td> <div class="G">sabbadhammāna pāragū;</div> </td> </tr> <tr> <td> <div class="G">Vivekakāmo sambuddho,</div> </td> </tr> <tr> <td> <div class="G">agañchi anilañjasā.</div> </td> </tr> </table> </div>
</div>
<div class="q" id="p_20Ap1_5512"> <div class="divNumber">39.</div> <div class="p"> <table class="singleColumn"> <tr> <td> <div class="pN">5512</div> <div class="G">Vanagge gacchamānassa,</div> </td> </tr> <tr> <td> <div class="G">disvā raṃsiṃ mahesino;</div> </td> </tr> <tr> <td> <div class="G">Kaṭṭhamañcaṃ paññāpetvā,</div> </td> </tr> <tr> <td> <div class="G">ajinañca apatthariṃ.</div> </td> </tr> </table> </div>
</div>
<div class="q" id="p_20Ap1_5513"> <div class="divNumber">40.</div> <div class="p"> <table class="singleColumn"> <tr> <td> <div class="pN">5513</div> <div class="G">Āsanaṃ paññapetvāna,</div> </td> </tr> <tr> <td> <div class="G">sire katvāna añjaliṃ;</div> </td> </tr> <tr> <td> <div class="G">Somanassaṃ paveditvā,</div> </td> </tr> <tr> <td> <div class="G">idaṃ vacanamabraviṃ.</div> </td> </tr> </table> </div>
</div>
<div class="q" id="p_20Ap1_5514"> <div class="divNumber">41.</div> <div class="p"> <table class="singleColumn"> <tr> <td> <div class="pN">5514</div> <div class="G">‘Sallakatto mahāvīra,</div> </td> </tr> <tr> <td> <div class="G">āturānaṃ tikicchako;</div> </td> </tr> <tr> <td> <div class="G">Mamaṃ rogaparetassa,</div> </td> </tr> <tr> <td> <div class="G">tikicchaṃ dehi nāyaka.</div> </td> </tr> </table> </div>
</div>
<div class="q" id="p_20Ap1_5515"> <div class="divNumber">42.</div> <div class="p"> <table class="singleColumn"> <tr> <td> <div class="pN">5515</div> <div class="G">Kallatthikā ye passanti,</div> </td> </tr> <tr> <td> <div class="G">buddhaseṭṭha tuvaṃ mune;</div> </td> </tr> <tr> <td> <div class="G">Dhuvatthasiddhiṃ papponti,</div> </td> </tr> <tr> <td> <div class="G">etesaṃ ajaro bhave.</div> </td> </tr> </table> </div>
</div>
<div class="q" id="p_20Ap1_5516"> <div class="divNumber">43.</div> <div class="p"> <table class="singleColumn"> <tr> <td> <div class="pN">5516</div> <div class="G">Na me deyyadhammo atthi,</div> </td> </tr> <tr> <td> <div class="G">pavattaphalabhojihaṃ;</div> </td> </tr> <tr> <td> <div class="G">Idaṃ me āsanaṃ atthi,</div> </td> </tr> <tr> <td> <div class="G">nisīda kaṭṭhamañcake’.</div> </td> </tr> </table> </div>
</div>
<div class="q" id="p_20Ap1_5517"> <div class="divNumber">44.</div> <div class="p"> <table class="singleColumn"> <tr> <td> <div class="pN">5517</div> <div class="G">Nisīdi tattha bhagavā,</div> </td> </tr> <tr> <td> <div class="G">asambhītova kesarī;</div> </td> </tr> <tr> <td> <div class="G">Muhuttaṃ vītināmetvā,</div> </td> </tr> <tr> <td> <div class="G">idaṃ vacanamabravi.</div> </td> </tr> </table> </div>
</div>
<div class="q" id="p_20Ap1_5518"> <div class="divNumber">45.</div> <div class="p"> <table class="singleColumn"> <tr> <td> <div class="pN">5518</div> <div class="G">‘Vissattho hohi mā bhāyi,</div> </td> </tr> <tr> <td> <div class="G">laddho jotiraso tayā;</div> </td> </tr> <tr> <td> <div class="G">Yaṃ tuyhaṃ patthitaṃ sabbaṃ,</div> </td> </tr> <tr> <td> <div class="G">paripūrissatināgate.</div> </td> </tr> </table> </div>
</div>
<div class="q" id="p_20Ap1_5519"> <div class="divNumber">46.</div> <div class="p"> <table class="singleColumn"> <tr> <td> <div class="pN">5519</div> <div class="G">Na moghaṃ taṃ kataṃ tuyhaṃ,</div> </td> </tr> <tr> <td> <div class="G">puññakkhette anuttare;</div> </td> </tr> <tr> <td> <div class="G">Sakkā uddharituṃ attā,</div> </td> </tr> <tr> <td> <div class="G">yassa cittaṃ paṇīhitaṃ.</div> </td> </tr> </table> </div>
</div>
<div class="q" id="p_20Ap1_5520"> <div class="divNumber">47.</div> <div class="p"> <table class="singleColumn"> <tr> <td> <div class="pN">5520</div> <div class="G">Imināsanadānena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Kappasatasahassāni,</div> </td> </tr> <tr> <td> <div class="G">vinipātaṃ na gacchasi.</div> </td> </tr> </table> </div>
</div>
<div class="q" id="p_20Ap1_5521"> <div class="divNumber">48.</div> <div class="p"> <table class="singleColumn"> <tr> <td> <div class="pN">5521</div> <div class="G">Paññāsakkhattuṃ devindo,</div> </td> </tr> <tr> <td> <div class="G">devarajjaṃ karissasi;</div> </td> </tr> <tr> <td> <div class="G">Asītikkhattuṃ rājā ca,</div> </td> </tr> <tr> <td> <div class="G">cakkavattī bhavissasi.</div> </td> </tr> </table> </div>
</div>
<div class="q" id="p_20Ap1_5522"> <div class="divNumber">49.</div> <div class="p"> <table class="singleColumn"> <tr> <td> <div class="pN">5522</div> <div class="G">Padesarajjaṃ vipulaṃ,</div> </td> </tr> <tr> <td> <div class="G">gaṇanāto asaṅkhiyaṃ;</div> </td> </tr> <tr> <td> <div class="G">Sabbattha sukhito hutvā,</div> </td> </tr> <tr> <td> <div class="G">saṃsāre saṃsarissasi’.</div> </td> </tr> </table> </div>
</div>
<div class="q" id="p_20Ap1_5523"> <div class="divNumber">50.</div> <div class="p"> <table class="singleColumn"> <tr> <td> <div class="pN">5523</div> <div class="G">Idaṃ vatvāna sambuddho,</div> </td> </tr> <tr> <td> <div class="G">jalajuttamanāmako;</div> </td> </tr> <tr> <td> <div class="G">Nabhaṃ abbhuggamī vīro,</div> </td> </tr> <tr> <td> <div class="G">haṃsarājāva ambare.</div> </td> </tr> </table> </div>
</div>
<div class="q" id="p_20Ap1_5524"> <div class="divNumber">51.</div> <div class="p"> <table class="singleColumn"> <tr> <td> <div class="pN">5524</div> <div class="G">Hatthiyānaṃ assayānaṃ,</div> </td> </tr> <tr> <td> <div class="G">sarathaṃ sandamānikaṃ;</div> </td> </tr> <tr> <td> <div class="G">Labhāmi sabbamevetaṃ,</div> </td> </tr> <tr> <td> <div class="G">ekāsanassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_5525"> <div class="divNumber">52.</div> <div class="p"> <table class="singleColumn"> <tr> <td> <div class="pN">5525</div> <div class="G">Kānanaṃ pavisitvāpi,</div> </td> </tr> <tr> <td> <div class="G">yadā icchāmi āsanaṃ;</div> </td> </tr> <tr> <td> <div class="G">Mama saṅkappamaññāya,</div> </td> </tr> <tr> <td> <div class="G">pallaṅko upatiṭṭhati.</div> </td> </tr> </table> </div>
</div>
<div class="q" id="p_20Ap1_5526"> <div class="divNumber">53.</div> <div class="p"> <table class="singleColumn"> <tr> <td> <div class="pN">5526</div> <div class="G">Vārimajjhagato santo,</div> </td> </tr> <tr> <td> <div class="G">yadā icchāmi āsanaṃ;</div> </td> </tr> <tr> <td> <div class="G">Mama saṅkappamaññāya,</div> </td> </tr> <tr> <td> <div class="G">pallaṅko upatiṭṭhati.</div> </td> </tr> </table> </div>
</div>
<div class="q" id="p_20Ap1_5527"> <div class="divNumber">54.</div> <div class="p"> <table class="singleColumn"> <tr> <td> <div class="pN">5527</div> <div class="G">Yaṃ yaṃ yonupapajjāmi,</div> </td> </tr> <tr> <td> <div class="G">devattaṃ atha mānusaṃ;</div> </td> </tr> <tr> <td> <div class="G">Pallaṅkasatasahassāni,</div> </td> </tr> <tr> <td> <div class="G">parivārenti maṃ sadā.</div> </td> </tr> </table> </div>
</div>
<div class="q" id="p_20Ap1_5528"> <div class="divNumber">55.</div> <div class="p"> <table class="singleColumn"> <tr> <td> <div class="pN">5528</div> <div class="G">Duve bhave saṃsarāmi,</div> </td> </tr> <tr> <td> <div class="G">devatte atha mānuse;</div> </td> </tr> <tr> <td> <div class="G">Duve kule pajāyāmi,</div> </td> </tr> <tr> <td> <div class="G">khattiye atha brāhmaṇe.</div> </td> </tr> </table> </div>
</div>
<div class="q" id="p_20Ap1_5529"> <div class="divNumber">56.</div> <div class="p"> <table class="singleColumn"> <tr> <td> <div class="pN">5529</div> <div class="G">Ekāsanaṃ daditvāna,</div> </td> </tr> <tr> <td> <div class="G">puññakkhette anuttare;</div> </td> </tr> <tr> <td> <div class="G">Dhammapallaṅkamādāya,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_5530"> <div class="divNumber">57.</div> <div class="p"> <table class="singleColumn"> <tr> <td> <div class="pN">5530</div> <div class="G">Satasahassito kappe,</div> </td> </tr> <tr> <td> <div class="G">yaṃ dānamadadiṃ tadā;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">ekāsanassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_5531"> <div class="divNumber">58.</div> <div class="p"> <table class="singleColumn"> <tr> <td> <div class="pN">5531</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_5532"> <div class="divNumber">59.</div> <div class="p"> <table class="singleColumn"> <tr> <td> <div class="pN">5532</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap1_5533"> <div class="divNumber">60.</div> <div class="p"> <table class="singleColumn"> <tr> <td> <div class="pN">5533</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_5534"> <div class="p">
<span class="pN">5534</span>Itthaṃ sudaṃ āyasmā ekāsanadāyako thero imā gāthāyo abhāsitthāti. </div>
</div>
<div class="CENTER" id="p_20Ap1_5535">
<span class="pN">5535</span>Ekāsanadāyakattherassāpadānaṃ tatiyaṃ.</div>
</html>
