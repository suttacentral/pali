<html>
<div class="i">11 Nāradabuddhavaṃsa</div>
<div class="h">Nāradabuddhavaṃsa</div>
<div class="q" id="p_21Bu_532"> <div class="divNumber">1.</div> <div class="p"> <table class="singleColumn"> <tr> <td> <div class="pN">532</div> <div class="G">“Padumassa aparena,</div> </td> </tr> <tr> <td> <div class="G">sambuddho dvipaduttamo;</div> </td> </tr> <tr> <td> <div class="G">Nārado nāma nāmena,</div> </td> </tr> <tr> <td> <div class="G">asamo appaṭipuggalo.</div> </td> </tr> </table> </div>
</div>
<div class="q" id="p_21Bu_533"> <div class="divNumber">2.</div> <div class="p"> <table class="singleColumn"> <tr> <td> <div class="pN">533</div> <div class="G">So buddho cakkavattissa,</div> </td> </tr> <tr> <td> <div class="G">jeṭṭho dayitaoraso;</div> </td> </tr> <tr> <td> <div class="G">Āmukkamālābharaṇo,</div> </td> </tr> <tr> <td> <div class="G">uyyānaṃ upasaṅkami.</div> </td> </tr> </table> </div>
</div>
<div class="q" id="p_21Bu_534"> <div class="divNumber">3.</div> <div class="p"> <table class="singleColumn"> <tr> <td> <div class="pN">534</div> <div class="G">Tatthāsi rukkho yasavipulo,</div> </td> </tr> <tr> <td> <div class="G">Abhirūpo brahā suci;</div> </td> </tr> <tr> <td> <div class="G">Tamajjhapatvā upanisīdi,</div> </td> </tr> <tr> <td> <div class="G">Mahāsoṇassa heṭṭhato.</div> </td> </tr> </table> </div>
</div>
<div class="q" id="p_21Bu_535"> <div class="divNumber">4.</div> <div class="p"> <table class="singleColumn"> <tr> <td> <div class="pN">535</div> <div class="G">Tattha ñāṇavaruppajji,</div> </td> </tr> <tr> <td> <div class="G">anantaṃ vajirūpamaṃ;</div> </td> </tr> <tr> <td> <div class="G">Tena vicini saṅkhāre,</div> </td> </tr> <tr> <td> <div class="G">ukkujjamavakujjakaṃ.</div> </td> </tr> </table> </div>
</div>
<div class="q" id="p_21Bu_536"> <div class="divNumber">5.</div> <div class="p"> <table class="singleColumn"> <tr> <td> <div class="pN">536</div> <div class="G">Tattha sabbakilesāni,</div> </td> </tr> <tr> <td> <div class="G">asesamabhivāhayi;</div> </td> </tr> <tr> <td> <div class="G">Pāpuṇī kevalaṃ bodhiṃ,</div> </td> </tr> <tr> <td> <div class="G">buddhañāṇe ca cuddasa.</div> </td> </tr> </table> </div>
</div>
<div class="q" id="p_21Bu_537"> <div class="divNumber">6.</div> <div class="p"> <table class="singleColumn"> <tr> <td> <div class="pN">537</div> <div class="G">Pāpuṇitvāna sambodhiṃ,</div> </td> </tr> <tr> <td> <div class="G">dhammacakkaṃ pavattayi;</div> </td> </tr> <tr> <td> <div class="G">Koṭisatasahassānaṃ,</div> </td> </tr> <tr> <td> <div class="G">paṭhamābhisamayo ahu.</div> </td> </tr> </table> </div>
</div>
<div class="q" id="p_21Bu_538"> <div class="divNumber">7.</div> <div class="p"> <table class="singleColumn"> <tr> <td> <div class="pN">538</div> <div class="G">Mahādoṇaṃ nāgarājaṃ,</div> </td> </tr> <tr> <td> <div class="G">vinayanto mahāmuni;</div> </td> </tr> <tr> <td> <div class="G">Pāṭiheraṃ tadākāsi,</div> </td> </tr> <tr> <td> <div class="G">dassayanto sadevake.</div> </td> </tr> </table> </div>
</div>
<div class="q" id="p_21Bu_539"> <div class="divNumber">8.</div> <div class="p"> <table class="singleColumn"> <tr> <td> <div class="pN">539</div> <div class="G">Tadā devamanussānaṃ,</div> </td> </tr> <tr> <td> <div class="G">tamhi dhammappakāsane;</div> </td> </tr> <tr> <td> <div class="G">Navutikoṭisahassāni,</div> </td> </tr> <tr> <td> <div class="G">tariṃsu sabbasaṃsayaṃ.</div> </td> </tr> </table> </div>
</div>
<div class="q" id="p_21Bu_540"> <div class="divNumber">9.</div> <div class="p"> <table class="singleColumn"> <tr> <td> <div class="pN">540</div> <div class="G">Yamhi kāle mahāvīro,</div> </td> </tr> <tr> <td> <div class="G">ovadī sakamatrajaṃ;</div> </td> </tr> <tr> <td> <div class="G">Asītikoṭisahassānaṃ,</div> </td> </tr> <tr> <td> <div class="G">tatiyābhisamayo ahu.</div> </td> </tr> </table> </div>
</div>
<div class="q" id="p_21Bu_541"> <div class="divNumber">10.</div> <div class="p"> <table class="singleColumn"> <tr> <td> <div class="pN">541</div> <div class="G">Sannipātā tayo āsuṃ,</div> </td> </tr> <tr> <td> <div class="G">nāradassa mahesino;</div> </td> </tr> <tr> <td> <div class="G">Koṭisatasahassānaṃ,</div> </td> </tr> <tr> <td> <div class="G">paṭhamo āsi samāgamo.</div> </td> </tr> </table> </div>
</div>
<div class="q" id="p_21Bu_542"> <div class="divNumber">11.</div> <div class="p"> <table class="singleColumn"> <tr> <td> <div class="pN">542</div> <div class="G">Yadā buddho buddhaguṇaṃ,</div> </td> </tr> <tr> <td> <div class="G">sanidānaṃ pakāsayi;</div> </td> </tr> <tr> <td> <div class="G">Navutikoṭisahassāni,</div> </td> </tr> <tr> <td> <div class="G">samiṃsu vimalā tadā.</div> </td> </tr> </table> </div>
</div>
<div class="q" id="p_21Bu_543"> <div class="divNumber">12.</div> <div class="p"> <table class="singleColumn"> <tr> <td> <div class="pN">543</div> <div class="G">Yadā verocano nāgo,</div> </td> </tr> <tr> <td> <div class="G">dānaṃ dadāti satthuno;</div> </td> </tr> <tr> <td> <div class="G">Tadā samiṃsu jinaputtā,</div> </td> </tr> <tr> <td> <div class="G">asītisatasahassiyo.</div> </td> </tr> </table> </div>
</div>
<div class="q" id="p_21Bu_544"> <div class="divNumber">13.</div> <div class="p"> <table class="singleColumn"> <tr> <td> <div class="pN">544</div> <div class="G">Ahaṃ tena samayena,</div> </td> </tr> <tr> <td> <div class="G">jaṭilo uggatāpano;</div> </td> </tr> <tr> <td> <div class="G">Antalikkhacaro āsiṃ,</div> </td> </tr> <tr> <td> <div class="G">pañcābhiññāsu pāragū.</div> </td> </tr> </table> </div>
</div>
<div class="q" id="p_21Bu_545"> <div class="divNumber">14.</div> <div class="p"> <table class="singleColumn"> <tr> <td> <div class="pN">545</div> <div class="G">Tadāpāhaṃ asamasamaṃ,</div> </td> </tr> <tr> <td> <div class="G">sasaṃghaṃ saparijjanaṃ;</div> </td> </tr> <tr> <td> <div class="G">Annapānena tappetvā,</div> </td> </tr> <tr> <td> <div class="G">candanenābhipūjayiṃ.</div> </td> </tr> </table> </div>
</div>
<div class="q" id="p_21Bu_546"> <div class="divNumber">15.</div> <div class="p"> <table class="singleColumn"> <tr> <td> <div class="pN">546</div> <div class="G">Sopi maṃ tadā byākāsi,</div> </td> </tr> <tr> <td> <div class="G">nārado lokanāyako;</div> </td> </tr> <tr> <td> <div class="G">‘Aparimeyyito kappe,</div> </td> </tr> <tr> <td> <div class="G">ayaṃ buddho bhavissati.</div> </td> </tr> </table> </div>
</div>
<div class="q" id="p_21Bu_547"> <div class="divNumber">16.</div> <div class="p"> <table class="singleColumn"> <tr> <td> <div class="pN">547</div> <div class="G">Padhānaṃ padahitvāna,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">hessāma sammukhā imaṃ’.</div> </td> </tr> </table> </div>
</div>
<div class="q" id="p_21Bu_548"> <div class="divNumber">17.</div> <div class="p"> <table class="singleColumn"> <tr> <td> <div class="pN">548</div> <div class="G">Tassāpi vacanaṃ sutvā,</div> </td> </tr> <tr> <td> <div class="G">bhiyyo hāsetva mānasaṃ;</div> </td> </tr> <tr> <td> <div class="G">Adhiṭṭhahiṃ vataṃ uggaṃ,</div> </td> </tr> <tr> <td> <div class="G">dasapāramipūriyā.</div> </td> </tr> </table> </div>
</div>
<div class="q" id="p_21Bu_549"> <div class="divNumber">18.</div> <div class="p"> <table class="singleColumn"> <tr> <td> <div class="pN">549</div> <div class="G">Nagaraṃ dhaññavatī nāma,</div> </td> </tr> <tr> <td> <div class="G">sudevo nāma khattiyo;</div> </td> </tr> <tr> <td> <div class="G">Anomā nāma janikā,</div> </td> </tr> <tr> <td> <div class="G">nāradassa mahesino.</div> </td> </tr> </table> </div>
</div>
<div class="q" id="p_21Bu_550"> <div class="divNumber">19.</div> <div class="p"> <table class="singleColumn"> <tr> <td> <div class="pN">550</div> <div class="G">Navavassasahassāni,</div> </td> </tr> <tr> <td> <div class="G">agāraṃ ajjha so vasi;</div> </td> </tr> <tr> <td> <div class="G">Jito vijitābhirāmo,</div> </td> </tr> <tr> <td> <div class="G">tayo pāsādamuttamā.</div> </td> </tr> </table> </div>
</div>
<div class="q" id="p_21Bu_551"> <div class="divNumber">20.</div> <div class="p"> <table class="singleColumn"> <tr> <td> <div class="pN">551</div> <div class="G">Ticattārīsasahassāni,</div> </td> </tr> <tr> <td> <div class="G">nāriyo samalaṅkatā;</div> </td> </tr> <tr> <td> <div class="G">Vijitasenā nāma nārī,</div> </td> </tr> <tr> <td> <div class="G">nanduttaro nāma atrajo.</div> </td> </tr> </table> </div>
</div>
<div class="q" id="p_21Bu_552"> <div class="divNumber">21.</div> <div class="p"> <table class="singleColumn"> <tr> <td> <div class="pN">552</div> <div class="G">Nimitte caturo disvā,</div> </td> </tr> <tr> <td> <div class="G">Padasā gamanena nikkhami;</div> </td> </tr> <tr> <td> <div class="G">Sattāhaṃ padhānacāraṃ,</div> </td> </tr> <tr> <td> <div class="G">Acarī purisuttamo.</div> </td> </tr> </table> </div>
</div>
<div class="q" id="p_21Bu_553"> <div class="divNumber">22.</div> <div class="p"> <table class="singleColumn"> <tr> <td> <div class="pN">553</div> <div class="G">Brahmunā yācito santo,</div> </td> </tr> <tr> <td> <div class="G">nārado lokanāyako;</div> </td> </tr> <tr> <td> <div class="G">Vatti cakkaṃ mahāvīro,</div> </td> </tr> <tr> <td> <div class="G">dhanañcuyyānamuttame.</div> </td> </tr> </table> </div>
</div>
<div class="q" id="p_21Bu_554"> <div class="divNumber">23.</div> <div class="p"> <table class="singleColumn"> <tr> <td> <div class="pN">554</div> <div class="G">Bhaddasālo jitamitto,</div> </td> </tr> <tr> <td> <div class="G">ahesuṃ aggasāvakā;</div> </td> </tr> <tr> <td> <div class="G">Vāseṭṭho nāmupaṭṭhāko,</div> </td> </tr> <tr> <td> <div class="G">nāradassa mahesino.</div> </td> </tr> </table> </div>
</div>
<div class="q" id="p_21Bu_555"> <div class="divNumber">24.</div> <div class="p"> <table class="singleColumn"> <tr> <td> <div class="pN">555</div> <div class="G">Uttarā phaggunī ceva,</div> </td> </tr> <tr> <td> <div class="G">ahesuṃ aggasāvikā;</div> </td> </tr> <tr> <td> <div class="G">Bodhi tassa bhagavato,</div> </td> </tr> <tr> <td> <div class="G">mahāsoṇoti vuccati.</div> </td> </tr> </table> </div>
</div>
<div class="q" id="p_21Bu_556"> <div class="divNumber">25.</div> <div class="p"> <table class="singleColumn"> <tr> <td> <div class="pN">556</div> <div class="G">Uggarindo vasabho ca,</div> </td> </tr> <tr> <td> <div class="G">ahesuṃ aggupaṭṭhakā;</div> </td> </tr> <tr> <td> <div class="G">Indāvarī ca vaṇḍī ca,</div> </td> </tr> <tr> <td> <div class="G">ahesuṃ aggupaṭṭhikā.</div> </td> </tr> </table> </div>
</div>
<div class="q" id="p_21Bu_557"> <div class="divNumber">26.</div> <div class="p"> <table class="singleColumn"> <tr> <td> <div class="pN">557</div> <div class="G">Aṭṭhāsītiratanāni,</div> </td> </tr> <tr> <td> <div class="G">accuggato mahāmuni;</div> </td> </tr> <tr> <td> <div class="G">Kañcanagghiyasaṅkāso,</div> </td> </tr> <tr> <td> <div class="G">dasasahassī virocati.</div> </td> </tr> </table> </div>
</div>
<div class="q" id="p_21Bu_558"> <div class="divNumber">27.</div> <div class="p"> <table class="singleColumn"> <tr> <td> <div class="pN">558</div> <div class="G">Tassa byāmappabhā kāyā,</div> </td> </tr> <tr> <td> <div class="G">niddhāvati disodisaṃ;</div> </td> </tr> <tr> <td> <div class="G">Nirantaraṃ divārattiṃ,</div> </td> </tr> <tr> <td> <div class="G">yojanaṃ pharate sadā.</div> </td> </tr> </table> </div>
</div>
<div class="q" id="p_21Bu_559"> <div class="divNumber">28.</div> <div class="p"> <table class="singleColumn"> <tr> <td> <div class="pN">559</div> <div class="G">Na keci tena samayena,</div> </td> </tr> <tr> <td> <div class="G">samantā yojane janā;</div> </td> </tr> <tr> <td> <div class="G">Ukkāpadīpe ujjālenti,</div> </td> </tr> <tr> <td> <div class="G">buddharaṃsīhi otthaṭā.</div> </td> </tr> </table> </div>
</div>
<div class="q" id="p_21Bu_560"> <div class="divNumber">29.</div> <div class="p"> <table class="singleColumn"> <tr> <td> <div class="pN">560</div> <div class="G">Navutivassasahassāni,</div> </td> </tr> <tr> <td> <div class="G">āyu vijjati tāvade;</div> </td> </tr> <tr> <td> <div class="G">Tāvatā tiṭṭhamāno so,</div> </td> </tr> <tr> <td> <div class="G">tāresi janataṃ bahuṃ.</div> </td> </tr> </table> </div>
</div>
<div class="q" id="p_21Bu_561"> <div class="divNumber">30.</div> <div class="p"> <table class="singleColumn"> <tr> <td> <div class="pN">561</div> <div class="G">Yathā uḷūhi gaganaṃ,</div> </td> </tr> <tr> <td> <div class="G">vicittaṃ upasobhati;</div> </td> </tr> <tr> <td> <div class="G">Tatheva sāsanaṃ tassa,</div> </td> </tr> <tr> <td> <div class="G">arahantehi sobhati.</div> </td> </tr> </table> </div>
</div>
<div class="q" id="p_21Bu_562"> <div class="divNumber">31.</div> <div class="p"> <table class="singleColumn"> <tr> <td> <div class="pN">562</div> <div class="G">Saṃsārasotaṃ taraṇāya,</div> </td> </tr> <tr> <td> <div class="G">sesake paṭipannake;</div> </td> </tr> <tr> <td> <div class="G">Dhammasetuṃ daḷhaṃ katvā,</div> </td> </tr> <tr> <td> <div class="G">nibbuto so narāsabho.</div> </td> </tr> </table> </div>
</div>
<div class="q" id="p_21Bu_563"> <div class="divNumber">32.</div> <div class="p"> <table class="singleColumn"> <tr> <td> <div class="pN">563</div> <div class="G">Sopi buddho asamasamo,</div> </td> </tr> <tr> <td> <div class="G">Tepi khīṇāsavā atulatejā;</div> </td> </tr> <tr> <td> <div class="G">Sabbaṃ tamantarahitaṃ,</div> </td> </tr> <tr> <td> <div class="G">Nanu rittā sabbasaṅkhārā.</div> </td> </tr> </table> </div>
</div>
<div class="q" id="p_21Bu_564"> <div class="divNumber">33.</div> <div class="p"> <table class="singleColumn"> <tr> <td> <div class="pN">564</div> <div class="G">Nārado jinavasabho,</div> </td> </tr> <tr> <td> <div class="G">Nibbuto sudassane pure;</div> </td> </tr> <tr> <td> <div class="G">Tatthevassa thūpavaro,</div> </td> </tr> <tr> <td> <div class="G">Catuyojanamuggato”ti. (553)</div> </td> </tr> </table> </div>
</div>
<div class="CENTER" id="p_21Bu_565">
<span class="pN">565</span>Nāradassa bhagavato vaṃso navamo.</div>
</html>
