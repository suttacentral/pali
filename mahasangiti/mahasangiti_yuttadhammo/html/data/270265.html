<html>
<div class="i">3.4.2 Saḷāyatanuppattikathā</div>
<div class="h">Anusayapaṇṇāsaka</div>
<div class="h">Cuddasamavagga</div>
<div class="h">Saḷāyatanuppattikathā</div>
<div class="q" id="p_32Kv_2214"> <div class="divNumber">691.</div> <div class="p">
<span class="pN">2214</span>๐ Saḷāyatanaṃ apubbaṃ acarimaṃ mātukucchismiṃ saṇṭhātīti? Āmantā. Sabbaṅgapaccaṅgī ahīnindriyo mātukucchismiṃ okkamatīti? Na hevaṃ vattabbe…pe… . </div>
</div>
<div class="q" id="p_32Kv_2215"> <div class="p">
<span class="pN">2215</span>๐ Upapattesiyena cittena cakkhāyatanaṃ saṇṭhātīti? Āmantā. Upapattesiyena cittena hatthā saṇṭhanti, pādā saṇṭhanti, sīsaṃ saṇṭhāti, kaṇṇo saṇṭhāti, nāsikā saṇṭhāti, mukhaṃ saṇṭhāti, dantā saṇṭhantīti? Na hevaṃ vattabbe…pe… . </div>
</div>
<div class="q" id="p_32Kv_2216"> <div class="p">
<span class="pN">2216</span>๐ Upapattesiyena cittena sotāyatanaṃ…pe…  ghānāyatanaṃ…pe…  jivhāyatanaṃ saṇṭhātīti? Āmantā. Upapattesiyena cittena hatthā saṇṭhanti, pādā saṇṭhanti, sīsaṃ saṇṭhāti, kaṇṇo saṇṭhāti, nāsikā saṇṭhāti, mukhaṃ saṇṭhāti, dantā saṇṭhantīti? Na hevaṃ vattabbe…pe… . </div>
</div>
<div class="q" id="p_32Kv_2217"> <div class="divNumber">692.</div> <div class="p">
<span class="pN">2217</span>× Mātukucchigatassa pacchā cakkhāyatanaṃ uppajjatīti? Āmantā. Mātukucchismiṃ cakkhupaṭilābhāya kammaṃ karotīti? Na hevaṃ vattabbe…pe…  mātukucchigatassa pacchā sotāyatanaṃ…pe…  ghānāyatanaṃ…pe…  jivhāyatanaṃ uppajjatīti? Āmantā. Mātukucchismiṃ jivhāpaṭilābhāya kammaṃ karotīti? Na hevaṃ vattabbe…pe… . </div>
</div>
<div class="q" id="p_32Kv_2218"> <div class="p">
<span class="pN">2218</span>× Mātukucchigatassa pacchā kesā lomā nakhā dantā aṭṭhī uppajjantīti? Āmantā. Mātukucchismiṃ aṭṭhipaṭilābhāya kammaṃ karotīti? Na hevaṃ vattabbe…pe… . </div>
</div>
<div class="q" id="p_32Kv_2219"> <div class="p">
<span class="pN">2219</span>๐ Na vattabbaṃ—  “mātukucchigatassa pacchā kesā lomā nakhā dantā aṭṭhī uppajjantī”ti? Āmantā. Nanu vuttaṃ bhagavatā—  </div>
</div>
<div class="q" id="p_32Kv_2220"> <div class="p"> <table class="singleColumn"> <tr> <td> <div class="pN">2220</div> <div class="G">“Paṭhamaṃ kalalaṃ hoti,</div> </td> </tr> <tr> <td> <div class="G">kalalā hoti abbudaṃ;</div> </td> </tr> <tr> <td> <div class="G">Abbudā jāyate pesi,</div> </td> </tr> <tr> <td> <div class="G">pesi nibbattate ghano;</div> </td> </tr> <tr> <td> <div class="G">Ghanā pasākhā jāyanti,</div> </td> </tr> <tr> <td> <div class="G">kesā lomā nakhāpi ca.</div> </td> </tr> </table> </div>
</div>
<div class="q" id="p_32Kv_2221"> <div class="p"> <table class="singleColumn"> <tr> <td> <div class="pN">2221</div> <div class="G">Yañcassa bhuñjati mātā,</div> </td> </tr> <tr> <td> <div class="G">annaṃ pānañca bhojanaṃ;</div> </td> </tr> <tr> <td> <div class="G">Tena so tattha yāpeti,</div> </td> </tr> <tr> <td> <div class="G">mātukucchigato naro”ti.</div> </td> </tr> </table> </div>
</div>
<div class="q" id="p_32Kv_2222"> <div class="p">
<span class="pN">2222</span>Attheva suttantoti? Āmantā. Tena hi mātukucchigatassa pacchā kesā lomā nakhā dantā aṭṭhī uppajjantīti. </div>
</div>
<div class="CENTER" id="p_32Kv_2223">
<span class="pN">2223</span>Saḷāyatanuppattikathā niṭṭhitā.</div>
</html>
