<html>
<div class="i">1.3.2 Dutiyauruvelasutta</div>
<div class="h">Paṭhamapaṇṇāsaka</div>
<div class="h">Uruvelavagga</div>
<div class="h">Dutiyauruvelasutta</div>
<div class="q" id="p_15A4_144"> <div class="divNumber">22.</div> <div class="p">
<span class="pN">144</span>“Ekamidāhaṃ, bhikkhave, samayaṃ uruvelāyaṃ viharāmi najjā nerañjarāya tīre ajapālanigrodhe paṭhamābhisambuddho. Atha kho, bhikkhave, sambahulā brāhmaṇā jiṇṇā vuddhā mahallakā addhagatā vayoanuppattā yenāhaṃ tenupasaṅkamiṃsu; upasaṅkamitvā mayā saddhiṃ sammodiṃsu. Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu. Ekamantaṃ nisinnā kho, bhikkhave, te brāhmaṇā maṃ etadavocuṃ—  ‘sutaṃ netaṃ, bho gotama—  <span class="smallFont">“</span>na samaṇo gotamo brāhmaṇe jiṇṇe vuddhe mahallake addhagate vayoanuppatte abhivādeti vā paccuṭṭheti vā āsanena vā nimantetī<span class="smallFont">”</span>ti. Tayidaṃ, bho gotama, tatheva. Na hi bhavaṃ gotamo brāhmaṇe jiṇṇe vuddhe mahallake addhagate vayoanuppatte abhivādeti vā paccuṭṭheti vā āsanena vā nimanteti. Tayidaṃ, bho gotama, na sampannamevā’ti. </div>
</div>
<div class="q" id="p_15A4_145"> <div class="p">
<span class="pN">145</span>Tassa mayhaṃ, bhikkhave, etadahosi—  ‘nayime āyasmanto jānanti theraṃ vā therakaraṇe vā dhamme’ti. Vuddho cepi, bhikkhave, hoti āsītiko vā nāvutiko vā vassasatiko vā jātiyā. So ca hoti akālavādī abhūtavādī anatthavādī adhammavādī avinayavādī, anidhānavatiṃ vācaṃ bhāsitā akālena anapadesaṃ apariyantavatiṃ anatthasaṃhitaṃ. Atha kho so ‘bālo thero’tveva saṅkhaṃ gacchati. </div>
</div>
<div class="q" id="p_15A4_146"> <div class="p">
<span class="pN">146</span>Daharo cepi, bhikkhave, hoti yuvā susukāḷakeso bhadrena yobbanena samannāgato paṭhamena vayasā. So ca hoti kālavādī bhūtavādī atthavādī dhammavādī vinayavādī nidhānavatiṃ vācaṃ bhāsitā kālena sāpadesaṃ pariyantavatiṃ atthasaṃhitaṃ. Atha kho so ‘paṇḍito thero’tveva saṅkhaṃ gacchati. </div>
</div>
<div class="q" id="p_15A4_147"> <div class="p">
<span class="pN">147</span>Cattārome, bhikkhave, therakaraṇā dhammā. Katame cattāro? Idha, bhikkhave, bhikkhu sīlavā hoti, pātimokkhasaṃvarasaṃvuto viharati ācāragocarasampanno aṇumattesu vajjesu bhayadassāvī, samādāya sikkhati sikkhāpadesu, bahussuto hoti sutadharo sutasannicayo, ye te dhammā ādikalyāṇā majjhekalyāṇā pariyosānakalyāṇā sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ abhivadanti, tathārūpāssa dhammā bahussutā honti dhātā vacasā paricitā manasānupekkhitā, diṭṭhiyā suppaṭividdhā, catunnaṃ jhānānaṃ ābhicetasikānaṃ diṭṭhadhammasukhavihārānaṃ nikāmalābhī hoti akicchalābhī akasiralābhī, āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. Ime kho, bhikkhave, cattāro therakaraṇā dhammāti. </div>
</div>
<div class="q" id="p_15A4_148"> <div class="p"> <table class="singleColumn"> <tr> <td> <div class="pN">148</div> <div class="G">Yo uddhatena cittena,</div> </td> </tr> <tr> <td> <div class="G">samphañca bahu bhāsati;</div> </td> </tr> <tr> <td> <div class="G">Asamāhitasaṅkappo,</div> </td> </tr> <tr> <td> <div class="G">asaddhammarato mago;</div> </td> </tr> <tr> <td> <div class="G">Ārā so thāvareyyamhā,</div> </td> </tr> <tr> <td> <div class="G">pāpadiṭṭhi anādaro.</div> </td> </tr> </table> </div>
</div>
<div class="q" id="p_15A4_149"> <div class="p"> <table class="singleColumn"> <tr> <td> <div class="pN">149</div> <div class="G">Yo ca sīlena sampanno,</div> </td> </tr> <tr> <td> <div class="G">sutavā paṭibhānavā;</div> </td> </tr> <tr> <td> <div class="G">Saññato dhīro dhammesu,</div> </td> </tr> <tr> <td> <div class="G">paññāyatthaṃ vipassati.</div> </td> </tr> </table> </div>
</div>
<div class="q" id="p_15A4_150"> <div class="p"> <table class="singleColumn"> <tr> <td> <div class="pN">150</div> <div class="G">Pāragū sabbadhammānaṃ,</div> </td> </tr> <tr> <td> <div class="G">akhilo paṭibhānavā;</div> </td> </tr> <tr> <td> <div class="G">Pahīnajātimaraṇo,</div> </td> </tr> <tr> <td> <div class="G">brahmacariyassa kevalī.</div> </td> </tr> </table> </div>
</div>
<div class="q" id="p_15A4_151"> <div class="p"> <table class="singleColumn"> <tr> <td> <div class="pN">151</div> <div class="G">Tamahaṃ vadāmi theroti,</div> </td> </tr> <tr> <td> <div class="G">yassa no santi āsavā;</div> </td> </tr> <tr> <td> <div class="G">Āsavānaṃ khayā bhikkhu,</div> </td> </tr> <tr> <td> <div class="G">so theroti pavuccatī”ti.</div> </td> </tr> </table> </div>
</div>
<div class="CENTER" id="p_15A4_152">
<span class="pN">152</span>Dutiyaṃ.</div>
</html>
