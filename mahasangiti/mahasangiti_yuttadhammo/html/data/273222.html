<html>
<div class="i">1.2.11 Bhedānuvattakasikkhāpada</div>
<div class="h">
Mahāvibhaṅga
</div>
<div class="h">
Saṃghādisesakaṇḍa
</div>
<div class="h">
Bhedānuvattakasikkhāpada
</div>
<div class="q" id="p_1V_1704">
<div class="divNumber">
417.
</div>
<div class="p">
<span class="pN">1704</span>Tena samayena buddho bhagavā rājagahe viharati veḷuvane kalandakanivāpe. Tena kho pana samayena devadatto saṃghabhedāya parakkamati cakkabhedāya. Bhikkhū evamāhaṃsu—  “adhammavādī devadatto, avinayavādī devadatto. Kathañhi nāma devadatto saṃghabhedāya parakkamissati cakkabhedāyā”ti. Evaṃ vutte, kokāliko kaṭamodakatissako khaṇḍadeviyā putto samuddadatto te bhikkhū etadavocuṃ—  “māyasmanto evaṃ avacuttha. Dhammavādī devadatto, vinayavādī devadatto. Amhākañca devadatto chandañca ruciñca ādāya voharati jānāti no bhāsati amhākampetaṃ khamatī”ti. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma bhikkhū devadattassa saṃghabhedāya parakkamantassa anuvattakā bhavissanti vaggavādakā”ti.
</div>
</div>
<div class="q" id="p_1V_1705">
<div class="p">
<span class="pN">1705</span>Atha kho te bhikkhū te anuvattake bhikkhū anekapariyāyena vigarahitvā bhagavato etamatthaṃ ārocesuṃ…pe…  “saccaṃ kira, bhikkhave, bhikkhū devadattassa saṃghabhedāya parakkamantassa anuvattakā honti vaggavādakā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma te, bhikkhave, moghapurisā devadattassa saṃghabhedāya parakkamantassa anuvattakā bhavissanti vaggavādakā. Netaṃ, bhikkhave, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_1V_1706">
<div class="divNumber">
418.
</div>
<div class="p">
<span class="pN">1706</span><span class="bold">“Tasseva kho pana bhikkhussa bhikkhū honti anuvattakā vaggavādakā eko vā dve vā tayo vā. Te evaṃ vadeyyuṃ—  ‘māyasmanto etaṃ bhikkhuṃ kiñci avacuttha. Dhammavādī ceso bhikkhu, vinayavādī ceso bhikkhu. Amhākañceso bhikkhu chandañca ruciñca ādāya voharati jānāti no bhāsati amhākampetaṃ khamatī’ti, te bhikkhū bhikkhūhi evamassu vacanīyā—  ‘māyasmanto evaṃ avacuttha, na ceso bhikkhu dhammavādī, na ceso bhikkhu vinayavādī, māyasmantānampi saṃghabhedo ruccittha, sametāyasmantānaṃ saṃghena, samaggo hi saṃgho sammodamāno avivadamāno ekuddeso phāsu viharatī’ti. Evañca te bhikkhū bhikkhūhi vuccamānā tatheva paggaṇheyyuṃ, te bhikkhū bhikkhūhi yāvatatiyaṃ samanubhāsitabbā tassa paṭinissaggāya. Yāvatatiyañce samanubhāsiyamānā taṃ paṭinissajjeyyuṃ, iccetaṃ kusalaṃ, no ce paṭinissajjeyyuṃ, saṃghādiseso”</span>ti. (<span class="italic">11</span>:<span class="bold">15</span>)
</div>
</div>
<div class="q" id="p_1V_1707">
<div class="divNumber">
419.
</div>
<div class="p">
<span class="pN">1707</span><span class="bold">Tasseva kho panā</span>ti tassa saṃghabhedakassa bhikkhuno.
</div>
</div>
<div class="q" id="p_1V_1708">
<div class="p">
<span class="pN">1708</span><span class="bold">Bhikkhū hontī</span>ti aññe bhikkhū honti.
</div>
</div>
<div class="q" id="p_1V_1709">
<div class="p">
<span class="pN">1709</span><span class="bold">Anuvattakā</span>ti yaṃdiṭṭhiko so hoti yaṃkhantiko yaṃruciko tepi taṃdiṭṭhikā honti taṃkhantikā taṃrucikā.
</div>
</div>
<div class="q" id="p_1V_1710">
<div class="p">
<span class="pN">1710</span><span class="bold">Vaggavādakā</span>ti tassa vaṇṇāya pakkhāya ṭhitā honti.
</div>
</div>
<div class="q" id="p_1V_1711">
<div class="p">
<span class="pN">1711</span><span class="bold">Eko vā dve vā tayo vā</span>ti eko vā hoti dve vā tayo vā. Te evaṃ vadeyyuṃ—  “māyasmanto etaṃ bhikkhuṃ kiñci avacuttha, dhammavādī ceso bhikkhu, vinayavādī ceso bhikkhu, amhākañceso bhikkhu chandañca ruciñca ādāya voharati jānāti no bhāsati amhākampetaṃ khamatī”ti.
</div>
</div>
<div class="q" id="p_1V_1712">
<div class="p">
<span class="pN">1712</span><span class="bold">Te bhikkhū</span>ti ye te anuvattakā bhikkhū.
</div>
</div>
<div class="q" id="p_1V_1713">
<div class="p">
<span class="pN">1713</span><span class="bold">Bhikkhūhī</span>ti aññehi bhikkhūhi.
</div>
</div>
<div class="q" id="p_1V_1714">
<div class="p">
<span class="pN">1714</span>Ye passanti ye suṇanti tehi vattabbā—  “māyasmanto evaṃ avacuttha. Na ceso bhikkhu dhammavādī, na ceso bhikkhu vinayavādī. Māyasmantānampi saṃghabhedo ruccittha. Sametāyasmantānaṃ saṃghena. Samaggo hi saṃgho sammodamāno avivadamāno ekuddeso phāsu viharatī”ti. Dutiyampi vattabbā. Tatiyampi vattabbā. Sace paṭinissajjanti, iccetaṃ kusalaṃ; no ce paṭinissajjanti, āpatti dukkaṭassa. Sutvā na vadanti, āpatti dukkaṭassa. Te bhikkhū saṃghamajjhampi ākaḍḍhitvā vattabbā—  “māyasmanto evaṃ avacuttha. Na ceso bhikkhu dhammavādī, na ceso bhikkhu vinayavādī. Māyasmantānampi saṃghabhedo ruccittha. Sametāyasmantānaṃ saṃghena. Samaggo hi saṃgho sammodamāno avivadamāno ekuddeso phāsu viharatī”ti. Dutiyampi vattabbā. Tatiyampi vattabbā. Sace paṭinissajjanti, iccetaṃ kusalaṃ; no ce paṭinissajjanti, āpatti dukkaṭassa. Te bhikkhū samanubhāsitabbā. “Evañca pana, bhikkhave, samanubhāsitabbā. Byattena bhikkhunā paṭibalena saṃgho ñāpetabbo— 
</div>
</div>
<div class="q" id="p_1V_1715">
<div class="divNumber">
420.
</div>
<div class="p">
<span class="pN">1715</span>‘Suṇātu me, bhante, saṃgho. Itthannāmo ca itthanāmo ca bhikkhū itthannāmassa bhikkhuno saṃghabhedāya parakkamantassa anuvattakā vaggavādakā. Te taṃ vatthuṃ na paṭinissajjanti. Yadi saṃghassa pattakallaṃ, saṃgho itthannāmañca itthannāmañca bhikkhū samanubhāseyya tassa vatthussa paṭinissaggāya. Esā ñatti.
</div>
</div>
<div class="q" id="p_1V_1716">
<div class="p">
<span class="pN">1716</span>Suṇātu me, bhante, saṃgho. Itthannāmo ca itthannāmo ca bhikkhū itthannāmassa bhikkhuno saṃghabhedāya parakkamantassa anuvattakā vaggavādakā. Te taṃ vatthuṃ na paṭinissajjanti. Saṃgho itthannāmañca itthannāmañca bhikkhū samanubhāsati tassa vatthussa paṭinissaggāya. Yassāyasmato khamati itthannāmassa ca itthannāmassa ca bhikkhūnaṃ samanubhāsanā tassa vatthussa paṭinissaggāya, so tuṇhassa; yassa nakkhamati, so bhāseyya.
</div>
</div>
<div class="q" id="p_1V_1717">
<div class="p">
<span class="pN">1717</span>Dutiyampi etamatthaṃ vadāmi…pe…  tatiyampi etamatthaṃ vadāmi—  suṇātu me, bhante, saṃgho. Itthannāmo ca itthannāmo ca bhikkhū itthannāmassa bhikkhuno saṃghabhedāya parakkamantassa anuvattakā vaggavādakā. Te taṃ vatthuṃ na paṭinissajjanti. Saṃgho itthannāmañca itthannāmañca bhikkhū samanubhāsati tassa vatthussa paṭinissaggāya. Yassāyasmato khamati itthannāmassa ca itthannāmassa ca bhikkhūnaṃ samanubhāsanā tassa vatthussa paṭinissaggāya, so tuṇhassa; yassa nakkhamati, so bhāseyya.
</div>
</div>
<div class="q" id="p_1V_1718">
<div class="p">
<span class="pN">1718</span>Samanubhaṭṭhā saṃghena itthannāmo ca itthannāmo ca bhikkhū tassa vatthussa paṭinissaggāya. Khamati saṃghassa, tasmā tuṇhī, evametaṃ dhārayāmī’”ti.
</div>
</div>
<div class="q" id="p_1V_1719">
<div class="divNumber">
421.
</div>
<div class="p">
<span class="pN">1719</span>Ñattiyā dukkaṭaṃ, dvīhi kammavācāhi thullaccayā, kammavācāpariyosāne āpatti saṃghādisesassa. Saṃghādisesaṃ ajjhāpajjantānaṃ ñattiyā dukkaṭaṃ, dvīhi kammavācāhi thullaccayā paṭippassambhanti. Dve tayo ekato samanubhāsitabbā, taduttari na samanubhāsitabbā.
</div>
</div>
<div class="q" id="p_1V_1720">
<div class="p">
<span class="pN">1720</span><span class="bold">Saṃghādiseso</span>ti…pe…  tenapi vuccati “saṃghādiseso”ti.
</div>
</div>
<div class="q" id="p_1V_1721">
<div class="divNumber">
422.
</div>
<div class="p">
<span class="pN">1721</span>Dhammakamme dhammakammasaññī na paṭinissajjanti, āpatti saṃghādisesassa.
</div>
</div>
<div class="q" id="p_1V_1722">
<div class="p">
<span class="pN">1722</span>Dhammakamme vematikā na paṭinissajjanti, āpatti saṃghādisesassa.
</div>
</div>
<div class="q" id="p_1V_1723">
<div class="p">
<span class="pN">1723</span>Dhammakamme adhammakammasaññī na paṭinissajjanti, āpatti saṃghādisesassa.
</div>
</div>
<div class="q" id="p_1V_1724">
<div class="p">
<span class="pN">1724</span>Adhammakamme dhammakammasaññī, āpatti dukkaṭassa.
</div>
</div>
<div class="q" id="p_1V_1725">
<div class="p">
<span class="pN">1725</span>Adhammakamme vematikā, āpatti dukkaṭassa.
</div>
</div>
<div class="q" id="p_1V_1726">
<div class="p">
<span class="pN">1726</span>Adhammakamme adhammakammasaññī, āpatti dukkaṭassa.
</div>
</div>
<div class="q" id="p_1V_1727">
<div class="divNumber">
423.
</div>
<div class="p">
<span class="pN">1727</span>Anāpatti—  asamanubhāsantānaṃ, paṭinissajjantānaṃ, ummattakānaṃ, khittacittānaṃ, vedanāṭṭānaṃ, ādikammikānanti.
</div>
</div>
<div class="CENTER" id="p_1V_1728">
<span class="pN">1728</span>Bhedānuvattakasikkhāpadaṃ niṭṭhitaṃ ekādasamaṃ.
</div>
</html>
