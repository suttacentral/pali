<html>
<div class="i">3.1.4 Bhisacariya</div>
<div class="h">Yudhañjayavagga</div>
<div class="h">Nekkhammapāramī</div>
<div class="h">Bhisacariya</div>
<div class="q" id="p_21Cp_305"> <div class="divNumber">34.</div> <div class="p"> <table class="singleColumn"> <tr> <td> <div class="pN">305</div> <div class="G">“Punāparaṃ yadā homi,</div> </td> </tr> <tr> <td> <div class="G">kāsīnaṃ puravaruttame;</div> </td> </tr> <tr> <td> <div class="G">Bhaginī ca bhātaro satta,</div> </td> </tr> <tr> <td> <div class="G">nibbattā sotthiye kule.</div> </td> </tr> </table> </div>
</div>
<div class="q" id="p_21Cp_306"> <div class="divNumber">35.</div> <div class="p"> <table class="singleColumn"> <tr> <td> <div class="pN">306</div> <div class="G">Etesaṃ pubbajo āsiṃ,</div> </td> </tr> <tr> <td> <div class="G">hirīsukkamupāgato;</div> </td> </tr> <tr> <td> <div class="G">Bhavaṃ disvāna bhayato,</div> </td> </tr> <tr> <td> <div class="G">nekkhammābhirato ahaṃ.</div> </td> </tr> </table> </div>
</div>
<div class="q" id="p_21Cp_307"> <div class="divNumber">36.</div> <div class="p"> <table class="singleColumn"> <tr> <td> <div class="pN">307</div> <div class="G">Mātāpitūhi pahitā,</div> </td> </tr> <tr> <td> <div class="G">sahāyā ekamānasā;</div> </td> </tr> <tr> <td> <div class="G">Kāmehi maṃ nimantenti,</div> </td> </tr> <tr> <td> <div class="G">‘kulavaṃsaṃ dharehi’ti.</div> </td> </tr> </table> </div>
</div>
<div class="q" id="p_21Cp_308"> <div class="divNumber">37.</div> <div class="p"> <table class="singleColumn"> <tr> <td> <div class="pN">308</div> <div class="G">Yaṃ tesaṃ vacanaṃ vuttaṃ,</div> </td> </tr> <tr> <td> <div class="G">gihīdhamme sukhāvahaṃ;</div> </td> </tr> <tr> <td> <div class="G">Taṃ me ahosi kaṭhinaṃ,</div> </td> </tr> <tr> <td> <div class="G">tattaphālasamaṃ viya.</div> </td> </tr> </table> </div>
</div>
<div class="q" id="p_21Cp_309"> <div class="divNumber">38.</div> <div class="p"> <table class="singleColumn"> <tr> <td> <div class="pN">309</div> <div class="G">Te maṃ tadā ukkhipantaṃ,</div> </td> </tr> <tr> <td> <div class="G">pucchiṃsu patthitaṃ mama;</div> </td> </tr> <tr> <td> <div class="G">‘Kiṃ tvaṃ patthayase samma,</div> </td> </tr> <tr> <td> <div class="G">yadi kāme na bhuñjasi’.</div> </td> </tr> </table> </div>
</div>
<div class="q" id="p_21Cp_310"> <div class="divNumber">39.</div> <div class="p"> <table class="singleColumn"> <tr> <td> <div class="pN">310</div> <div class="G">Tesāhaṃ evamavacaṃ,</div> </td> </tr> <tr> <td> <div class="G">atthakāmo hitesinaṃ;</div> </td> </tr> <tr> <td> <div class="G">‘Nāhaṃ patthemi gihībhāvaṃ,</div> </td> </tr> <tr> <td> <div class="G">nekkhammābhirato ahaṃ’.</div> </td> </tr> </table> </div>
</div>
<div class="q" id="p_21Cp_311"> <div class="divNumber">40.</div> <div class="p"> <table class="singleColumn"> <tr> <td> <div class="pN">311</div> <div class="G">Te mayhaṃ vacanaṃ sutvā,</div> </td> </tr> <tr> <td> <div class="G">pitu mātu ca sāvayuṃ;</div> </td> </tr> <tr> <td> <div class="G">Mātāpitā evamāhu,</div> </td> </tr> <tr> <td> <div class="G">‘sabbeva pabbajāma bho’.</div> </td> </tr> </table> </div>
</div>
<div class="q" id="p_21Cp_312"> <div class="divNumber">41.</div> <div class="p"> <table class="singleColumn"> <tr> <td> <div class="pN">312</div> <div class="G">Ubho mātāpitā mayhaṃ,</div> </td> </tr> <tr> <td> <div class="G">bhaginī ca satta bhātaro;</div> </td> </tr> <tr> <td> <div class="G">Amitadhanaṃ chaḍḍayitvā,</div> </td> </tr> <tr> <td> <div class="G">pāvisimhā mahāvanan”ti.</div> </td> </tr> </table> </div>
</div>
<div class="CENTER" id="p_21Cp_313">
<span class="pN">313</span>Bhisacariyaṃ catutthaṃ.</div>
</html>
