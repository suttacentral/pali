<html>
<div class="i">11.1.4 Udayajātaka</div>
<div class="h">Ekādasakanipāta</div>
<div class="h">Mātuposakavagga</div>
<div class="h">Udayajātaka</div>
<div class="q" id="p_22J_2146"> <div class="divNumber">37.</div> <div class="p"> <table class="singleColumn"> <tr> <td> <div class="pN">2146</div> <div class="G">“Ekā nisinnā suci saññatūrū,</div> </td> </tr> <tr> <td> <div class="G">Pāsādamāruyha aninditaṅgī;</div> </td> </tr> <tr> <td> <div class="G">Yācāmi taṃ kinnaranettacakkhu,</div> </td> </tr> <tr> <td> <div class="G">Imekarattiṃ ubhayo vasema”.</div> </td> </tr> </table> </div>
</div>
<div class="q" id="p_22J_2147"> <div class="divNumber">38.</div> <div class="p"> <table class="singleColumn"> <tr> <td> <div class="pN">2147</div> <div class="G">“Okiṇṇantaraparikhaṃ,</div> </td> </tr> <tr> <td> <div class="G">daḷhamaṭṭālakoṭṭhakaṃ;</div> </td> </tr> <tr> <td> <div class="G">Rakkhitaṃ khaggahatthehi,</div> </td> </tr> <tr> <td> <div class="G">duppavesamidaṃ puraṃ.</div> </td> </tr> </table> </div>
</div>
<div class="q" id="p_22J_2148"> <div class="divNumber">39.</div> <div class="p"> <table class="singleColumn"> <tr> <td> <div class="pN">2148</div> <div class="G">Daharassa yuvino cāpi,</div> </td> </tr> <tr> <td> <div class="G">āgamo ca na vijjati;</div> </td> </tr> <tr> <td> <div class="G">Atha kena nu vaṇṇena,</div> </td> </tr> <tr> <td> <div class="G">saṅgamaṃ icchase mayā”.</div> </td> </tr> </table> </div>
</div>
<div class="q" id="p_22J_2149"> <div class="divNumber">40.</div> <div class="p"> <table class="singleColumn"> <tr> <td> <div class="pN">2149</div> <div class="G">“Yakkhohamasmi kalyāṇi,</div> </td> </tr> <tr> <td> <div class="G">Āgatosmi tavantike;</div> </td> </tr> <tr> <td> <div class="G">Tvaṃ maṃ nandaya bhaddante,</div> </td> </tr> <tr> <td> <div class="G">Puṇṇakaṃsaṃ dadāmi te”.</div> </td> </tr> </table> </div>
</div>
<div class="q" id="p_22J_2150"> <div class="divNumber">41.</div> <div class="p"> <table class="singleColumn"> <tr> <td> <div class="pN">2150</div> <div class="G">“Devaṃ va yakkhaṃ atha vā manussaṃ,</div> </td> </tr> <tr> <td> <div class="G">Na patthaye udayamaticca aññaṃ;</div> </td> </tr> <tr> <td> <div class="G">Gaccheva tvaṃ yakkha mahānubhāva,</div> </td> </tr> <tr> <td> <div class="G">Mā cassu gantvā punarāvajittha”.</div> </td> </tr> </table> </div>
</div>
<div class="q" id="p_22J_2151"> <div class="divNumber">42.</div> <div class="p"> <table class="singleColumn"> <tr> <td> <div class="pN">2151</div> <div class="G">“Yā sā rati uttamā kāmabhoginaṃ,</div> </td> </tr> <tr> <td> <div class="G">Yaṃ hetu sattā visamaṃ caranti;</div> </td> </tr> <tr> <td> <div class="G">Mā taṃ ratiṃ jīyi tuvaṃ sucimhite,</div> </td> </tr> <tr> <td> <div class="G">Dadāmi te rūpiyaṃ kaṃsapūraṃ”.</div> </td> </tr> </table> </div>
</div>
<div class="q" id="p_22J_2152"> <div class="divNumber">43.</div> <div class="p"> <table class="singleColumn"> <tr> <td> <div class="pN">2152</div> <div class="G">“Nāriṃ naro nijjhapayaṃ dhanena,</div> </td> </tr> <tr> <td> <div class="G">Ukkaṃsatī yattha karoti chandaṃ;</div> </td> </tr> <tr> <td> <div class="G">Vipaccanīko tava devadhammo,</div> </td> </tr> <tr> <td> <div class="G">Paccakkhato thokatarena esi”.</div> </td> </tr> </table> </div>
</div>
<div class="q" id="p_22J_2153"> <div class="divNumber">44.</div> <div class="p"> <table class="singleColumn"> <tr> <td> <div class="pN">2153</div> <div class="G">“Āyu ca vaṇṇo ca manussaloke,</div> </td> </tr> <tr> <td> <div class="G">Nihīyati manujānaṃ sugatte;</div> </td> </tr> <tr> <td> <div class="G">Teneva vaṇṇena dhanampi tuyhaṃ,</div> </td> </tr> <tr> <td> <div class="G">Nihīyati jiṇṇatarāsi ajja.</div> </td> </tr> </table> </div>
</div>
<div class="q" id="p_22J_2154"> <div class="divNumber">45.</div> <div class="p"> <table class="singleColumn"> <tr> <td> <div class="pN">2154</div> <div class="G">Evaṃ me pekkhamānassa,</div> </td> </tr> <tr> <td> <div class="G">rājaputti yasassini;</div> </td> </tr> <tr> <td> <div class="G">Hāyateva tava vaṇṇo,</div> </td> </tr> <tr> <td> <div class="G">ahorattānamaccaye”.</div> </td> </tr> </table> </div>
</div>
<div class="q" id="p_22J_2155"> <div class="divNumber">46.</div> <div class="p"> <table class="singleColumn"> <tr> <td> <div class="pN">2155</div> <div class="G">“Imināva tvaṃ vayasā,</div> </td> </tr> <tr> <td> <div class="G">rājaputti sumedhase;</div> </td> </tr> <tr> <td> <div class="G">Brahmacariyaṃ careyyāsi,</div> </td> </tr> <tr> <td> <div class="G">bhiyyo vaṇṇavatī siyā”.</div> </td> </tr> </table> </div>
</div>
<div class="q" id="p_22J_2156"> <div class="divNumber">47.</div> <div class="p"> <table class="singleColumn"> <tr> <td> <div class="pN">2156</div> <div class="G">“Devā na jīranti yathā manussā,</div> </td> </tr> <tr> <td> <div class="G">Gattesu tesaṃ valiyo na honti;</div> </td> </tr> <tr> <td> <div class="G">Pucchāmi taṃ yakkha mahānubhāva,</div> </td> </tr> <tr> <td> <div class="G">Kathaṃ nu devāna sarīradeho”.</div> </td> </tr> </table> </div>
</div>
<div class="q" id="p_22J_2157"> <div class="divNumber">48.</div> <div class="p"> <table class="singleColumn"> <tr> <td> <div class="pN">2157</div> <div class="G">“Devā na jīranti yathā manussā,</div> </td> </tr> <tr> <td> <div class="G">Gattesu tesaṃ valiyo na honti;</div> </td> </tr> <tr> <td> <div class="G">Suve suve bhiyyatarova tesaṃ,</div> </td> </tr> <tr> <td> <div class="G">Dibbo ca vaṇṇo vipulā ca bhogā”.</div> </td> </tr> </table> </div>
</div>
<div class="q" id="p_22J_2158"> <div class="divNumber">49.</div> <div class="p"> <table class="singleColumn"> <tr> <td> <div class="pN">2158</div> <div class="G">“Kiṃsūdha bhītā janatā anekā,</div> </td> </tr> <tr> <td> <div class="G">Maggo ca nekāyatanaṃ pavutto;</div> </td> </tr> <tr> <td> <div class="G">Pucchāmi taṃ yakkha mahānubhāva,</div> </td> </tr> <tr> <td> <div class="G">Katthaṭṭhito paralokaṃ na bhāye”.</div> </td> </tr> </table> </div>
</div>
<div class="q" id="p_22J_2159"> <div class="divNumber">50.</div> <div class="p"> <table class="singleColumn"> <tr> <td> <div class="pN">2159</div> <div class="G">“Vācaṃ manañca paṇidhāya sammā,</div> </td> </tr> <tr> <td> <div class="G">Kāyena pāpāni akubbamāno;</div> </td> </tr> <tr> <td> <div class="G">Bahunnapānaṃ gharamāvasanto,</div> </td> </tr> <tr> <td> <div class="G">Saddho mudū saṃvibhāgī vadaññū;</div> </td> </tr> <tr> <td> <div class="G">Saṅgāhako sakhilo saṇhavāco,</div> </td> </tr> <tr> <td> <div class="G">Etthaṭṭhito paralokaṃ na bhāye”.</div> </td> </tr> </table> </div>
</div>
<div class="q" id="p_22J_2160"> <div class="divNumber">51.</div> <div class="p"> <table class="singleColumn"> <tr> <td> <div class="pN">2160</div> <div class="G">“Anusāsasi maṃ yakkha,</div> </td> </tr> <tr> <td> <div class="G">yathā mātā yathā pitā;</div> </td> </tr> <tr> <td> <div class="G">Uḷāravaṇṇaṃ pucchāmi,</div> </td> </tr> <tr> <td> <div class="G">ko nu tvamasi subrahā”.</div> </td> </tr> </table> </div>
</div>
<div class="q" id="p_22J_2161"> <div class="divNumber">52.</div> <div class="p"> <table class="singleColumn"> <tr> <td> <div class="pN">2161</div> <div class="G">“Udayohamasmi kalyāṇi,</div> </td> </tr> <tr> <td> <div class="G">saṅgarattā idhāgato;</div> </td> </tr> <tr> <td> <div class="G">Āmanta kho taṃ gacchāmi,</div> </td> </tr> <tr> <td> <div class="G">muttosmi tava saṅgarā”.</div> </td> </tr> </table> </div>
</div>
<div class="q" id="p_22J_2162"> <div class="divNumber">53.</div> <div class="p"> <table class="singleColumn"> <tr> <td> <div class="pN">2162</div> <div class="G">“Sace kho tvaṃ udayosi,</div> </td> </tr> <tr> <td> <div class="G">saṅgarattā idhāgato;</div> </td> </tr> <tr> <td> <div class="G">Anusāsa maṃ rājaputta,</div> </td> </tr> <tr> <td> <div class="G">yathāssa puna saṅgamo”.</div> </td> </tr> </table> </div>
</div>
<div class="q" id="p_22J_2163"> <div class="divNumber">54.</div> <div class="p"> <table class="singleColumn"> <tr> <td> <div class="pN">2163</div> <div class="G">“Atipatati vayo khaṇo tatheva,</div> </td> </tr> <tr> <td> <div class="G">Ṭhānaṃ natthi dhuvaṃ cavanti sattā;</div> </td> </tr> <tr> <td> <div class="G">Parijiyyati addhuvaṃ sarīraṃ,</div> </td> </tr> <tr> <td> <div class="G">Udaye mā pamāda carassu dhammaṃ.</div> </td> </tr> </table> </div>
</div>
<div class="q" id="p_22J_2164"> <div class="divNumber">55.</div> <div class="p"> <table class="singleColumn"> <tr> <td> <div class="pN">2164</div> <div class="G">Kasiṇā pathavī dhanassa pūrā,</div> </td> </tr> <tr> <td> <div class="G">Ekasseva siyā anaññadheyyā;</div> </td> </tr> <tr> <td> <div class="G">Tañcāpi jahati avītarāgo,</div> </td> </tr> <tr> <td> <div class="G">Udaye mā pamāda carassu dhammaṃ.</div> </td> </tr> </table> </div>
</div>
<div class="q" id="p_22J_2165"> <div class="divNumber">56.</div> <div class="p"> <table class="singleColumn"> <tr> <td> <div class="pN">2165</div> <div class="G">Mātā ca pitā ca bhātaro ca,</div> </td> </tr> <tr> <td> <div class="G">Bhariyā yāpi dhanena hoti kītā;</div> </td> </tr> <tr> <td> <div class="G">Te cāpi jahanti aññamaññaṃ,</div> </td> </tr> <tr> <td> <div class="G">Udaye mā pamāda carassu dhammaṃ.</div> </td> </tr> </table> </div>
</div>
<div class="q" id="p_22J_2166"> <div class="divNumber">57.</div> <div class="p"> <table class="singleColumn"> <tr> <td> <div class="pN">2166</div> <div class="G">Kāyo parabhojananti ñatvā,</div> </td> </tr> <tr> <td> <div class="G">Saṃsāre sugatiñca duggatiñca;</div> </td> </tr> <tr> <td> <div class="G">Ittaravāsoti jāniyāna,</div> </td> </tr> <tr> <td> <div class="G">Udaye mā pamāda carassu dhammaṃ”.</div> </td> </tr> </table> </div>
</div>
<div class="q" id="p_22J_2167"> <div class="divNumber">58.</div> <div class="p"> <table class="singleColumn"> <tr> <td> <div class="pN">2167</div> <div class="G">“Sādhu bhāsatiyaṃ yakkho,</div> </td> </tr> <tr> <td> <div class="G">appaṃ maccāna jīvitaṃ;</div> </td> </tr> <tr> <td> <div class="G">Kasirañca parittañca,</div> </td> </tr> <tr> <td> <div class="G">tañca dukkhena saṃyutaṃ;</div> </td> </tr> <tr> <td> <div class="G">Sāhaṃ ekā pabbajissāmi,</div> </td> </tr> <tr> <td> <div class="G">hitvā kāsiṃ surundhanan”ti.</div> </td> </tr> </table> </div>
</div>
<div class="CENTER" id="p_22J_2168">
<span class="pN">2168</span>Udayajātakaṃ catutthaṃ.</div>
</html>
