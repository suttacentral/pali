<html>
<div class="i">2.4 Ekāsanadāyikātherīapadāna</div>
<div class="h">Ekūposathikavagga</div>
<div class="h">Ekāsanadāyikātherīapadāna</div>
<div class="q" id="p_20Ap2_199"> <div class="divNumber">37.</div> <div class="p"> <table class="singleColumn"> <tr> <td> <div class="pN">199</div> <div class="G">“Nagare haṃsavatiyā,</div> </td> </tr> <tr> <td> <div class="G">ahosiṃ bālikā tadā;</div> </td> </tr> <tr> <td> <div class="G">Mātā ca me pitā ceva,</div> </td> </tr> <tr> <td> <div class="G">kammantaṃ agamaṃsu te.</div> </td> </tr> </table> </div>
</div>
<div class="q" id="p_20Ap2_200"> <div class="divNumber">38.</div> <div class="p"> <table class="singleColumn"> <tr> <td> <div class="pN">200</div> <div class="G">Majjhanhikamhi sūriye,</div> </td> </tr> <tr> <td> <div class="G">addasaṃ samaṇaṃ ahaṃ;</div> </td> </tr> <tr> <td> <div class="G">Vīthiyā anugacchantaṃ,</div> </td> </tr> <tr> <td> <div class="G">āsanaṃ paññapesahaṃ.</div> </td> </tr> </table> </div>
</div>
<div class="q" id="p_20Ap2_201"> <div class="divNumber">39.</div> <div class="p"> <table class="singleColumn"> <tr> <td> <div class="pN">201</div> <div class="G">Gonakāvikatikāhi,</div> </td> </tr> <tr> <td> <div class="G">paññapetvā mamāsanaṃ;</div> </td> </tr> <tr> <td> <div class="G">Pasannacittā sumanā,</div> </td> </tr> <tr> <td> <div class="G">idaṃ vacanamabraviṃ.</div> </td> </tr> </table> </div>
</div>
<div class="q" id="p_20Ap2_202"> <div class="divNumber">40.</div> <div class="p"> <table class="singleColumn"> <tr> <td> <div class="pN">202</div> <div class="G">‘Santattā kuthitā bhūmi,</div> </td> </tr> <tr> <td> <div class="G">sūro majjhanhike ṭhito;</div> </td> </tr> <tr> <td> <div class="G">Mālutā ca na vāyanti,</div> </td> </tr> <tr> <td> <div class="G">kālo cevettha mehiti.</div> </td> </tr> </table> </div>
</div>
<div class="q" id="p_20Ap2_203"> <div class="divNumber">41.</div> <div class="p"> <table class="singleColumn"> <tr> <td> <div class="pN">203</div> <div class="G">Paññattamāsanamidaṃ,</div> </td> </tr> <tr> <td> <div class="G">tavatthāya mahāmuni;</div> </td> </tr> <tr> <td> <div class="G">Anukampaṃ upādāya,</div> </td> </tr> <tr> <td> <div class="G">nisīda mama āsane’.</div> </td> </tr> </table> </div>
</div>
<div class="q" id="p_20Ap2_204"> <div class="divNumber">42.</div> <div class="p"> <table class="singleColumn"> <tr> <td> <div class="pN">204</div> <div class="G">Nisīdi tattha samaṇo,</div> </td> </tr> <tr> <td> <div class="G">sudanto suddhamānaso;</div> </td> </tr> <tr> <td> <div class="G">Tassa pattaṃ gahetvāna,</div> </td> </tr> <tr> <td> <div class="G">yathārandhaṃ adāsahaṃ.</div> </td> </tr> </table> </div>
</div>
<div class="q" id="p_20Ap2_205"> <div class="divNumber">43.</div> <div class="p"> <table class="singleColumn"> <tr> <td> <div class="pN">205</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṃ dehaṃ,</div> </td> </tr> <tr> <td> <div class="G">tāvatiṃsamagacchahaṃ.</div> </td> </tr> </table> </div>
</div>
<div class="q" id="p_20Ap2_206"> <div class="divNumber">44.</div> <div class="p"> <table class="singleColumn"> <tr> <td> <div class="pN">206</div> <div class="G">Tattha me sukataṃ byamhaṃ,</div> </td> </tr> <tr> <td> <div class="G">āsanena sunimmitaṃ;</div> </td> </tr> <tr> <td> <div class="G">Saṭṭhiyojanamubbedhaṃ,</div> </td> </tr> <tr> <td> <div class="G">tiṃsayojanavitthataṃ.</div> </td> </tr> </table> </div>
</div>
<div class="q" id="p_20Ap2_207"> <div class="divNumber">45.</div> <div class="p"> <table class="singleColumn"> <tr> <td> <div class="pN">207</div> <div class="G">Soṇṇamayā maṇimayā,</div> </td> </tr> <tr> <td> <div class="G">athopi phalikāmayā;</div> </td> </tr> <tr> <td> <div class="G">Lohitaṅgamayā ceva,</div> </td> </tr> <tr> <td> <div class="G">pallaṅkā vividhā mama.</div> </td> </tr> </table> </div>
</div>
<div class="q" id="p_20Ap2_208"> <div class="divNumber">46.</div> <div class="p"> <table class="singleColumn"> <tr> <td> <div class="pN">208</div> <div class="G">Tūlikāvikatikāhi,</div> </td> </tr> <tr> <td> <div class="G">kaṭṭissacittakāhi ca;</div> </td> </tr> <tr> <td> <div class="G">Uddaekantalomī ca,</div> </td> </tr> <tr> <td> <div class="G">pallaṅkā me susaṇṭhitā.</div> </td> </tr> </table> </div>
</div>
<div class="q" id="p_20Ap2_209"> <div class="divNumber">47.</div> <div class="p"> <table class="singleColumn"> <tr> <td> <div class="pN">209</div> <div class="G">Yadā icchāmi gamanaṃ,</div> </td> </tr> <tr> <td> <div class="G">hāsakhiḍḍasamappitā;</div> </td> </tr> <tr> <td> <div class="G">Saha pallaṅkaseṭṭhena,</div> </td> </tr> <tr> <td> <div class="G">gacchāmi mama patthitaṃ.</div> </td> </tr> </table> </div>
</div>
<div class="q" id="p_20Ap2_210"> <div class="divNumber">48.</div> <div class="p"> <table class="singleColumn"> <tr> <td> <div class="pN">210</div> <div class="G">Asīti devarājūnaṃ,</div> </td> </tr> <tr> <td> <div class="G">mahesittamakārayiṃ;</div> </td> </tr> <tr> <td> <div class="G">Sattati cakkavattīnaṃ,</div> </td> </tr> <tr> <td> <div class="G">mahesittamakārayiṃ.</div> </td> </tr> </table> </div>
</div>
<div class="q" id="p_20Ap2_211"> <div class="divNumber">49.</div> <div class="p"> <table class="singleColumn"> <tr> <td> <div class="pN">211</div> <div class="G">Bhavābhave saṃsarantī,</div> </td> </tr> <tr> <td> <div class="G">mahābhogaṃ labhāmahaṃ;</div> </td> </tr> <tr> <td> <div class="G">Bhoge me ūnatā natthi,</div> </td> </tr> <tr> <td> <div class="G">ekāsanassidaṃ phalaṃ.</div> </td> </tr> </table> </div>
</div>
<div class="q" id="p_20Ap2_212"> <div class="divNumber">50.</div> <div class="p"> <table class="singleColumn"> <tr> <td> <div class="pN">212</div> <div class="G">Duve bhave saṃsarāmi,</div> </td> </tr> <tr> <td> <div class="G">devatte atha mānuse;</div> </td> </tr> <tr> <td> <div class="G">Aññe bhave na jānāmi,</div> </td> </tr> <tr> <td> <div class="G">ekāsanassidaṃ phalaṃ.</div> </td> </tr> </table> </div>
</div>
<div class="q" id="p_20Ap2_213"> <div class="divNumber">51.</div> <div class="p"> <table class="singleColumn"> <tr> <td> <div class="pN">213</div> <div class="G">Duve kule pajāyāmi,</div> </td> </tr> <tr> <td> <div class="G">khattiye cāpi brāhmaṇe;</div> </td> </tr> <tr> <td> <div class="G">Uccākulīnā sabbattha,</div> </td> </tr> <tr> <td> <div class="G">ekāsanassidaṃ phalaṃ.</div> </td> </tr> </table> </div>
</div>
<div class="q" id="p_20Ap2_214"> <div class="divNumber">52.</div> <div class="p"> <table class="singleColumn"> <tr> <td> <div class="pN">214</div> <div class="G">Domanassaṃ na jānāmi,</div> </td> </tr> <tr> <td> <div class="G">cittasantāpanaṃ mama;</div> </td> </tr> <tr> <td> <div class="G">Vevaṇṇiyaṃ na jānāmi,</div> </td> </tr> <tr> <td> <div class="G">ekāsanassidaṃ phalaṃ.</div> </td> </tr> </table> </div>
</div>
<div class="q" id="p_20Ap2_215"> <div class="divNumber">53.</div> <div class="p"> <table class="singleColumn"> <tr> <td> <div class="pN">215</div> <div class="G">Dhātiyo maṃ upaṭṭhanti,</div> </td> </tr> <tr> <td> <div class="G">khujjā celāpikā bahū;</div> </td> </tr> <tr> <td> <div class="G">Aṅkena aṅkaṃ gacchāmi,</div> </td> </tr> <tr> <td> <div class="G">ekāsanassidaṃ phalaṃ.</div> </td> </tr> </table> </div>
</div>
<div class="q" id="p_20Ap2_216"> <div class="divNumber">54.</div> <div class="p"> <table class="singleColumn"> <tr> <td> <div class="pN">216</div> <div class="G">Aññā nhāpenti bhojenti,</div> </td> </tr> <tr> <td> <div class="G">aññā ramenti maṃ sadā;</div> </td> </tr> <tr> <td> <div class="G">Aññā gandhaṃ vilimpanti,</div> </td> </tr> <tr> <td> <div class="G">ekāsanassidaṃ phalaṃ.</div> </td> </tr> </table> </div>
</div>
<div class="q" id="p_20Ap2_217"> <div class="divNumber">55.</div> <div class="p"> <table class="singleColumn"> <tr> <td> <div class="pN">217</div> <div class="G">Maṇḍape rukkhamūle vā,</div> </td> </tr> <tr> <td> <div class="G">suññāgāre vasantiyā;</div> </td> </tr> <tr> <td> <div class="G">Mama saṅkappamaññāya,</div> </td> </tr> <tr> <td> <div class="G">pallaṅko upatiṭṭhati.</div> </td> </tr> </table> </div>
</div>
<div class="q" id="p_20Ap2_218"> <div class="divNumber">56.</div> <div class="p"> <table class="singleColumn"> <tr> <td> <div class="pN">218</div> <div class="G">Ayaṃ pacchimako mayhaṃ,</div> </td> </tr> <tr> <td> <div class="G">carimo vattate bhavo;</div> </td> </tr> <tr> <td> <div class="G">Ajjāpi rajjaṃ chaḍḍetvā,</div> </td> </tr> <tr> <td> <div class="G">pabbajiṃ anagāriyaṃ.</div> </td> </tr> </table> </div>
</div>
<div class="q" id="p_20Ap2_219"> <div class="divNumber">57.</div> <div class="p"> <table class="singleColumn"> <tr> <td> <div class="pN">219</div> <div class="G">Satasahassito kappe,</div> </td> </tr> <tr> <td> <div class="G">yaṃ dānamadadiṃ tadā;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">ekāsanassidaṃ phalaṃ.</div> </td> </tr> </table> </div>
</div>
<div class="q" id="p_20Ap2_220"> <div class="divNumber">58.</div> <div class="p"> <table class="singleColumn"> <tr> <td> <div class="pN">220</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavā.</div> </td> </tr> </table> </div>
</div>
<div class="q" id="p_20Ap2_221"> <div class="divNumber">59.</div> <div class="p"> <table class="singleColumn"> <tr> <td> <div class="pN">221</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap2_222"> <div class="divNumber">60.</div> <div class="p"> <table class="singleColumn"> <tr> <td> <div class="pN">222</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap2_223"> <div class="p">
<span class="pN">223</span>Itthaṃ sudaṃ ekāsanadāyikā bhikkhunī imā gāthāyo abhāsitthāti. </div>
</div>
<div class="CENTER" id="p_20Ap2_224">
<span class="pN">224</span>Ekāsanadāyikātheriyāpadānaṃ catutthaṃ.</div>
</html>
