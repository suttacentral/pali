<html>
<div class="i">1.1.10 Sasapaṇḍitacariya</div>
<div class="h">Akittivagga</div>
<div class="h">Dānapāramī</div>
<div class="h">Sasapaṇḍitacariya</div>
<div class="q" id="p_21Cp_135"> <div class="divNumber">125.</div> <div class="p"> <table class="singleColumn"> <tr> <td> <div class="pN">135</div> <div class="G">“Punāparaṃ yadā homi,</div> </td> </tr> <tr> <td> <div class="G">Sasako pavanacārako;</div> </td> </tr> <tr> <td> <div class="G">Tiṇapaṇṇasākaphalabhakkho,</div> </td> </tr> <tr> <td> <div class="G">Paraheṭhanavivajjito.</div> </td> </tr> </table> </div>
</div>
<div class="q" id="p_21Cp_136"> <div class="divNumber">126.</div> <div class="p"> <table class="singleColumn"> <tr> <td> <div class="pN">136</div> <div class="G">Makkaṭo ca siṅgālo ca,</div> </td> </tr> <tr> <td> <div class="G">suttapoto cahaṃ tadā;</div> </td> </tr> <tr> <td> <div class="G">Vasāma ekasāmantā,</div> </td> </tr> <tr> <td> <div class="G">sāyaṃ pāto ca dissare.</div> </td> </tr> </table> </div>
</div>
<div class="q" id="p_21Cp_137"> <div class="divNumber">127.</div> <div class="p"> <table class="singleColumn"> <tr> <td> <div class="pN">137</div> <div class="G">Ahaṃ te anusāsāmi,</div> </td> </tr> <tr> <td> <div class="G">kiriye kalyāṇapāpake;</div> </td> </tr> <tr> <td> <div class="G">‘Pāpāni parivajjetha,</div> </td> </tr> <tr> <td> <div class="G">kalyāṇe abhinivissatha’.</div> </td> </tr> </table> </div>
</div>
<div class="q" id="p_21Cp_138"> <div class="divNumber">128.</div> <div class="p"> <table class="singleColumn"> <tr> <td> <div class="pN">138</div> <div class="G">Uposathamhi divase,</div> </td> </tr> <tr> <td> <div class="G">candaṃ disvāna pūritaṃ;</div> </td> </tr> <tr> <td> <div class="G">Etesaṃ tattha ācikkhiṃ,</div> </td> </tr> <tr> <td> <div class="G">‘divaso ajjuposatho.</div> </td> </tr> </table> </div>
</div>
<div class="q" id="p_21Cp_139"> <div class="divNumber">129.</div> <div class="p"> <table class="singleColumn"> <tr> <td> <div class="pN">139</div> <div class="G">Dānāni paṭiyādetha,</div> </td> </tr> <tr> <td> <div class="G">dakkhiṇeyyassa dātave;</div> </td> </tr> <tr> <td> <div class="G">Datvā dānaṃ dakkhiṇeyye,</div> </td> </tr> <tr> <td> <div class="G">upavassathuposathaṃ’.</div> </td> </tr> </table> </div>
</div>
<div class="q" id="p_21Cp_140"> <div class="divNumber">130.</div> <div class="p"> <table class="singleColumn"> <tr> <td> <div class="pN">140</div> <div class="G">Te me sādhūti vatvāna,</div> </td> </tr> <tr> <td> <div class="G">yathāsatti yathābalaṃ;</div> </td> </tr> <tr> <td> <div class="G">Dānāni paṭiyādetvā,</div> </td> </tr> <tr> <td> <div class="G">dakkhiṇeyyaṃ gavesisuṃ.</div> </td> </tr> </table> </div>
</div>
<div class="q" id="p_21Cp_141"> <div class="divNumber">131.</div> <div class="p"> <table class="singleColumn"> <tr> <td> <div class="pN">141</div> <div class="G">Ahaṃ nisajja cintesiṃ,</div> </td> </tr> <tr> <td> <div class="G">dānaṃ dakkhiṇanucchavaṃ;</div> </td> </tr> <tr> <td> <div class="G">‘Yadihaṃ labhe dakkhiṇeyyaṃ,</div> </td> </tr> <tr> <td> <div class="G">kiṃ me dānaṃ bhavissati.</div> </td> </tr> </table> </div>
</div>
<div class="q" id="p_21Cp_142"> <div class="divNumber">132.</div> <div class="p"> <table class="singleColumn"> <tr> <td> <div class="pN">142</div> <div class="G">Na me atthi tilā muggā,</div> </td> </tr> <tr> <td> <div class="G">māsā vā taṇḍulā ghataṃ;</div> </td> </tr> <tr> <td> <div class="G">Ahaṃ tiṇena yāpemi,</div> </td> </tr> <tr> <td> <div class="G">na sakkā tiṇa dātave.</div> </td> </tr> </table> </div>
</div>
<div class="q" id="p_21Cp_143"> <div class="divNumber">133.</div> <div class="p"> <table class="singleColumn"> <tr> <td> <div class="pN">143</div> <div class="G">Yadi koci eti dakkhiṇeyyo,</div> </td> </tr> <tr> <td> <div class="G">Bhikkhāya mama santike;</div> </td> </tr> <tr> <td> <div class="G">Dajjāhaṃ sakamattānaṃ,</div> </td> </tr> <tr> <td> <div class="G">Na so tuccho gamissati’.</div> </td> </tr> </table> </div>
</div>
<div class="q" id="p_21Cp_144"> <div class="divNumber">134.</div> <div class="p"> <table class="singleColumn"> <tr> <td> <div class="pN">144</div> <div class="G">Mama saṅkappamaññāya,</div> </td> </tr> <tr> <td> <div class="G">sakko brāhmaṇavaṇṇinā;</div> </td> </tr> <tr> <td> <div class="G">Āsayaṃ me upāgacchi,</div> </td> </tr> <tr> <td> <div class="G">dānavīmaṃsanāya me.</div> </td> </tr> </table> </div>
</div>
<div class="q" id="p_21Cp_145"> <div class="divNumber">135.</div> <div class="p"> <table class="singleColumn"> <tr> <td> <div class="pN">145</div> <div class="G">Tamahaṃ disvāna santuṭṭho,</div> </td> </tr> <tr> <td> <div class="G">idaṃ vacanamabraviṃ;</div> </td> </tr> <tr> <td> <div class="G">‘Sādhu khosi anuppatto,</div> </td> </tr> <tr> <td> <div class="G">ghāsahetu mamantike.</div> </td> </tr> </table> </div>
</div>
<div class="q" id="p_21Cp_146"> <div class="divNumber">136.</div> <div class="p"> <table class="singleColumn"> <tr> <td> <div class="pN">146</div> <div class="G">Adinnapubbaṃ dānavaraṃ,</div> </td> </tr> <tr> <td> <div class="G">ajja dassāmi te ahaṃ;</div> </td> </tr> <tr> <td> <div class="G">Tuvaṃ sīlaguṇūpeto,</div> </td> </tr> <tr> <td> <div class="G">ayuttaṃ te paraheṭhanaṃ.</div> </td> </tr> </table> </div>
</div>
<div class="q" id="p_21Cp_147"> <div class="divNumber">137.</div> <div class="p"> <table class="singleColumn"> <tr> <td> <div class="pN">147</div> <div class="G">Ehi aggiṃ padīpehi,</div> </td> </tr> <tr> <td> <div class="G">nānākaṭṭhe samānaya;</div> </td> </tr> <tr> <td> <div class="G">Ahaṃ pacissamattānaṃ,</div> </td> </tr> <tr> <td> <div class="G">pakkaṃ tvaṃ bhakkhayissasi’.</div> </td> </tr> </table> </div>
</div>
<div class="q" id="p_21Cp_148"> <div class="divNumber">138.</div> <div class="p"> <table class="singleColumn"> <tr> <td> <div class="pN">148</div> <div class="G">‘Sādhū’ti so haṭṭhamano,</div> </td> </tr> <tr> <td> <div class="G">nānākaṭṭhe samānayi;</div> </td> </tr> <tr> <td> <div class="G">Mahantaṃ akāsi citakaṃ,</div> </td> </tr> <tr> <td> <div class="G">katvā aṅgāragabbhakaṃ.</div> </td> </tr> </table> </div>
</div>
<div class="q" id="p_21Cp_149"> <div class="divNumber">139.</div> <div class="p"> <table class="singleColumn"> <tr> <td> <div class="pN">149</div> <div class="G">Aggiṃ tattha padīpesi,</div> </td> </tr> <tr> <td> <div class="G">yathā so khippaṃ mahā bhave;</div> </td> </tr> <tr> <td> <div class="G">Phoṭetvā rajagate gatte,</div> </td> </tr> <tr> <td> <div class="G">ekamantaṃ upāvisiṃ.</div> </td> </tr> </table> </div>
</div>
<div class="q" id="p_21Cp_150"> <div class="divNumber">140.</div> <div class="p"> <table class="singleColumn"> <tr> <td> <div class="pN">150</div> <div class="G">Yadā mahākaṭṭhapuñjo,</div> </td> </tr> <tr> <td> <div class="G">āditto dhamadhamāyati;</div> </td> </tr> <tr> <td> <div class="G">Taduppatitvā papatiṃ,</div> </td> </tr> <tr> <td> <div class="G">majjhe jālasikhantare.</div> </td> </tr> </table> </div>
</div>
<div class="q" id="p_21Cp_151"> <div class="divNumber">141.</div> <div class="p"> <table class="singleColumn"> <tr> <td> <div class="pN">151</div> <div class="G">Yathā sītodakaṃ nāma,</div> </td> </tr> <tr> <td> <div class="G">Paviṭṭhaṃ yassa kassaci;</div> </td> </tr> <tr> <td> <div class="G">Sameti darathapariḷāhaṃ,</div> </td> </tr> <tr> <td> <div class="G">Assādaṃ deti pīti ca.</div> </td> </tr> </table> </div>
</div>
<div class="q" id="p_21Cp_152"> <div class="divNumber">142.</div> <div class="p"> <table class="singleColumn"> <tr> <td> <div class="pN">152</div> <div class="G">Tatheva jalitaṃ aggiṃ,</div> </td> </tr> <tr> <td> <div class="G">paviṭṭhassa mamaṃ tadā;</div> </td> </tr> <tr> <td> <div class="G">Sabbaṃ sameti darathaṃ,</div> </td> </tr> <tr> <td> <div class="G">yathā sītodakaṃ viya.</div> </td> </tr> </table> </div>
</div>
<div class="q" id="p_21Cp_153"> <div class="divNumber">143.</div> <div class="p"> <table class="singleColumn"> <tr> <td> <div class="pN">153</div> <div class="G">Chaviṃ cammaṃ maṃsaṃ nhāruṃ,</div> </td> </tr> <tr> <td> <div class="G">Aṭṭhiṃ hadayabandhanaṃ;</div> </td> </tr> <tr> <td> <div class="G">Kevalaṃ sakalaṃ kāyaṃ,</div> </td> </tr> <tr> <td> <div class="G">Brāhmaṇassa adāsahan”ti. (143)</div> </td> </tr> </table> </div>
</div>
<div class="CENTER" id="p_21Cp_154">
<span class="pN">154</span>Sasapaṇḍitacariyaṃ dasamaṃ.</div>
<div class="ENDH3" id="p_21Cp_155">
<span class="pN">155</span>Akittivaggo paṭhamo.</div>
<div class="SUMMARY" id="p_21Cp_156">
<span class="pN">156</span><span class="firstLetter">T</span>assuddānaṃ</div>
<div class="q" id="p_21Cp_157"> <div class="p"> <table class="singleColumn"> <tr> <td> <div class="pN">157</div> <div class="G">Akittibrāhmaṇo saṅkho,</div> </td> </tr> <tr> <td> <div class="G">kururājā dhanañcayo;</div> </td> </tr> <tr> <td> <div class="G">Mahāsudassano rājā,</div> </td> </tr> <tr> <td> <div class="G">mahāgovindabrāhmaṇo.</div> </td> </tr> </table> </div>
</div>
<div class="q" id="p_21Cp_158"> <div class="p"> <table class="singleColumn"> <tr> <td> <div class="pN">158</div> <div class="G">Nimi candakumāro ca,</div> </td> </tr> <tr> <td> <div class="G">sivi vessantaro saso;</div> </td> </tr> <tr> <td> <div class="G">Ahameva tadā āsiṃ,</div> </td> </tr> <tr> <td> <div class="G">yo te dānavare adā.</div> </td> </tr> </table> </div>
</div>
<div class="q" id="p_21Cp_159"> <div class="p"> <table class="singleColumn"> <tr> <td> <div class="pN">159</div> <div class="G">Ete dānaparikkhārā,</div> </td> </tr> <tr> <td> <div class="G">ete dānassa pāramī;</div> </td> </tr> <tr> <td> <div class="G">Jīvitaṃ yācake datvā,</div> </td> </tr> <tr> <td> <div class="G">imaṃ pārami pūrayiṃ.</div> </td> </tr> </table> </div>
</div>
<div class="q" id="p_21Cp_160"> <div class="p"> <table class="singleColumn"> <tr> <td> <div class="pN">160</div> <div class="G">Bhikkhāya upagataṃ disvā,</div> </td> </tr> <tr> <td> <div class="G">sakattānaṃ pariccajiṃ;</div> </td> </tr> <tr> <td> <div class="G">Dānena me samo natthi,</div> </td> </tr> <tr> <td> <div class="G">esā me dānapāramīti.</div> </td> </tr> </table> </div>
</div>
<div class="CENTER" id="p_21Cp_161">
<span class="pN">161</span>Dānapāraminiddeso niṭṭhito.</div>
</html>
