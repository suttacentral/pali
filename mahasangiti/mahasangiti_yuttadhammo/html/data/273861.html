<html>
<div class="i">11.1.1 Suvīrasutta</div>
<div class="h">Sakkasaṃyutta</div>
<div class="h">Paṭhamavagga</div>
<div class="h">Suvīrasutta</div>
<div class="q" id="p_12S1_1529"> <div class="divNumber">247.</div> <div class="p">
<span class="pN">1529</span>Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tatra kho bhagavā bhikkhū āmantesi—  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca—  </div>
</div>
<div class="q" id="p_12S1_1530"> <div class="p">
<span class="pN">1530</span>“Bhūtapubbaṃ, bhikkhave, asurā deve abhiyaṃsu. Atha kho, bhikkhave, sakko devānamindo suvīraṃ devaputtaṃ āmantesi—  ‘ete, tāta suvīra, asurā deve abhiyanti. Gaccha, tāta suvīra, asure paccuyyāhī’ti. ‘Evaṃ, bhaddantavā’ti kho, bhikkhave, suvīro devaputto sakkassa devānamindassa paṭissutvā pamādaṃ āpādesi. Dutiyampi kho, bhikkhave, sakko devānamindo suvīraṃ devaputtaṃ āmantesi—  ‘ete, tāta suvīra, asurā deve abhiyanti. Gaccha, tāta suvīra, asure paccuyyāhī’ti. ‘Evaṃ, bhaddantavā’ti kho, bhikkhave, suvīro devaputto sakkassa devānamindassa paṭissutvā dutiyampi pamādaṃ āpādesi. Tatiyampi kho, bhikkhave, sakko devānamindo suvīraṃ devaputtaṃ āmantesi—  ‘ete, tāta suvīra, asurā deve abhiyanti. Gaccha, tāta suvīra, asure paccuyyāhī’ti. ‘Evaṃ, bhaddantavā’ti kho, bhikkhave, suvīro devaputto sakkassa devānamindassa paṭissutvā tatiyampi pamādaṃ āpādesi. Atha kho, bhikkhave, sakko devānamindo suvīraṃ devaputtaṃ gāthāya ajjhabhāsi—  </div>
</div>
<div class="q" id="p_12S1_1531"> <div class="p"> <table class="singleColumn"> <tr> <td> <div class="pN">1531</div> <div class="G">‘Anuṭṭhahaṃ avāyāmaṃ,</div> </td> </tr> <tr> <td> <div class="G">sukhaṃ yatrādhigacchati;</div> </td> </tr> <tr> <td> <div class="G">Suvīra tattha gacchāhi,</div> </td> </tr> <tr> <td> <div class="G">mañca tattheva pāpayā’ti.</div> </td> </tr> </table> </div>
</div>
<div class="q" id="p_12S1_1532"> <div class="p"> <table class="singleColumn"> <tr> <td> <div class="pN">1532</div> <div class="G">‘Alasvassa anuṭṭhātā,</div> </td> </tr> <tr> <td> <div class="G">na ca kiccāni kāraye;</div> </td> </tr> <tr> <td> <div class="G">Sabbakāmasamiddhassa,</div> </td> </tr> <tr> <td> <div class="G">taṃ me sakka varaṃ disā’ti.</div> </td> </tr> </table> </div>
</div>
<div class="q" id="p_12S1_1533"> <div class="p"> <table class="singleColumn"> <tr> <td> <div class="pN">1533</div> <div class="G">‘Yatthālaso anuṭṭhātā,</div> </td> </tr> <tr> <td> <div class="G">accantaṃ sukhamedhati;</div> </td> </tr> <tr> <td> <div class="G">Suvīra tattha gacchāhi,</div> </td> </tr> <tr> <td> <div class="G">mañca tattheva pāpayā’ti.</div> </td> </tr> </table> </div>
</div>
<div class="q" id="p_12S1_1534"> <div class="p"> <table class="singleColumn"> <tr> <td> <div class="pN">1534</div> <div class="G">‘Akammunā devaseṭṭha,</div> </td> </tr> <tr> <td> <div class="G">sakka vindemu yaṃ sukhaṃ;</div> </td> </tr> <tr> <td> <div class="G">Asokaṃ anupāyāsaṃ,</div> </td> </tr> <tr> <td> <div class="G">taṃ me sakka varaṃ disā’ti.</div> </td> </tr> </table> </div>
</div>
<div class="q" id="p_12S1_1535"> <div class="p"> <table class="singleColumn"> <tr> <td> <div class="pN">1535</div> <div class="G">‘Sace atthi akammena,</div> </td> </tr> <tr> <td> <div class="G">koci kvaci na jīvati;</div> </td> </tr> <tr> <td> <div class="G">Nibbānassa hi so maggo,</div> </td> </tr> <tr> <td> <div class="G">suvīra tattha gacchāhi;</div> </td> </tr> <tr> <td> <div class="G">Mañca tattheva pāpayā’ti.</div> </td> </tr> </table> </div>
</div>
<div class="q" id="p_12S1_1536"> <div class="p">
<span class="pN">1536</span>So hi nāma, bhikkhave, sakko devānamindo sakaṃ puññaphalaṃ upajīvamāno devānaṃ tāvatiṃsānaṃ issariyādhipaccaṃ rajjaṃ kārento uṭṭhānavīriyassa vaṇṇavādī bhavissati. Idha kho taṃ, bhikkhave, sobhetha, yaṃ tumhe evaṃ svākkhāte dhammavinaye pabbajitā samānā uṭṭhaheyyātha ghaṭeyyātha vāyameyyātha appattassa pattiyā anadhigatassa adhigamāya, asacchikatassa sacchikiriyāyā”ti. </div>
</div>
</html>
