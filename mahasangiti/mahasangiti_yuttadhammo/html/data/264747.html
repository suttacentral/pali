<html>
<div class="i"> Adhipati</div>
<div class="h">Hetugocchaka</div>
<div class="h">Nahetusahetukaduka</div>
<div class="h">Pañhāvāra</div>
<div class="h">Paccayānuloma</div>
<div class="h">Vibhaṅgavāra</div>
<div class="h">Adhipati</div>
<div class="q" id="p_38P2_487"> <div class="divNumber">178.</div> <div class="p">
<span class="pN">487</span>Nahetu sahetuko dhammo nahetusahetukassa dhammassa adhipatipaccayena paccayo—  ārammaṇādhipati, sahajātādhipati. <span class="bold">Ārammaṇādhipati</span>—  dānaṃ datvā sīlaṃ samādiyitvā uposathakammaṃ katvā taṃ garuṃ katvā paccavekkhati, pubbe suciṇṇāni garuṃ katvā paccavekkhati, jhānaṃ…pe…  ariyā maggā vuṭṭhahitvā maggaṃ garuṃ katvā paccavekkhanti, phalaṃ garuṃ katvā paccavekkhanti. Nahetū sahetuke khandhe garuṃ katvā assādeti abhinandati, taṃ garuṃ katvā rāgo uppajjati, diṭṭhi uppajjati. <span class="bold">Sahajātādhipati</span>—  nahetusahetukādhipati sampayuttakānaṃ khandhānaṃ adhipatipaccayena paccayo. (1) </div>
</div>
<div class="q" id="p_38P2_488"> <div class="p">
<span class="pN">488</span>Nahetu sahetuko dhammo nahetuahetukassa dhammassa adhipatipaccayena paccayo. <span class="bold">Sahajātādhipati</span>—  nahetu sahetukādhipati cittasamuṭṭhānānaṃ rūpānaṃ adhipatipaccayena paccayo. (2) </div>
</div>
<div class="q" id="p_38P2_489"> <div class="p">
<span class="pN">489</span>Nahetu sahetuko dhammo nahetusahetukassa ca nahetuahetukassa ca dhammassa adhipatipaccayena paccayo. <span class="bold">Sahajātādhipati</span>—  nahetu sahetukādhipati sampayuttakānaṃ khandhānaṃ cittasamuṭṭhānānañca rūpānaṃ adhipatipaccayena paccayo. (3) </div>
</div>
<div class="q" id="p_38P2_490"> <div class="p">
<span class="pN">490</span>Nahetu ahetuko dhammo nahetusahetukassa dhammassa adhipatipaccayena paccayo. <span class="bold">Ārammaṇādhipati</span>—  ariyā nibbānaṃ garuṃ katvā paccavekkhanti; nibbānaṃ gotrabhussa, vodānassa, maggassa, phalassa adhipatipaccayena paccayo; cakkhuṃ…pe…  vatthuṃ…  nahetū ahetuke khandhe garuṃ katvā assādeti abhinandati, taṃ garuṃ katvā rāgo uppajjati, diṭṭhi uppajjati. (1) </div>
</div>
</html>
