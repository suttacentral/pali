<html>
<div class="i">8.1 Sīsūpacālātherīgāthā</div>
<div class="h">Aṭṭhakanipāta</div>
<div class="h">Sīsūpacālātherīgāthā</div>
<div class="q" id="p_19Th2_264"> <div class="divNumber">196.</div> <div class="p"> <table class="singleColumn"> <tr> <td> <div class="pN">264</div> <div class="G">“Bhikkhunī sīlasampannā,</div> </td> </tr> <tr> <td> <div class="G">indriyesu susaṃvutā;</div> </td> </tr> <tr> <td> <div class="G">Adhigacche padaṃ santaṃ,</div> </td> </tr> <tr> <td> <div class="G">asecanakamojavaṃ”.</div> </td> </tr> </table> </div>
</div>
<div class="q" id="p_19Th2_265"> <div class="divNumber">197.</div> <div class="p"> <table class="singleColumn"> <tr> <td> <div class="pN">265</div> <div class="G">“Tāvatiṃsā ca yāmā ca,</div> </td> </tr> <tr> <td> <div class="G">tusitā cāpi devatā;</div> </td> </tr> <tr> <td> <div class="G">Nimmānaratino devā,</div> </td> </tr> <tr> <td> <div class="G">ye devā vasavattino;</div> </td> </tr> <tr> <td> <div class="G">Tattha cittaṃ paṇīdhehi,</div> </td> </tr> <tr> <td> <div class="G">yattha te vusitaṃ pure”.</div> </td> </tr> </table> </div>
</div>
<div class="q" id="p_19Th2_266"> <div class="divNumber">198.</div> <div class="p"> <table class="singleColumn"> <tr> <td> <div class="pN">266</div> <div class="G">“Tāvatiṃsā ca yāmā ca,</div> </td> </tr> <tr> <td> <div class="G">tusitā cāpi devatā;</div> </td> </tr> <tr> <td> <div class="G">Nimmānaratino devā,</div> </td> </tr> <tr> <td> <div class="G">ye devā vasavattino.</div> </td> </tr> </table> </div>
</div>
<div class="q" id="p_19Th2_267"> <div class="divNumber">199.</div> <div class="p"> <table class="singleColumn"> <tr> <td> <div class="pN">267</div> <div class="G">Kālaṃ kālaṃ bhavābhavaṃ,</div> </td> </tr> <tr> <td> <div class="G">sakkāyasmiṃ purakkhatā;</div> </td> </tr> <tr> <td> <div class="G">Avītivattā sakkāyaṃ,</div> </td> </tr> <tr> <td> <div class="G">jātimaraṇasārino.</div> </td> </tr> </table> </div>
</div>
<div class="q" id="p_19Th2_268"> <div class="divNumber">200.</div> <div class="p"> <table class="singleColumn"> <tr> <td> <div class="pN">268</div> <div class="G">Sabbo ādīpito loko,</div> </td> </tr> <tr> <td> <div class="G">sabbo loko padīpito;</div> </td> </tr> <tr> <td> <div class="G">Sabbo pajjalito loko,</div> </td> </tr> <tr> <td> <div class="G">sabbo loko pakampito.</div> </td> </tr> </table> </div>
</div>
<div class="q" id="p_19Th2_269"> <div class="divNumber">201.</div> <div class="p"> <table class="singleColumn"> <tr> <td> <div class="pN">269</div> <div class="G">Akampiyaṃ atuliyaṃ,</div> </td> </tr> <tr> <td> <div class="G">aputhujjanasevitaṃ;</div> </td> </tr> <tr> <td> <div class="G">Buddho dhammamadesesi,</div> </td> </tr> <tr> <td> <div class="G">tattha me nirato mano.</div> </td> </tr> </table> </div>
</div>
<div class="q" id="p_19Th2_270"> <div class="divNumber">202.</div> <div class="p"> <table class="singleColumn"> <tr> <td> <div class="pN">270</div> <div class="G">Tassāhaṃ vacanaṃ sutvā,</div> </td> </tr> <tr> <td> <div class="G">vihariṃ sāsane ratā;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_19Th2_271"> <div class="divNumber">203.</div> <div class="p"> <table class="singleColumn"> <tr> <td> <div class="pN">271</div> <div class="G">Sabbattha vihatā nandī,</div> </td> </tr> <tr> <td> <div class="G">tamokhandho padālito;</div> </td> </tr> <tr> <td> <div class="G">Evaṃ jānāhi pāpima,</div> </td> </tr> <tr> <td> <div class="G">nihato tvamasi antaka”.</div> </td> </tr> </table> </div>
</div>
<div class="CENTER" id="p_19Th2_272">
<span class="pN">272</span>…  Sīsūpacālā therī… .</div>
<div class="ENDH3" id="p_19Th2_273">
<span class="pN">273</span>Aṭṭhakanipāto niṭṭhito.</div>
</html>
