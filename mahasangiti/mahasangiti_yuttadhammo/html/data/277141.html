<html>
<div class="i">1.2.1.10 Dutiyasabbupādānapariyādānasutta</div>
<div class="h">Saḷāyatanasaṃyutta</div>
<div class="h">Dutiyapaṇṇāsaka</div>
<div class="h">Avijjāvagga</div>
<div class="h">Dutiyasabbupādānapariyādānasutta</div>
<div class="q" id="p_13S4_183"> <div class="divNumber">62.</div> <div class="p">
<span class="pN">183</span>“Sabbupādānapariyādānāya vo, bhikkhave, dhammaṃ desessāmi. Taṃ suṇātha. Katamo ca, bhikkhave, sabbupādānapariyādānāya dhammo? </div>
</div>
<div class="q" id="p_13S4_184"> <div class="p">
<span class="pN">184</span>Taṃ kiṃ maññatha, bhikkhave, cakkhu niccaṃ vā aniccaṃ vā”ti? </div>
</div>
<div class="q" id="p_13S4_185"> <div class="p">
<span class="pN">185</span>“Aniccaṃ, bhante”. </div>
</div>
<div class="q" id="p_13S4_186"> <div class="p">
<span class="pN">186</span>“Yaṃ panāniccaṃ dukkhaṃ vā taṃ sukhaṃ vā”ti? </div>
</div>
<div class="q" id="p_13S4_187"> <div class="p">
<span class="pN">187</span>“Dukkhaṃ, bhante”. </div>
</div>
<div class="q" id="p_13S4_188"> <div class="p">
<span class="pN">188</span>“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ—  ‘etaṃ mama, esohamasmi, eso me attā’”ti? </div>
</div>
<div class="q" id="p_13S4_189"> <div class="p">
<span class="pN">189</span>“No hetaṃ, bhante”. </div>
</div>
<div class="q" id="p_13S4_190"> <div class="p">
<span class="pN">190</span>“Rūpā…pe…  cakkhuviññāṇaṃ niccaṃ vā aniccaṃ vā”ti? </div>
</div>
<div class="q" id="p_13S4_191"> <div class="p">
<span class="pN">191</span>“Aniccaṃ, bhante” …pe… . </div>
</div>
<div class="q" id="p_13S4_192"> <div class="p">
<span class="pN">192</span>“Cakkhusamphasso nicco vā anicco vā”ti? </div>
</div>
<div class="q" id="p_13S4_193"> <div class="p">
<span class="pN">193</span>“Anicco, bhante” …pe… . </div>
</div>
<div class="q" id="p_13S4_194"> <div class="p">
<span class="pN">194</span>“Yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi niccaṃ vā aniccaṃ vā”ti? </div>
</div>
<div class="q" id="p_13S4_195"> <div class="p">
<span class="pN">195</span>“Aniccaṃ, bhante” …pe… . </div>
</div>
<div class="q" id="p_13S4_196"> <div class="p">
<span class="pN">196</span>“Sotaṃ…  ghānaṃ…  jivhā…  kāyo…  mano…  dhammā…  manoviññāṇaṃ…  manosamphasso…  yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā, tampi niccaṃ vā aniccaṃ vā”ti? </div>
</div>
<div class="q" id="p_13S4_197"> <div class="p">
<span class="pN">197</span>“Aniccaṃ, bhante”. </div>
</div>
<div class="q" id="p_13S4_198"> <div class="p">
<span class="pN">198</span>“Yaṃ panāniccaṃ dukkhaṃ vā taṃ sukhaṃ vā”ti? </div>
</div>
<div class="q" id="p_13S4_199"> <div class="p">
<span class="pN">199</span>“Dukkhaṃ, bhante”. </div>
</div>
<div class="q" id="p_13S4_200"> <div class="p">
<span class="pN">200</span>“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ—  ‘etaṃ mama, esohamasmi, eso me attā’”ti? </div>
</div>
<div class="q" id="p_13S4_201"> <div class="p">
<span class="pN">201</span>“No hetaṃ, bhante”. </div>
</div>
<div class="q" id="p_13S4_202"> <div class="p">
<span class="pN">202</span>“Evaṃ passaṃ, bhikkhave, sutavā ariyasāvako cakkhusmimpi nibbindati, rūpesupi nibbindati, cakkhuviññāṇepi nibbindati, cakkhusamphassepi nibbindati. Yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tasmimpi nibbindati…pe…  jivhāyapi nibbindati, rasesupi nibbindati, jivhāviññāṇepi nibbindati, jivhāsamphassepi nibbindati, yampidaṃ jivhāsamphassapaccayā uppajjati…pe…  manasmimpi nibbindati, dhammesupi nibbindati, manoviññāṇepi nibbindati, manosamphassepi nibbindati. Yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tasmimpi nibbindati. Nibbindaṃ virajjati; virāgā vimuccati; vimuttasmiṃ vimuttamiti ñāṇaṃ hoti. ‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāti. Ayaṃ kho, bhikkhave, sabbupādānapariyādānāya dhammo”ti. </div>
</div>
<div class="CENTER" id="p_13S4_203">
<span class="pN">203</span>Dasamaṃ.</div>
<div class="CENTER" id="p_13S4_204">
<span class="pN">204</span>Avijjāvaggo paṭhamo.</div>
<div class="SUMMARY" id="p_13S4_205">
<span class="pN">205</span><span class="firstLetter">T</span>assuddānaṃ</div>
<div class="q" id="p_13S4_206"> <div class="p"> <table class="singleColumn"> <tr> <td> <div class="pN">206</div> <div class="G">Avijjā saṃyojanā dve,</div> </td> </tr> <tr> <td> <div class="G">āsavena duve vuttā;</div> </td> </tr> <tr> <td> <div class="G">Anusayā apare dve,</div> </td> </tr> <tr> <td> <div class="G">pariññā dve pariyādinnaṃ;</div> </td> </tr> <tr> <td> <div class="G">Vaggo tena pavuccatīti.</div> </td> </tr> </table> </div>
</div>
</html>
