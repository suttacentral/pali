<html>
<div class="i">2.4.7.1 Gabbhinisikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Gabbhinivagga</div>
<div class="h">Gabbhinisikkhāpada</div>
<div class="q" id="p_2V_3181"> <div class="divNumber">1067.</div> <div class="p">
<span class="pN">3181</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhikkhuniyo gabbhiniṃ vuṭṭhāpenti. Sā piṇḍāya carati. Manussā evamāhaṃsu—  “dethāyyāya bhikkhaṃ, garubhārā ayyā”ti. </div>
</div>
<div class="q" id="p_2V_3182"> <div class="p">
<span class="pN">3182</span>Manussā ujjhāyanti khiyyanti vipācenti—  “kathañhi nāma bhikkhuniyo gabbhiniṃ vuṭṭhāpessantī”ti. </div>
</div>
<div class="q" id="p_2V_3183"> <div class="p">
<span class="pN">3183</span>Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhuniyo gabbhiniṃ vuṭṭhāpessantī”ti…pe…  “saccaṃ kira, bhikkhave, bhikkhuniyo gabbhiniṃ vuṭṭhāpentī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhuniyo gabbhiniṃ vuṭṭhāpessanti. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  </div>
</div>
<div class="q" id="p_2V_3184"> <div class="divNumber">1068.</div> <div class="p">
<span class="pN">3184</span><span class="bold">“Yā pana bhikkhunī gabbhiniṃ vuṭṭhāpeyya, pācittiyan”</span>ti. (<span class="italic">61</span>:<span class="bold">116</span>) </div>
</div>
<div class="q" id="p_2V_3185"> <div class="divNumber">1069.</div> <div class="p">
<span class="pN">3185</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṃ imasmiṃ atthe adhippetā bhikkhunīti. </div>
</div>
<div class="q" id="p_2V_3186"> <div class="p">
<span class="pN">3186</span><span class="bold">Gabbhinī</span> nāma āpannasattā vuccati. <span class="bold">Vuṭṭhāpeyyā</span>ti upasampādeyya. </div>
</div>
<div class="q" id="p_2V_3187"> <div class="p">
<span class="pN">3187</span>“Vuṭṭhāpessāmī”ti gaṇaṃ vā ācariniṃ vā pattaṃ vā cīvaraṃ vā pariyesati, sīmaṃ vā sammannati, āpatti dukkaṭassa. Ñattiyā dukkaṭaṃ. Dvīhi kammavācāhi dukkaṭā. Kammavācāpariyosāne upajjhāyāya āpatti pācittiyassa. Gaṇassa ca ācariniyā ca āpatti dukkaṭassa. </div>
</div>
<div class="q" id="p_2V_3188"> <div class="divNumber">1070.</div> <div class="p">
<span class="pN">3188</span>Gabbhiniyā gabbhinisaññā vuṭṭhāpeti, āpatti pācittiyassa. Gabbhiniyā vematikā vuṭṭhāpeti, āpatti dukkaṭassa. Gabbhiniyā agabbhinisaññā vuṭṭhāpeti, anāpatti. Agabbhiniyā gabbhinisaññā, āpatti dukkaṭassa. Agabbhiniyā vematikā, āpatti dukkaṭassa. Agabbhiniyā agabbhinisaññā, anāpatti. </div>
</div>
<div class="q" id="p_2V_3189"> <div class="divNumber">1071.</div> <div class="p">
<span class="pN">3189</span>Anāpatti—  gabbhiniṃ agabbhinisaññā vuṭṭhāpeti, agabbhiniṃ agabbhinisaññā vuṭṭhāpeti, ummattikāya, ādikammikāyāti. </div>
</div>
<div class="CENTER" id="p_2V_3190">
<span class="pN">3190</span>Paṭhamasikkhāpadaṃ niṭṭhitaṃ.</div>
</html>
