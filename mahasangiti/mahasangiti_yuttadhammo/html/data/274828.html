<html>
<div class="i">7.1.2 Viraddhasutta</div>
<div class="h">Iddhipādasaṃyutta</div>
<div class="h">Cāpālavagga</div>
<div class="h">Viraddhasutta</div>
<div class="q" id="p_14S5_1343"> <div class="divNumber">814.</div> <div class="p">
<span class="pN">1343</span>“Yesaṃ kesañci, bhikkhave, cattāro iddhipādā viraddhā, viraddho tesaṃ ariyo maggo sammā dukkhakkhayagāmī. Yesaṃ kesañci, bhikkhave, cattāro iddhipādā āraddhā, āraddho tesaṃ ariyo maggo sammā dukkhakkhayagāmī. Katame cattāro? Idha, bhikkhave, bhikkhu chandasamādhippadhānasaṅkhārasamannāgataṃ iddhipādaṃ bhāveti, vīriyasamādhi…pe…  cittasamādhi…pe…  vīmaṃsāsamādhippadhānasaṅkhārasamannāgataṃ iddhipādaṃ bhāveti. Yesaṃ kesañci, bhikkhave, ime cattāro iddhipādā viraddhā, viraddho tesaṃ ariyo maggo sammā dukkhakkhayagāmī. Yesaṃ kesañci, bhikkhave, ime cattāro iddhipādā āraddhā, āraddho tesaṃ ariyo maggo sammā dukkhakkhayagāmī”ti. </div>
</div>
<div class="CENTER" id="p_14S5_1344">
<span class="pN">1344</span>Dutiyaṃ.</div>
</html>
