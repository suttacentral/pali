<html>
<div class="i">3.4.10 Vibhaṅgasutta</div>
<div class="h">Satipaṭṭhānasaṃyutta</div>
<div class="h">Ananussutavagga</div>
<div class="h">Vibhaṅgasutta</div>
<div class="q" id="p_14S5_932"> <div class="divNumber">406.</div> <div class="p">
<span class="pN">932</span>“Satipaṭṭhānañca vo, bhikkhave, desessāmi satipaṭṭhānabhāvanañca satipaṭṭhānabhāvanāgāminiñca paṭipadaṃ. Taṃ suṇātha. Katamañca, bhikkhave, satipaṭṭhānaṃ? Idha, bhikkhave, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṃ; vedanāsu vedanānupassī viharati…pe…  citte cittānupassī viharati…pe…  dhammesu dhammānupassī viharati ātāpī sampajāno satimā, vineyya loke abhijjhādomanassaṃ. Idaṃ vuccati, bhikkhave, satipaṭṭhānaṃ. </div>
</div>
<div class="q" id="p_14S5_933"> <div class="p">
<span class="pN">933</span>Katamā ca, bhikkhave, satipaṭṭhānabhāvanā? Idha, bhikkhave, bhikkhu samudayadhammānupassī kāyasmiṃ viharati, vayadhammānupassī kāyasmiṃ viharati, samudayavayadhammānupassī kāyasmiṃ viharati, ātāpī sampajāno satimā, vineyya loke abhijjhādomanassaṃ. Samudayadhammānupassī vedanāsu viharati…pe…  samudayadhammānupassī citte viharati…pe…  samudayadhammānupassī dhammesu viharati, vayadhammānupassī dhammesu viharati, samudayavayadhammānupassī dhammesu viharati, ātāpī sampajāno satimā, vineyya loke abhijjhādomanassaṃ. Ayaṃ vuccati, bhikkhave, satipaṭṭhānabhāvanā. </div>
</div>
<div class="q" id="p_14S5_934"> <div class="p">
<span class="pN">934</span>Katamā ca, bhikkhave, satipaṭṭhānabhāvanāgāminī paṭipadā? Ayameva ariyo aṭṭhaṅgiko maggo, seyyathidaṃ—  sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi. Ayaṃ vuccati, bhikkhave, satipaṭṭhānabhāvanāgāminī paṭipadā”ti. </div>
</div>
<div class="CENTER" id="p_14S5_935">
<span class="pN">935</span>Dasamaṃ.</div>
<div class="CENTER" id="p_14S5_936">
<span class="pN">936</span>Ananussutavaggo catuttho.</div>
<div class="SUMMARY" id="p_14S5_937">
<span class="pN">937</span><span class="firstLetter">T</span>assuddānaṃ</div>
<div class="q" id="p_14S5_938"> <div class="p"> <table class="singleColumn"> <tr> <td> <div class="pN">938</div> <div class="G">Ananussutaṃ virāgo,</div> </td> </tr> <tr> <td> <div class="G">viraddho bhāvanā sati;</div> </td> </tr> <tr> <td> <div class="G">Aññā chandaṃ pariññāya,</div> </td> </tr> <tr> <td> <div class="G">bhāvanā vibhaṅgena cāti.</div> </td> </tr> </table> </div>
</div>
</html>
