<html>
<div class="i">6.1 Vidhūpanadāyakattheraapadāna</div>
<div class="h">Bījanivagga</div>
<div class="h">Vidhūpanadāyakattheraapadāna</div>
<div class="q" id="p_20Ap1_1376"> <div class="divNumber">1.</div> <div class="p"> <table class="singleColumn"> <tr> <td> <div class="pN">1376</div> <div class="G">“Padumuttarabuddhassa,</div> </td> </tr> <tr> <td> <div class="G">lokajeṭṭhassa tādino;</div> </td> </tr> <tr> <td> <div class="G">Bījanikā mayā dinnā,</div> </td> </tr> <tr> <td> <div class="G">dvipadindassa tādino.</div> </td> </tr> </table> </div>
</div>
<div class="q" id="p_20Ap1_1377"> <div class="divNumber">2.</div> <div class="p"> <table class="singleColumn"> <tr> <td> <div class="pN">1377</div> <div class="G">Sakaṃ cittaṃ pasādetvā,</div> </td> </tr> <tr> <td> <div class="G">paggahetvāna añjaliṃ;</div> </td> </tr> <tr> <td> <div class="G">Sambuddhamabhivādetvā,</div> </td> </tr> <tr> <td> <div class="G">pakkamiṃ uttarāmukho.</div> </td> </tr> </table> </div>
</div>
<div class="q" id="p_20Ap1_1378"> <div class="divNumber">3.</div> <div class="p"> <table class="singleColumn"> <tr> <td> <div class="pN">1378</div> <div class="G">Bījaniṃ paggahetvāna,</div> </td> </tr> <tr> <td> <div class="G">satthā lokagganāyako;</div> </td> </tr> <tr> <td> <div class="G">Bhikkhusaṃghe ṭhito santo,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_20Ap1_1379"> <div class="divNumber">4.</div> <div class="p"> <table class="singleColumn"> <tr> <td> <div class="pN">1379</div> <div class="G">‘Iminā bījanidānena,</div> </td> </tr> <tr> <td> <div class="G">cittassa paṇidhīhi ca;</div> </td> </tr> <tr> <td> <div class="G">Kappānaṃ satasahassaṃ,</div> </td> </tr> <tr> <td> <div class="G">vinipātaṃ na gacchati’.</div> </td> </tr> </table> </div>
</div>
<div class="q" id="p_20Ap1_1380"> <div class="divNumber">5.</div> <div class="p"> <table class="singleColumn"> <tr> <td> <div class="pN">1380</div> <div class="G">Āraddhavīriyo pahitatto,</div> </td> </tr> <tr> <td> <div class="G">Cetoguṇasamāhito;</div> </td> </tr> <tr> <td> <div class="G">Jātiyā sattavassohaṃ,</div> </td> </tr> <tr> <td> <div class="G">Arahattaṃ apāpuṇiṃ.</div> </td> </tr> </table> </div>
</div>
<div class="q" id="p_20Ap1_1381"> <div class="divNumber">6.</div> <div class="p"> <table class="singleColumn"> <tr> <td> <div class="pN">1381</div> <div class="G">Saṭṭhikappasahassamhi,</div> </td> </tr> <tr> <td> <div class="G">bījamānasanāmakā;</div> </td> </tr> <tr> <td> <div class="G">Soḷasāsiṃsu rājāno,</div> </td> </tr> <tr> <td> <div class="G">cakkavattī mahabbalā.</div> </td> </tr> </table> </div>
</div>
<div class="q" id="p_20Ap1_1382"> <div class="divNumber">7.</div> <div class="p"> <table class="singleColumn"> <tr> <td> <div class="pN">1382</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_1383"> <div class="p">
<span class="pN">1383</span>Itthaṃ sudaṃ āyasmā vidhūpanadāyako thero imā gāthāyo abhāsitthāti. </div>
</div>
<div class="CENTER" id="p_20Ap1_1384">
<span class="pN">1384</span>Vidhūpanadāyakattherassāpadānaṃ paṭhamaṃ.</div>
</html>
