<html>
<div class="i">21.1.2 Mahāhaṃsajātaka</div>
<div class="h">Asītinipāta</div>
<div class="h">Cūḷahaṃsavagga</div>
<div class="h">Mahāhaṃsajātaka</div>
<div class="q" id="p_23J_860"> <div class="divNumber">89.</div> <div class="p"> <table class="singleColumn"> <tr> <td> <div class="pN">860</div> <div class="G">“Ete haṃsā pakkamanti,</div> </td> </tr> <tr> <td> <div class="G">vakkaṅgā bhayameritā;</div> </td> </tr> <tr> <td> <div class="G">Harittaca hemavaṇṇa,</div> </td> </tr> <tr> <td> <div class="G">kāmaṃ sumukha pakkama.</div> </td> </tr> </table> </div>
</div>
<div class="q" id="p_23J_861"> <div class="divNumber">90.</div> <div class="p"> <table class="singleColumn"> <tr> <td> <div class="pN">861</div> <div class="G">Ohāya maṃ ñātigaṇā,</div> </td> </tr> <tr> <td> <div class="G">ekaṃ pāsavasaṃ gataṃ;</div> </td> </tr> <tr> <td> <div class="G">Anapekkhamānā gacchanti,</div> </td> </tr> <tr> <td> <div class="G">kiṃ eko avahīyasi.</div> </td> </tr> </table> </div>
</div>
<div class="q" id="p_23J_862"> <div class="divNumber">91.</div> <div class="p"> <table class="singleColumn"> <tr> <td> <div class="pN">862</div> <div class="G">Pateva patataṃ seṭṭha,</div> </td> </tr> <tr> <td> <div class="G">natthi baddhe sahāyatā;</div> </td> </tr> <tr> <td> <div class="G">Mā anīghāya hāpesi,</div> </td> </tr> <tr> <td> <div class="G">kāmaṃ sumukha pakkama”.</div> </td> </tr> </table> </div>
</div>
<div class="q" id="p_23J_863"> <div class="divNumber">92.</div> <div class="p"> <table class="singleColumn"> <tr> <td> <div class="pN">863</div> <div class="G">“Nāhaṃ dukkhaparetopi,</div> </td> </tr> <tr> <td> <div class="G">dhataraṭṭha tuvaṃ jahe;</div> </td> </tr> <tr> <td> <div class="G">Jīvitaṃ maraṇaṃ vā me,</div> </td> </tr> <tr> <td> <div class="G">tayā saddhiṃ bhavissati.</div> </td> </tr> </table> </div>
</div>
<div class="q" id="p_23J_864"> <div class="divNumber">93.</div> <div class="p"> <table class="singleColumn"> <tr> <td> <div class="pN">864</div> <div class="G">Nāhaṃ dukkhaparetopi,</div> </td> </tr> <tr> <td> <div class="G">dhataraṭṭha tuvaṃ jahe;</div> </td> </tr> <tr> <td> <div class="G">Na maṃ anariyasaṃyutte,</div> </td> </tr> <tr> <td> <div class="G">kamme yojetumarahasi.</div> </td> </tr> </table> </div>
</div>
<div class="q" id="p_23J_865"> <div class="divNumber">94.</div> <div class="p"> <table class="singleColumn"> <tr> <td> <div class="pN">865</div> <div class="G">Sakumāro sakhā tyasmi,</div> </td> </tr> <tr> <td> <div class="G">sacitte casmi te ṭhito;</div> </td> </tr> <tr> <td> <div class="G">Ñāto senāpati tyāhaṃ,</div> </td> </tr> <tr> <td> <div class="G">haṃsānaṃ pavaruttama.</div> </td> </tr> </table> </div>
</div>
<div class="q" id="p_23J_866"> <div class="divNumber">95.</div> <div class="p"> <table class="singleColumn"> <tr> <td> <div class="pN">866</div> <div class="G">Kathaṃ ahaṃ vikatthissaṃ,</div> </td> </tr> <tr> <td> <div class="G">ñātimajjhe ito gato;</div> </td> </tr> <tr> <td> <div class="G">Taṃ hitvā patataṃ seṭṭha,</div> </td> </tr> <tr> <td> <div class="G">kiṃ te vakkhāmito gato;</div> </td> </tr> <tr> <td> <div class="G">Idha pāṇaṃ cajissāmi,</div> </td> </tr> <tr> <td> <div class="G">nānariyaṃ kattumussahe”.</div> </td> </tr> </table> </div>
</div>
<div class="q" id="p_23J_867"> <div class="divNumber">96.</div> <div class="p"> <table class="singleColumn"> <tr> <td> <div class="pN">867</div> <div class="G">“Eso hi dhammo sumukha,</div> </td> </tr> <tr> <td> <div class="G">yaṃ tvaṃ ariyapathe ṭhito;</div> </td> </tr> <tr> <td> <div class="G">Yo bhattāraṃ sakhāraṃ maṃ,</div> </td> </tr> <tr> <td> <div class="G">na pariccattumussahe.</div> </td> </tr> </table> </div>
</div>
<div class="q" id="p_23J_868"> <div class="divNumber">97.</div> <div class="p"> <table class="singleColumn"> <tr> <td> <div class="pN">868</div> <div class="G">Tañhi me pekkhamānassa,</div> </td> </tr> <tr> <td> <div class="G">bhayaṃ na tveva jāyati;</div> </td> </tr> <tr> <td> <div class="G">Adhigacchasi tvaṃ mayhaṃ,</div> </td> </tr> <tr> <td> <div class="G">evaṃ bhūtassa jīvitaṃ”.</div> </td> </tr> </table> </div>
</div>
<div class="q" id="p_23J_869"> <div class="divNumber">98.</div> <div class="p"> <table class="singleColumn"> <tr> <td> <div class="pN">869</div> <div class="G">Iccevaṃ mantayantānaṃ,</div> </td> </tr> <tr> <td> <div class="G">Ariyānaṃ ariyavuttinaṃ;</div> </td> </tr> <tr> <td> <div class="G">Daṇḍamādāya nesādo,</div> </td> </tr> <tr> <td> <div class="G">Āpatī turito bhusaṃ.</div> </td> </tr> </table> </div>
</div>
<div class="q" id="p_23J_870"> <div class="divNumber">99.</div> <div class="p"> <table class="singleColumn"> <tr> <td> <div class="pN">870</div> <div class="G">Tamāpatantaṃ disvāna,</div> </td> </tr> <tr> <td> <div class="G">Sumukho atibrūhayi;</div> </td> </tr> <tr> <td> <div class="G">Aṭṭhāsi purato rañño,</div> </td> </tr> <tr> <td> <div class="G">Haṃso vissāsayaṃ byathaṃ.</div> </td> </tr> </table> </div>
</div>
<div class="q" id="p_23J_871"> <div class="divNumber">100.</div> <div class="p"> <table class="singleColumn"> <tr> <td> <div class="pN">871</div> <div class="G">“Mā bhāyi patataṃ seṭṭha,</div> </td> </tr> <tr> <td> <div class="G">na hi bhāyanti tādisā;</div> </td> </tr> <tr> <td> <div class="G">Ahaṃ yogaṃ payuñjissaṃ,</div> </td> </tr> <tr> <td> <div class="G">yuttaṃ dhammūpasaṃhitaṃ;</div> </td> </tr> <tr> <td> <div class="G">Tena pariyāpadānena,</div> </td> </tr> <tr> <td> <div class="G">khippaṃ pāsā pamokkhasi”.</div> </td> </tr> </table> </div>
</div>
<div class="q" id="p_23J_872"> <div class="divNumber">101.</div> <div class="p"> <table class="singleColumn"> <tr> <td> <div class="pN">872</div> <div class="G">Tassa taṃ vacanaṃ sutvā,</div> </td> </tr> <tr> <td> <div class="G">sumukhassa subhāsitaṃ;</div> </td> </tr> <tr> <td> <div class="G">Pahaṭṭhalomo nesādo,</div> </td> </tr> <tr> <td> <div class="G">añjalissa paṇāmayi.</div> </td> </tr> </table> </div>
</div>
<div class="q" id="p_23J_873"> <div class="divNumber">102.</div> <div class="p"> <table class="singleColumn"> <tr> <td> <div class="pN">873</div> <div class="G">“Na me sutaṃ vā diṭṭhaṃ vā,</div> </td> </tr> <tr> <td> <div class="G">bhāsanto mānusiṃ dijo;</div> </td> </tr> <tr> <td> <div class="G">Ariyaṃ bruvāno vakkaṅgo,</div> </td> </tr> <tr> <td> <div class="G">cajanto mānusiṃ giraṃ.</div> </td> </tr> </table> </div>
</div>
<div class="q" id="p_23J_874"> <div class="divNumber">103.</div> <div class="p"> <table class="singleColumn"> <tr> <td> <div class="pN">874</div> <div class="G">Kiṃ nu tāyaṃ dijo hoti,</div> </td> </tr> <tr> <td> <div class="G">mutto baddhaṃ upāsasi;</div> </td> </tr> <tr> <td> <div class="G">Ohāya sakuṇā yanti,</div> </td> </tr> <tr> <td> <div class="G">kiṃ eko avahīyasi”.</div> </td> </tr> </table> </div>
</div>
<div class="q" id="p_23J_875"> <div class="divNumber">104.</div> <div class="p"> <table class="singleColumn"> <tr> <td> <div class="pN">875</div> <div class="G">“Rājā me so dijāmitta,</div> </td> </tr> <tr> <td> <div class="G">senāpaccassa kārayiṃ;</div> </td> </tr> <tr> <td> <div class="G">Tamāpade pariccattuṃ,</div> </td> </tr> <tr> <td> <div class="G">nussahe vihagādhipaṃ.</div> </td> </tr> </table> </div>
</div>
<div class="q" id="p_23J_876"> <div class="divNumber">105.</div> <div class="p"> <table class="singleColumn"> <tr> <td> <div class="pN">876</div> <div class="G">Mahāgaṇāya bhattā me,</div> </td> </tr> <tr> <td> <div class="G">mā eko byasanaṃ agā;</div> </td> </tr> <tr> <td> <div class="G">Tathā taṃ samma nesāda,</div> </td> </tr> <tr> <td> <div class="G">bhattāyaṃ abhito rame”.</div> </td> </tr> </table> </div>
</div>
<div class="q" id="p_23J_877"> <div class="divNumber">106.</div> <div class="p"> <table class="singleColumn"> <tr> <td> <div class="pN">877</div> <div class="G">“Ariyavattasi vakkaṅga,</div> </td> </tr> <tr> <td> <div class="G">yo piṇḍamapacāyasi;</div> </td> </tr> <tr> <td> <div class="G">Cajāmi te taṃ bhattāraṃ,</div> </td> </tr> <tr> <td> <div class="G">gacchathūbho yathāsukhaṃ”.</div> </td> </tr> </table> </div>
</div>
<div class="q" id="p_23J_878"> <div class="divNumber">107.</div> <div class="p"> <table class="singleColumn"> <tr> <td> <div class="pN">878</div> <div class="G">“Sace attappayogena,</div> </td> </tr> <tr> <td> <div class="G">ohito haṃsapakkhinaṃ;</div> </td> </tr> <tr> <td> <div class="G">Paṭigaṇhāma te samma,</div> </td> </tr> <tr> <td> <div class="G">etaṃ abhayadakkhiṇaṃ.</div> </td> </tr> </table> </div>
</div>
<div class="q" id="p_23J_879"> <div class="divNumber">108.</div> <div class="p"> <table class="singleColumn"> <tr> <td> <div class="pN">879</div> <div class="G">No ce attappayogena,</div> </td> </tr> <tr> <td> <div class="G">ohito haṃsapakkhinaṃ;</div> </td> </tr> <tr> <td> <div class="G">Anissaro muñcamamhe,</div> </td> </tr> <tr> <td> <div class="G">theyyaṃ kayirāsi luddaka”.</div> </td> </tr> </table> </div>
</div>
<div class="q" id="p_23J_880"> <div class="divNumber">109.</div> <div class="p"> <table class="singleColumn"> <tr> <td> <div class="pN">880</div> <div class="G">“Yassa tvaṃ bhatako rañño,</div> </td> </tr> <tr> <td> <div class="G">kāmaṃ tasseva pāpaya;</div> </td> </tr> <tr> <td> <div class="G">Tattha saṃyamano rājā,</div> </td> </tr> <tr> <td> <div class="G">yathābhiññaṃ karissati”.</div> </td> </tr> </table> </div>
</div>
<div class="q" id="p_23J_881"> <div class="divNumber">110.</div> <div class="p"> <table class="singleColumn"> <tr> <td> <div class="pN">881</div> <div class="G">Iccevaṃ vutto nesādo,</div> </td> </tr> <tr> <td> <div class="G">hemavaṇṇe harittace;</div> </td> </tr> <tr> <td> <div class="G">Ubho hatthehi saṅgayha,</div> </td> </tr> <tr> <td> <div class="G">pañjare ajjhavodahi.</div> </td> </tr> </table> </div>
</div>
<div class="q" id="p_23J_882"> <div class="divNumber">111.</div> <div class="p"> <table class="singleColumn"> <tr> <td> <div class="pN">882</div> <div class="G">Te pañjaragate pakkhī,</div> </td> </tr> <tr> <td> <div class="G">ubho bhassaravaṇṇine;</div> </td> </tr> <tr> <td> <div class="G">Sumukhaṃ dhataraṭṭhañca,</div> </td> </tr> <tr> <td> <div class="G">luddo ādāya pakkami.</div> </td> </tr> </table> </div>
</div>
<div class="q" id="p_23J_883"> <div class="divNumber">112.</div> <div class="p"> <table class="singleColumn"> <tr> <td> <div class="pN">883</div> <div class="G">Harīyamāno dhataraṭṭho,</div> </td> </tr> <tr> <td> <div class="G">sumukhaṃ etadabravi;</div> </td> </tr> <tr> <td> <div class="G">“Bāḷhaṃ bhāyāmi sumukha,</div> </td> </tr> <tr> <td> <div class="G">sāmāya lakkhaṇūruyā;</div> </td> </tr> <tr> <td> <div class="G">Asmākaṃ vadhamaññāya,</div> </td> </tr> <tr> <td> <div class="G">athattānaṃ vadhissati.</div> </td> </tr> </table> </div>
</div>
<div class="q" id="p_23J_884"> <div class="divNumber">113.</div> <div class="p"> <table class="singleColumn"> <tr> <td> <div class="pN">884</div> <div class="G">Pākahaṃsā ca sumukha,</div> </td> </tr> <tr> <td> <div class="G">suhemā hemasuttacā;</div> </td> </tr> <tr> <td> <div class="G">Koñcī samuddatīreva,</div> </td> </tr> <tr> <td> <div class="G">kapaṇā nūna rucchati”.</div> </td> </tr> </table> </div>
</div>
<div class="q" id="p_23J_885"> <div class="divNumber">114.</div> <div class="p"> <table class="singleColumn"> <tr> <td> <div class="pN">885</div> <div class="G">“Evaṃ mahanto lokassa,</div> </td> </tr> <tr> <td> <div class="G">appameyyo mahāgaṇī;</div> </td> </tr> <tr> <td> <div class="G">Ekitthimanusoceyya,</div> </td> </tr> <tr> <td> <div class="G">nayidaṃ paññavatāmiva.</div> </td> </tr> </table> </div>
</div>
<div class="q" id="p_23J_886"> <div class="divNumber">115.</div> <div class="p"> <table class="singleColumn"> <tr> <td> <div class="pN">886</div> <div class="G">Vātova gandhamādeti,</div> </td> </tr> <tr> <td> <div class="G">ubhayaṃ chekapāpakaṃ;</div> </td> </tr> <tr> <td> <div class="G">Bālo āmakapakkaṃva,</div> </td> </tr> <tr> <td> <div class="G">lolo andhova āmisaṃ.</div> </td> </tr> </table> </div>
</div>
<div class="q" id="p_23J_887"> <div class="divNumber">116.</div> <div class="p"> <table class="singleColumn"> <tr> <td> <div class="pN">887</div> <div class="G">Avinicchayaññu atthesu,</div> </td> </tr> <tr> <td> <div class="G">mandova paṭibhāsi maṃ;</div> </td> </tr> <tr> <td> <div class="G">Kiccākiccaṃ na jānāsi,</div> </td> </tr> <tr> <td> <div class="G">sampatto kālapariyāyaṃ.</div> </td> </tr> </table> </div>
</div>
<div class="q" id="p_23J_888"> <div class="divNumber">117.</div> <div class="p"> <table class="singleColumn"> <tr> <td> <div class="pN">888</div> <div class="G">Aḍḍhummatto udīresi,</div> </td> </tr> <tr> <td> <div class="G">yo seyyā maññasitthiyo;</div> </td> </tr> <tr> <td> <div class="G">Bahusādhāraṇā hetā,</div> </td> </tr> <tr> <td> <div class="G">soṇḍānaṃva surāgharaṃ.</div> </td> </tr> </table> </div>
</div>
<div class="q" id="p_23J_889"> <div class="divNumber">118.</div> <div class="p"> <table class="singleColumn"> <tr> <td> <div class="pN">889</div> <div class="G">Māyā cesā marīcī ca,</div> </td> </tr> <tr> <td> <div class="G">soko rogo cupaddavo;</div> </td> </tr> <tr> <td> <div class="G">Kharā ca bandhanā cetā,</div> </td> </tr> <tr> <td> <div class="G">maccupāsā guhāsayā;</div> </td> </tr> <tr> <td> <div class="G">Tāsu yo vissase poso,</div> </td> </tr> <tr> <td> <div class="G">so naresu narādhamo”.</div> </td> </tr> </table> </div>
</div>
<div class="q" id="p_23J_890"> <div class="divNumber">119.</div> <div class="p"> <table class="singleColumn"> <tr> <td> <div class="pN">890</div> <div class="G">“Yaṃ vuddhehi upaññātaṃ,</div> </td> </tr> <tr> <td> <div class="G">ko taṃ ninditumarahati;</div> </td> </tr> <tr> <td> <div class="G">Mahābhūtitthiyo nāma,</div> </td> </tr> <tr> <td> <div class="G">lokasmiṃ udapajjisuṃ.</div> </td> </tr> </table> </div>
</div>
<div class="q" id="p_23J_891"> <div class="divNumber">120.</div> <div class="p"> <table class="singleColumn"> <tr> <td> <div class="pN">891</div> <div class="G">Khiḍḍā paṇihitā tyāsu,</div> </td> </tr> <tr> <td> <div class="G">rati tyāsu patiṭṭhitā;</div> </td> </tr> <tr> <td> <div class="G">Bījāni tyāsu rūhanti,</div> </td> </tr> <tr> <td> <div class="G">yadidaṃ sattā pajāyare;</div> </td> </tr> <tr> <td> <div class="G">Tāsu ko nibbide poso,</div> </td> </tr> <tr> <td> <div class="G">pāṇamāsajja pāṇibhi.</div> </td> </tr> </table> </div>
</div>
<div class="q" id="p_23J_892"> <div class="divNumber">121.</div> <div class="p"> <table class="singleColumn"> <tr> <td> <div class="pN">892</div> <div class="G">Tvameva nañño sumukha,</div> </td> </tr> <tr> <td> <div class="G">thīnaṃ atthesu yuñjasi;</div> </td> </tr> <tr> <td> <div class="G">Tassa tyajja bhaye jāte,</div> </td> </tr> <tr> <td> <div class="G">bhītena jāyate mati.</div> </td> </tr> </table> </div>
</div>
<div class="q" id="p_23J_893"> <div class="divNumber">122.</div> <div class="p"> <table class="singleColumn"> <tr> <td> <div class="pN">893</div> <div class="G">Sabbo hi saṃsayaṃ patto,</div> </td> </tr> <tr> <td> <div class="G">bhayaṃ bhīru titikkhati;</div> </td> </tr> <tr> <td> <div class="G">Paṇḍitā ca mahantāno,</div> </td> </tr> <tr> <td> <div class="G">atthe yuñjanti duyyuje.</div> </td> </tr> </table> </div>
</div>
<div class="q" id="p_23J_894"> <div class="divNumber">123.</div> <div class="p"> <table class="singleColumn"> <tr> <td> <div class="pN">894</div> <div class="G">Etadatthāya rājāno,</div> </td> </tr> <tr> <td> <div class="G">sūramicchanti mantinaṃ;</div> </td> </tr> <tr> <td> <div class="G">Paṭibāhati yaṃ sūro,</div> </td> </tr> <tr> <td> <div class="G">āpadaṃ attapariyāyaṃ.</div> </td> </tr> </table> </div>
</div>
<div class="q" id="p_23J_895"> <div class="divNumber">124.</div> <div class="p"> <table class="singleColumn"> <tr> <td> <div class="pN">895</div> <div class="G">Mā no ajja vikantiṃsu,</div> </td> </tr> <tr> <td> <div class="G">rañño sūdā mahānase;</div> </td> </tr> <tr> <td> <div class="G">Tathā hi vaṇṇo pattānaṃ,</div> </td> </tr> <tr> <td> <div class="G">phalaṃ veḷuṃva taṃ vadhi.</div> </td> </tr> </table> </div>
</div>
<div class="q" id="p_23J_896"> <div class="divNumber">125.</div> <div class="p"> <table class="singleColumn"> <tr> <td> <div class="pN">896</div> <div class="G">Muttopi na icchi uḍḍetuṃ,</div> </td> </tr> <tr> <td> <div class="G">Sayaṃ bandhaṃ upāgami;</div> </td> </tr> <tr> <td> <div class="G">Sopajja saṃsayaṃ patto,</div> </td> </tr> <tr> <td> <div class="G">Atthaṃ gaṇhāhi mā mukhaṃ.</div> </td> </tr> </table> </div>
</div>
<div class="q" id="p_23J_897"> <div class="divNumber">126.</div> <div class="p"> <table class="singleColumn"> <tr> <td> <div class="pN">897</div> <div class="G">So taṃ yogaṃ payuñjassu,</div> </td> </tr> <tr> <td> <div class="G">yuttaṃ dhammūpasaṃhitaṃ;</div> </td> </tr> <tr> <td> <div class="G">Tava pariyāpadānena,</div> </td> </tr> <tr> <td> <div class="G">mama pāṇesanaṃ cara”.</div> </td> </tr> </table> </div>
</div>
<div class="q" id="p_23J_898"> <div class="divNumber">127.</div> <div class="p"> <table class="singleColumn"> <tr> <td> <div class="pN">898</div> <div class="G">“Mā bhāyi patataṃ seṭṭha,</div> </td> </tr> <tr> <td> <div class="G">na hi bhāyanti tādisā;</div> </td> </tr> <tr> <td> <div class="G">Ahaṃ yogaṃ payuñjissaṃ,</div> </td> </tr> <tr> <td> <div class="G">yuttaṃ dhammūpasaṃhitaṃ;</div> </td> </tr> <tr> <td> <div class="G">Mama pariyāpadānena,</div> </td> </tr> <tr> <td> <div class="G">khippaṃ pāsā pamokkhasi”.</div> </td> </tr> </table> </div>
</div>
<div class="q" id="p_23J_899"> <div class="divNumber">128.</div> <div class="p"> <table class="singleColumn"> <tr> <td> <div class="pN">899</div> <div class="G">So luddo haṃsakājena,</div> </td> </tr> <tr> <td> <div class="G">rājadvāraṃ upāgami;</div> </td> </tr> <tr> <td> <div class="G">“Paṭivedetha maṃ rañño,</div> </td> </tr> <tr> <td> <div class="G">dhataraṭṭhāyamāgato”.</div> </td> </tr> </table> </div>
</div>
<div class="q" id="p_23J_900"> <div class="divNumber">129.</div> <div class="p"> <table class="singleColumn"> <tr> <td> <div class="pN">900</div> <div class="G">Te disvā puññasaṅkāse,</div> </td> </tr> <tr> <td> <div class="G">ubho lakkhaṇasammate;</div> </td> </tr> <tr> <td> <div class="G">Khalu saṃyamano rājā,</div> </td> </tr> <tr> <td> <div class="G">amacce ajjhabhāsatha.</div> </td> </tr> </table> </div>
</div>
<div class="q" id="p_23J_901"> <div class="divNumber">130.</div> <div class="p"> <table class="singleColumn"> <tr> <td> <div class="pN">901</div> <div class="G">“Detha luddassa vatthāni,</div> </td> </tr> <tr> <td> <div class="G">annaṃ pānañca bhojanaṃ;</div> </td> </tr> <tr> <td> <div class="G">Kāmaṅkaro hiraññassa,</div> </td> </tr> <tr> <td> <div class="G">yāvanto esa icchati”.</div> </td> </tr> </table> </div>
</div>
<div class="q" id="p_23J_902"> <div class="divNumber">131.</div> <div class="p"> <table class="singleColumn"> <tr> <td> <div class="pN">902</div> <div class="G">Disvā luddaṃ pasannattaṃ,</div> </td> </tr> <tr> <td> <div class="G">Kāsirājā tadabravi;</div> </td> </tr> <tr> <td> <div class="G">“Yadyāyaṃ samma khemaka,</div> </td> </tr> <tr> <td> <div class="G">Puṇṇā haṃsehi tiṭṭhati.</div> </td> </tr> </table> </div>
</div>
<div class="q" id="p_23J_903"> <div class="divNumber">132.</div> <div class="p"> <table class="singleColumn"> <tr> <td> <div class="pN">903</div> <div class="G">Kathaṃ rucimajjhagataṃ,</div> </td> </tr> <tr> <td> <div class="G">pāsahattho upāgami;</div> </td> </tr> <tr> <td> <div class="G">Okiṇṇaṃ ñātisaṅghehi,</div> </td> </tr> <tr> <td> <div class="G">nimmajjhimaṃ kathaṃ gahi”.</div> </td> </tr> </table> </div>
</div>
<div class="q" id="p_23J_904"> <div class="divNumber">133.</div> <div class="p"> <table class="singleColumn"> <tr> <td> <div class="pN">904</div> <div class="G">“Ajja me sattamā ratti,</div> </td> </tr> <tr> <td> <div class="G">adanāni upāsato;</div> </td> </tr> <tr> <td> <div class="G">Padametassa anvesaṃ,</div> </td> </tr> <tr> <td> <div class="G">appamatto ghaṭassito.</div> </td> </tr> </table> </div>
</div>
<div class="q" id="p_23J_905"> <div class="divNumber">134.</div> <div class="p"> <table class="singleColumn"> <tr> <td> <div class="pN">905</div> <div class="G">Athassa padamaddakkhiṃ,</div> </td> </tr> <tr> <td> <div class="G">carato adanesanaṃ;</div> </td> </tr> <tr> <td> <div class="G">Tatthāhaṃ odahiṃ pāsaṃ,</div> </td> </tr> <tr> <td> <div class="G">evaṃ taṃ dijamaggahiṃ”.</div> </td> </tr> </table> </div>
</div>
<div class="q" id="p_23J_906"> <div class="divNumber">135.</div> <div class="p"> <table class="singleColumn"> <tr> <td> <div class="pN">906</div> <div class="G">“Ludda dve ime sakuṇā,</div> </td> </tr> <tr> <td> <div class="G">atha ekoti bhāsasi;</div> </td> </tr> <tr> <td> <div class="G">Cittaṃ nu te vipariyattaṃ,</div> </td> </tr> <tr> <td> <div class="G">adu kiṃ nu jigīsasi”.</div> </td> </tr> </table> </div>
</div>
<div class="q" id="p_23J_907"> <div class="divNumber">136.</div> <div class="p"> <table class="singleColumn"> <tr> <td> <div class="pN">907</div> <div class="G">“Yassa lohitakā tālā,</div> </td> </tr> <tr> <td> <div class="G">tapanīyanibhā subhā;</div> </td> </tr> <tr> <td> <div class="G">Uraṃ saṃhacca tiṭṭhanti,</div> </td> </tr> <tr> <td> <div class="G">so me bandhaṃ upāgami.</div> </td> </tr> </table> </div>
</div>
<div class="q" id="p_23J_908"> <div class="divNumber">137.</div> <div class="p"> <table class="singleColumn"> <tr> <td> <div class="pN">908</div> <div class="G">Athāyaṃ bhassaro pakkhī,</div> </td> </tr> <tr> <td> <div class="G">abaddho baddhamāturaṃ;</div> </td> </tr> <tr> <td> <div class="G">Ariyaṃ bruvāno aṭṭhāsi,</div> </td> </tr> <tr> <td> <div class="G">cajanto mānusiṃ giraṃ”.</div> </td> </tr> </table> </div>
</div>
<div class="q" id="p_23J_909"> <div class="divNumber">138.</div> <div class="p"> <table class="singleColumn"> <tr> <td> <div class="pN">909</div> <div class="G">“Atha kiṃ dāni sumukha,</div> </td> </tr> <tr> <td> <div class="G">Hanuṃ saṃhacca tiṭṭhasi;</div> </td> </tr> <tr> <td> <div class="G">Adu me parisaṃ patto,</div> </td> </tr> <tr> <td> <div class="G">Bhayā bhīto na bhāsasi”.</div> </td> </tr> </table> </div>
</div>
<div class="q" id="p_23J_910"> <div class="divNumber">139.</div> <div class="p"> <table class="singleColumn"> <tr> <td> <div class="pN">910</div> <div class="G">“Nāhaṃ kāsipati bhīto,</div> </td> </tr> <tr> <td> <div class="G">ogayha parisaṃ tava;</div> </td> </tr> <tr> <td> <div class="G">Nāhaṃ bhayā na bhāsissaṃ,</div> </td> </tr> <tr> <td> <div class="G">vākyaṃ atthamhi tādise”.</div> </td> </tr> </table> </div>
</div>
<div class="q" id="p_23J_911"> <div class="divNumber">140.</div> <div class="p"> <table class="singleColumn"> <tr> <td> <div class="pN">911</div> <div class="G">“Na te abhisaraṃ passe,</div> </td> </tr> <tr> <td> <div class="G">na rathe napi pattike;</div> </td> </tr> <tr> <td> <div class="G">Nāssa cammaṃ va kīṭaṃ vā,</div> </td> </tr> <tr> <td> <div class="G">vammite ca dhanuggahe.</div> </td> </tr> </table> </div>
</div>
<div class="q" id="p_23J_912"> <div class="divNumber">141.</div> <div class="p"> <table class="singleColumn"> <tr> <td> <div class="pN">912</div> <div class="G">Na hiraññaṃ suvaṇṇaṃ vā,</div> </td> </tr> <tr> <td> <div class="G">nagaraṃ vā sumāpitaṃ;</div> </td> </tr> <tr> <td> <div class="G">Okiṇṇaparikhaṃ duggaṃ,</div> </td> </tr> <tr> <td> <div class="G">daḷhamaṭṭālakoṭṭhakaṃ;</div> </td> </tr> <tr> <td> <div class="G">Yattha paviṭṭho sumukha,</div> </td> </tr> <tr> <td> <div class="G">bhāyitabbaṃ na bhāyasi”.</div> </td> </tr> </table> </div>
</div>
<div class="q" id="p_23J_913"> <div class="divNumber">142.</div> <div class="p"> <table class="singleColumn"> <tr> <td> <div class="pN">913</div> <div class="G">“Na me abhisarenattho,</div> </td> </tr> <tr> <td> <div class="G">nagarena dhanena vā;</div> </td> </tr> <tr> <td> <div class="G">Apathena pathaṃ yāma,</div> </td> </tr> <tr> <td> <div class="G">antalikkhecarā mayaṃ.</div> </td> </tr> </table> </div>
</div>
<div class="q" id="p_23J_914"> <div class="divNumber">143.</div> <div class="p"> <table class="singleColumn"> <tr> <td> <div class="pN">914</div> <div class="G">Sutā ca paṇḍitā tyamhā,</div> </td> </tr> <tr> <td> <div class="G">nipuṇā atthacintakā;</div> </td> </tr> <tr> <td> <div class="G">Bhāsematthavatiṃ vācaṃ,</div> </td> </tr> <tr> <td> <div class="G">sacce cassa patiṭṭhito.</div> </td> </tr> </table> </div>
</div>
<div class="q" id="p_23J_915"> <div class="divNumber">144.</div> <div class="p"> <table class="singleColumn"> <tr> <td> <div class="pN">915</div> <div class="G">Kiñca tuyhaṃ asaccassa,</div> </td> </tr> <tr> <td> <div class="G">anariyassa karissati;</div> </td> </tr> <tr> <td> <div class="G">Musāvādissa luddassa,</div> </td> </tr> <tr> <td> <div class="G">bhaṇitampi subhāsitaṃ.</div> </td> </tr> </table> </div>
</div>
<div class="q" id="p_23J_916"> <div class="divNumber">145.</div> <div class="p"> <table class="singleColumn"> <tr> <td> <div class="pN">916</div> <div class="G">Taṃ brāhmaṇānaṃ vacanā,</div> </td> </tr> <tr> <td> <div class="G">imaṃ khemamakārayi;</div> </td> </tr> <tr> <td> <div class="G">Abhayañca tayā ghuṭṭhaṃ,</div> </td> </tr> <tr> <td> <div class="G">imāyo dasadhā disā.</div> </td> </tr> </table> </div>
</div>
<div class="q" id="p_23J_917"> <div class="divNumber">146.</div> <div class="p"> <table class="singleColumn"> <tr> <td> <div class="pN">917</div> <div class="G">Ogayha te pokkharaṇiṃ,</div> </td> </tr> <tr> <td> <div class="G">vippasannodakaṃ suciṃ;</div> </td> </tr> <tr> <td> <div class="G">Pahūtaṃ cādanaṃ tattha,</div> </td> </tr> <tr> <td> <div class="G">ahiṃsā cettha pakkhinaṃ.</div> </td> </tr> </table> </div>
</div>
<div class="q" id="p_23J_918"> <div class="divNumber">147.</div> <div class="p"> <table class="singleColumn"> <tr> <td> <div class="pN">918</div> <div class="G">Idaṃ sutvāna nigghosaṃ,</div> </td> </tr> <tr> <td> <div class="G">āgatamha tavantike;</div> </td> </tr> <tr> <td> <div class="G">Te te bandhasma pāsena,</div> </td> </tr> <tr> <td> <div class="G">etaṃ te bhāsitaṃ musā.</div> </td> </tr> </table> </div>
</div>
<div class="q" id="p_23J_919"> <div class="divNumber">148.</div> <div class="p"> <table class="singleColumn"> <tr> <td> <div class="pN">919</div> <div class="G">Musāvādaṃ purakkhatvā,</div> </td> </tr> <tr> <td> <div class="G">icchālobhañca pāpakaṃ;</div> </td> </tr> <tr> <td> <div class="G">Ubho sandhimatikkamma,</div> </td> </tr> <tr> <td> <div class="G">asātaṃ upapajjati”.</div> </td> </tr> </table> </div>
</div>
<div class="q" id="p_23J_920"> <div class="divNumber">149.</div> <div class="p"> <table class="singleColumn"> <tr> <td> <div class="pN">920</div> <div class="G">“Nāparajjhāma sumukha,</div> </td> </tr> <tr> <td> <div class="G">napi lobhāva maggahiṃ;</div> </td> </tr> <tr> <td> <div class="G">Sutā ca paṇḍitātyattha-</div> </td> </tr> <tr> <td> <div class="G">nipuṇā atthacintakā.</div> </td> </tr> </table> </div>
</div>
<div class="q" id="p_23J_921"> <div class="divNumber">150.</div> <div class="p"> <table class="singleColumn"> <tr> <td> <div class="pN">921</div> <div class="G">Appevatthavatiṃ vācaṃ,</div> </td> </tr> <tr> <td> <div class="G">byāhareyyuṃ idhāgatā;</div> </td> </tr> <tr> <td> <div class="G">Tathā taṃ samma nesādo,</div> </td> </tr> <tr> <td> <div class="G">vutto sumukha maggahi”.</div> </td> </tr> </table> </div>
</div>
<div class="q" id="p_23J_922"> <div class="divNumber">151.</div> <div class="p"> <table class="singleColumn"> <tr> <td> <div class="pN">922</div> <div class="G">“Neva bhītā kāsipati,</div> </td> </tr> <tr> <td> <div class="G">upanītasmi jīvite;</div> </td> </tr> <tr> <td> <div class="G">Bhāsematthavatiṃ vācaṃ,</div> </td> </tr> <tr> <td> <div class="G">sampattā kālapariyāyaṃ.</div> </td> </tr> </table> </div>
</div>
<div class="q" id="p_23J_923"> <div class="divNumber">152.</div> <div class="p"> <table class="singleColumn"> <tr> <td> <div class="pN">923</div> <div class="G">Yo migena migaṃ hanti,</div> </td> </tr> <tr> <td> <div class="G">pakkhiṃ vā pana pakkhinā;</div> </td> </tr> <tr> <td> <div class="G">Sutena vā sutaṃ kiṇyā,</div> </td> </tr> <tr> <td> <div class="G">kiṃ anariyataraṃ tato.</div> </td> </tr> </table> </div>
</div>
<div class="q" id="p_23J_924"> <div class="divNumber">153.</div> <div class="p"> <table class="singleColumn"> <tr> <td> <div class="pN">924</div> <div class="G">Yo cāriyarudaṃ bhāse,</div> </td> </tr> <tr> <td> <div class="G">anariyadhammavassito;</div> </td> </tr> <tr> <td> <div class="G">Ubho so dhaṃsate lokā,</div> </td> </tr> <tr> <td> <div class="G">idha ceva parattha ca.</div> </td> </tr> </table> </div>
</div>
<div class="q" id="p_23J_925"> <div class="divNumber">154.</div> <div class="p"> <table class="singleColumn"> <tr> <td> <div class="pN">925</div> <div class="G">Na majjetha yasaṃ patto,</div> </td> </tr> <tr> <td> <div class="G">na byādhe pattasaṃsayaṃ;</div> </td> </tr> <tr> <td> <div class="G">Vāyametheva kiccesu,</div> </td> </tr> <tr> <td> <div class="G">saṃvare vivarāni ca.</div> </td> </tr> </table> </div>
</div>
<div class="q" id="p_23J_926"> <div class="divNumber">155.</div> <div class="p"> <table class="singleColumn"> <tr> <td> <div class="pN">926</div> <div class="G">Ye vuddhā abbhatikkantā,</div> </td> </tr> <tr> <td> <div class="G">sampattā kālapariyāyaṃ;</div> </td> </tr> <tr> <td> <div class="G">Idha dhammaṃ caritvāna,</div> </td> </tr> <tr> <td> <div class="G">evaṃte tidivaṃ gatā.</div> </td> </tr> </table> </div>
</div>
<div class="q" id="p_23J_927"> <div class="divNumber">156.</div> <div class="p"> <table class="singleColumn"> <tr> <td> <div class="pN">927</div> <div class="G">Idaṃ sutvā kāsipati,</div> </td> </tr> <tr> <td> <div class="G">dhammamattani pālaya;</div> </td> </tr> <tr> <td> <div class="G">Dhataraṭṭhañca muñcāhi,</div> </td> </tr> <tr> <td> <div class="G">haṃsānaṃ pavaruttamaṃ”.</div> </td> </tr> </table> </div>
</div>
<div class="q" id="p_23J_928"> <div class="divNumber">157.</div> <div class="p"> <table class="singleColumn"> <tr> <td> <div class="pN">928</div> <div class="G">“Āharantudakaṃ pajjaṃ,</div> </td> </tr> <tr> <td> <div class="G">āsanañca mahārahaṃ;</div> </td> </tr> <tr> <td> <div class="G">Pañjarato pamokkhāmi,</div> </td> </tr> <tr> <td> <div class="G">dhataraṭṭhaṃ yasassinaṃ.</div> </td> </tr> </table> </div>
</div>
<div class="q" id="p_23J_929"> <div class="divNumber">158.</div> <div class="p"> <table class="singleColumn"> <tr> <td> <div class="pN">929</div> <div class="G">Tañca senāpatiṃ dhīraṃ,</div> </td> </tr> <tr> <td> <div class="G">nipuṇaṃ atthacintakaṃ;</div> </td> </tr> <tr> <td> <div class="G">Yo sukhe sukhito rañño,</div> </td> </tr> <tr> <td> <div class="G">dukkhite hoti dukkhito.</div> </td> </tr> </table> </div>
</div>
<div class="q" id="p_23J_930"> <div class="divNumber">159.</div> <div class="p"> <table class="singleColumn"> <tr> <td> <div class="pN">930</div> <div class="G">Ediso kho arahati,</div> </td> </tr> <tr> <td> <div class="G">piṇḍamasnātu bhattuno;</div> </td> </tr> <tr> <td> <div class="G">Yathāyaṃ sumukho rañño,</div> </td> </tr> <tr> <td> <div class="G">pāṇasādhāraṇo sakhā”.</div> </td> </tr> </table> </div>
</div>
<div class="q" id="p_23J_931"> <div class="divNumber">160.</div> <div class="p"> <table class="singleColumn"> <tr> <td> <div class="pN">931</div> <div class="G">Pīṭhañca sabbasovaṇṇaṃ,</div> </td> </tr> <tr> <td> <div class="G">Aṭṭhapādaṃ manoramaṃ;</div> </td> </tr> <tr> <td> <div class="G">Maṭṭhaṃ kāsikamatthannaṃ,</div> </td> </tr> <tr> <td> <div class="G">Dhataraṭṭho upāvisi.</div> </td> </tr> </table> </div>
</div>
<div class="q" id="p_23J_932"> <div class="divNumber">161.</div> <div class="p"> <table class="singleColumn"> <tr> <td> <div class="pN">932</div> <div class="G">Kocchañca sabbasovaṇṇaṃ,</div> </td> </tr> <tr> <td> <div class="G">veyyagghaparisibbitaṃ;</div> </td> </tr> <tr> <td> <div class="G">Sumukho ajjhupāvekkhi,</div> </td> </tr> <tr> <td> <div class="G">dhataraṭṭhassanantarā.</div> </td> </tr> </table> </div>
</div>
<div class="q" id="p_23J_933"> <div class="divNumber">162.</div> <div class="p"> <table class="singleColumn"> <tr> <td> <div class="pN">933</div> <div class="G">Tesaṃ kañcanapattehi,</div> </td> </tr> <tr> <td> <div class="G">puthū ādāya kāsiyo;</div> </td> </tr> <tr> <td> <div class="G">Haṃsānaṃ abhihāresuṃ,</div> </td> </tr> <tr> <td> <div class="G">aggarañño pavāsitaṃ.</div> </td> </tr> </table> </div>
</div>
<div class="q" id="p_23J_934"> <div class="divNumber">163.</div> <div class="p"> <table class="singleColumn"> <tr> <td> <div class="pN">934</div> <div class="G">Disvā abhihaṭaṃ aggaṃ,</div> </td> </tr> <tr> <td> <div class="G">kāsirājena pesitaṃ;</div> </td> </tr> <tr> <td> <div class="G">Kusalo khattadhammānaṃ,</div> </td> </tr> <tr> <td> <div class="G">tato pucchi anantarā.</div> </td> </tr> </table> </div>
</div>
<div class="q" id="p_23J_935"> <div class="divNumber">164.</div> <div class="p"> <table class="singleColumn"> <tr> <td> <div class="pN">935</div> <div class="G">“Kaccinnu bhoto kusalaṃ,</div> </td> </tr> <tr> <td> <div class="G">kacci bhoto anāmayaṃ;</div> </td> </tr> <tr> <td> <div class="G">Kacci raṭṭhamidaṃ phītaṃ,</div> </td> </tr> <tr> <td> <div class="G">dhammena manusāsasi”.</div> </td> </tr> </table> </div>
</div>
<div class="q" id="p_23J_936"> <div class="divNumber">165.</div> <div class="p"> <table class="singleColumn"> <tr> <td> <div class="pN">936</div> <div class="G">“Kusalañceva me haṃsa,</div> </td> </tr> <tr> <td> <div class="G">atho haṃsa anāmayaṃ;</div> </td> </tr> <tr> <td> <div class="G">Atho raṭṭhamidaṃ phītaṃ,</div> </td> </tr> <tr> <td> <div class="G">dhammenaṃ manusāsahaṃ”.</div> </td> </tr> </table> </div>
</div>
<div class="q" id="p_23J_937"> <div class="divNumber">166.</div> <div class="p"> <table class="singleColumn"> <tr> <td> <div class="pN">937</div> <div class="G">“Kacci bhoto amaccesu,</div> </td> </tr> <tr> <td> <div class="G">doso koci na vijjati;</div> </td> </tr> <tr> <td> <div class="G">Kacci ca te tavatthesu,</div> </td> </tr> <tr> <td> <div class="G">nāvakaṅkhanti jīvitaṃ”.</div> </td> </tr> </table> </div>
</div>
<div class="q" id="p_23J_938"> <div class="divNumber">167.</div> <div class="p"> <table class="singleColumn"> <tr> <td> <div class="pN">938</div> <div class="G">“Athopi me amaccesu,</div> </td> </tr> <tr> <td> <div class="G">doso koci na vijjati;</div> </td> </tr> <tr> <td> <div class="G">Athopi te mamatthesu,</div> </td> </tr> <tr> <td> <div class="G">nāvakaṅkhanti jīvitaṃ”.</div> </td> </tr> </table> </div>
</div>
<div class="q" id="p_23J_939"> <div class="divNumber">168.</div> <div class="p"> <table class="singleColumn"> <tr> <td> <div class="pN">939</div> <div class="G">“Kacci te sādisī bhariyā,</div> </td> </tr> <tr> <td> <div class="G">assavā piyabhāṇinī;</div> </td> </tr> <tr> <td> <div class="G">Puttarūpayasūpetā,</div> </td> </tr> <tr> <td> <div class="G">tava chandavasānugā”.</div> </td> </tr> </table> </div>
</div>
<div class="q" id="p_23J_940"> <div class="divNumber">169.</div> <div class="p"> <table class="singleColumn"> <tr> <td> <div class="pN">940</div> <div class="G">“Atho me sādisī bhariyā,</div> </td> </tr> <tr> <td> <div class="G">assavā piyabhāṇinī;</div> </td> </tr> <tr> <td> <div class="G">Puttarūpayasūpetā,</div> </td> </tr> <tr> <td> <div class="G">mama chandavasānugā”.</div> </td> </tr> </table> </div>
</div>
<div class="q" id="p_23J_941"> <div class="divNumber">170.</div> <div class="p"> <table class="singleColumn"> <tr> <td> <div class="pN">941</div> <div class="G">“Kacci raṭṭhaṃ anuppīḷaṃ,</div> </td> </tr> <tr> <td> <div class="G">akutociupaddavaṃ;</div> </td> </tr> <tr> <td> <div class="G">Asāhasena dhammena,</div> </td> </tr> <tr> <td> <div class="G">samena manusāsasi”.</div> </td> </tr> </table> </div>
</div>
<div class="q" id="p_23J_942"> <div class="divNumber">171.</div> <div class="p"> <table class="singleColumn"> <tr> <td> <div class="pN">942</div> <div class="G">“Atho raṭṭhaṃ anuppīḷaṃ,</div> </td> </tr> <tr> <td> <div class="G">akutociupaddavaṃ;</div> </td> </tr> <tr> <td> <div class="G">Asāhasena dhammena,</div> </td> </tr> <tr> <td> <div class="G">samena manusāsahaṃ”.</div> </td> </tr> </table> </div>
</div>
<div class="q" id="p_23J_943"> <div class="divNumber">172.</div> <div class="p"> <table class="singleColumn"> <tr> <td> <div class="pN">943</div> <div class="G">“Kacci santo apacitā,</div> </td> </tr> <tr> <td> <div class="G">Asanto parivajjitā;</div> </td> </tr> <tr> <td> <div class="G">No ce dhammaṃ niraṃkatvā,</div> </td> </tr> <tr> <td> <div class="G">Adhammamanuvattasi”.</div> </td> </tr> </table> </div>
</div>
<div class="q" id="p_23J_944"> <div class="divNumber">173.</div> <div class="p"> <table class="singleColumn"> <tr> <td> <div class="pN">944</div> <div class="G">“Santo ca me apacitā,</div> </td> </tr> <tr> <td> <div class="G">asanto parivajjitā;</div> </td> </tr> <tr> <td> <div class="G">Dhammamevānuvattāmi,</div> </td> </tr> <tr> <td> <div class="G">adhammo me niraṅkato”.</div> </td> </tr> </table> </div>
</div>
<div class="q" id="p_23J_945"> <div class="divNumber">174.</div> <div class="p"> <table class="singleColumn"> <tr> <td> <div class="pN">945</div> <div class="G">“Kacci nānāgataṃ dīghaṃ,</div> </td> </tr> <tr> <td> <div class="G">samavekkhasi khattiya;</div> </td> </tr> <tr> <td> <div class="G">Kacci matto madanīye,</div> </td> </tr> <tr> <td> <div class="G">paralokaṃ na santasi”.</div> </td> </tr> </table> </div>
</div>
<div class="q" id="p_23J_946"> <div class="divNumber">175.</div> <div class="p"> <table class="singleColumn"> <tr> <td> <div class="pN">946</div> <div class="G">“Nāhaṃ anāgataṃ dīghaṃ,</div> </td> </tr> <tr> <td> <div class="G">samavekkhāmi pakkhima;</div> </td> </tr> <tr> <td> <div class="G">Ṭhito dasasu dhammesu,</div> </td> </tr> <tr> <td> <div class="G">paralokaṃ na santase.</div> </td> </tr> </table> </div>
</div>
<div class="q" id="p_23J_947"> <div class="divNumber">176.</div> <div class="p"> <table class="singleColumn"> <tr> <td> <div class="pN">947</div> <div class="G">Dānaṃ sīlaṃ pariccāgaṃ,</div> </td> </tr> <tr> <td> <div class="G">ajjavaṃ maddavaṃ tapaṃ;</div> </td> </tr> <tr> <td> <div class="G">Akkodhaṃ avihiṃsañca,</div> </td> </tr> <tr> <td> <div class="G">khantiñca avirodhanaṃ.</div> </td> </tr> </table> </div>
</div>
<div class="q" id="p_23J_948"> <div class="divNumber">177.</div> <div class="p"> <table class="singleColumn"> <tr> <td> <div class="pN">948</div> <div class="G">Iccete kusale dhamme,</div> </td> </tr> <tr> <td> <div class="G">ṭhite passāmi attani;</div> </td> </tr> <tr> <td> <div class="G">Tato me jāyate pīti,</div> </td> </tr> <tr> <td> <div class="G">somanassañcanappakaṃ.</div> </td> </tr> </table> </div>
</div>
<div class="q" id="p_23J_949"> <div class="divNumber">178.</div> <div class="p"> <table class="singleColumn"> <tr> <td> <div class="pN">949</div> <div class="G">Sumukho ca acintetvā,</div> </td> </tr> <tr> <td> <div class="G">visajji pharusaṃ giraṃ;</div> </td> </tr> <tr> <td> <div class="G">Bhāvadosamanaññāya,</div> </td> </tr> <tr> <td> <div class="G">asmākāyaṃ vihaṅgamo.</div> </td> </tr> </table> </div>
</div>
<div class="q" id="p_23J_950"> <div class="divNumber">179.</div> <div class="p"> <table class="singleColumn"> <tr> <td> <div class="pN">950</div> <div class="G">So kuddho pharusaṃ vācaṃ,</div> </td> </tr> <tr> <td> <div class="G">nicchāresi ayoniso;</div> </td> </tr> <tr> <td> <div class="G">Yānasmesu na vijjanti,</div> </td> </tr> <tr> <td> <div class="G">nayidaṃ paññavatāmiva”.</div> </td> </tr> </table> </div>
</div>
<div class="q" id="p_23J_951"> <div class="divNumber">180.</div> <div class="p"> <table class="singleColumn"> <tr> <td> <div class="pN">951</div> <div class="G">“Atthi me taṃ atisāraṃ,</div> </td> </tr> <tr> <td> <div class="G">vegena manujādhipa;</div> </td> </tr> <tr> <td> <div class="G">Dhataraṭṭhe ca baddhasmiṃ,</div> </td> </tr> <tr> <td> <div class="G">dukkhaṃ me vipulaṃ ahu.</div> </td> </tr> </table> </div>
</div>
<div class="q" id="p_23J_952"> <div class="divNumber">181.</div> <div class="p"> <table class="singleColumn"> <tr> <td> <div class="pN">952</div> <div class="G">Tvaṃ no pitāva puttānaṃ,</div> </td> </tr> <tr> <td> <div class="G">bhūtānaṃ dharaṇīriva;</div> </td> </tr> <tr> <td> <div class="G">Asmākaṃ adhipannānaṃ,</div> </td> </tr> <tr> <td> <div class="G">khamassu rājakuñjara”.</div> </td> </tr> </table> </div>
</div>
<div class="q" id="p_23J_953"> <div class="divNumber">182.</div> <div class="p"> <table class="singleColumn"> <tr> <td> <div class="pN">953</div> <div class="G">“Etaṃ te anumodāma,</div> </td> </tr> <tr> <td> <div class="G">yaṃ bhāvaṃ na nigūhasi;</div> </td> </tr> <tr> <td> <div class="G">Khilaṃ pabhindasi pakkhi,</div> </td> </tr> <tr> <td> <div class="G">ujukosi vihaṅgama.</div> </td> </tr> </table> </div>
</div>
<div class="q" id="p_23J_954"> <div class="divNumber">183.</div> <div class="p"> <table class="singleColumn"> <tr> <td> <div class="pN">954</div> <div class="G">Yaṃ kiñci ratanaṃ atthi,</div> </td> </tr> <tr> <td> <div class="G">kāsirājanivesane;</div> </td> </tr> <tr> <td> <div class="G">Rajataṃ jātarūpañca,</div> </td> </tr> <tr> <td> <div class="G">muttā veḷuriyā bahū.</div> </td> </tr> </table> </div>
</div>
<div class="q" id="p_23J_955"> <div class="divNumber">184.</div> <div class="p"> <table class="singleColumn"> <tr> <td> <div class="pN">955</div> <div class="G">Maṇayo saṅkhamuttā ca,</div> </td> </tr> <tr> <td> <div class="G">vatthakaṃ haricandanaṃ;</div> </td> </tr> <tr> <td> <div class="G">Ajinaṃ dantabhaṇḍañca,</div> </td> </tr> <tr> <td> <div class="G">lohaṃ kāḷāyasaṃ bahuṃ;</div> </td> </tr> <tr> <td> <div class="G">Etaṃ dadāmi vo vittaṃ,</div> </td> </tr> <tr> <td> <div class="G">issaraṃ vissajāmi vo”.</div> </td> </tr> </table> </div>
</div>
<div class="q" id="p_23J_956"> <div class="divNumber">185.</div> <div class="p"> <table class="singleColumn"> <tr> <td> <div class="pN">956</div> <div class="G">“Addhā apacitā tyamhā,</div> </td> </tr> <tr> <td> <div class="G">sakkatā ca rathesabha;</div> </td> </tr> <tr> <td> <div class="G">Dhammesu vattamānānaṃ,</div> </td> </tr> <tr> <td> <div class="G">tvaṃ no ācariyo bhava.</div> </td> </tr> </table> </div>
</div>
<div class="q" id="p_23J_957"> <div class="divNumber">186.</div> <div class="p"> <table class="singleColumn"> <tr> <td> <div class="pN">957</div> <div class="G">Ācariya samanuññātā,</div> </td> </tr> <tr> <td> <div class="G">Tayā anumatā mayaṃ;</div> </td> </tr> <tr> <td> <div class="G">Taṃ padakkhiṇato katvā,</div> </td> </tr> <tr> <td> <div class="G">Ñātiṃ passemurindama”.</div> </td> </tr> </table> </div>
</div>
<div class="q" id="p_23J_958"> <div class="divNumber">187.</div> <div class="p"> <table class="singleColumn"> <tr> <td> <div class="pN">958</div> <div class="G">Sabbarattiṃ cintayitvā,</div> </td> </tr> <tr> <td> <div class="G">mantayitvā yathātathaṃ;</div> </td> </tr> <tr> <td> <div class="G">Kāsirājā anuññāsi,</div> </td> </tr> <tr> <td> <div class="G">haṃsānaṃ pavaruttamaṃ.</div> </td> </tr> </table> </div>
</div>
<div class="q" id="p_23J_959"> <div class="divNumber">188.</div> <div class="p"> <table class="singleColumn"> <tr> <td> <div class="pN">959</div> <div class="G">Tato ratyā vivasāne,</div> </td> </tr> <tr> <td> <div class="G">sūriyuggamanaṃ pati;</div> </td> </tr> <tr> <td> <div class="G">Pekkhato kāsirājassa,</div> </td> </tr> <tr> <td> <div class="G">bhavanā te vigāhisuṃ.</div> </td> </tr> </table> </div>
</div>
<div class="q" id="p_23J_960"> <div class="divNumber">189.</div> <div class="p"> <table class="singleColumn"> <tr> <td> <div class="pN">960</div> <div class="G">Te aroge anuppatte,</div> </td> </tr> <tr> <td> <div class="G">disvāna parame dije;</div> </td> </tr> <tr> <td> <div class="G">Kekāti makaruṃ haṃsā,</div> </td> </tr> <tr> <td> <div class="G">puthusaddo ajāyatha.</div> </td> </tr> </table> </div>
</div>
<div class="q" id="p_23J_961"> <div class="divNumber">190.</div> <div class="p"> <table class="singleColumn"> <tr> <td> <div class="pN">961</div> <div class="G">Te patītā pamuttena,</div> </td> </tr> <tr> <td> <div class="G">bhattunā bhattugāravā;</div> </td> </tr> <tr> <td> <div class="G">Samantā parikiriṃsu,</div> </td> </tr> <tr> <td> <div class="G">aṇḍajā laddhapaccayā.</div> </td> </tr> </table> </div>
</div>
<div class="q" id="p_23J_962"> <div class="divNumber">191.</div> <div class="p"> <table class="singleColumn"> <tr> <td> <div class="pN">962</div> <div class="G">Evaṃ mittavataṃ atthā,</div> </td> </tr> <tr> <td> <div class="G">sabbe honti padakkhiṇā;</div> </td> </tr> <tr> <td> <div class="G">Haṃsā yathā dhataraṭṭhā,</div> </td> </tr> <tr> <td> <div class="G">ñātisaṅghaṃ upāgamunti.</div> </td> </tr> </table> </div>
</div>
<div class="CENTER" id="p_23J_963">
<span class="pN">963</span>Mahāhaṃsajātakaṃ dutiyaṃ.</div>
</html>
