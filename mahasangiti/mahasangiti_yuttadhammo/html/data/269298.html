<html>
<div class="i">7.1.10 Bakajātaka</div>
<div class="h">Sattakanipāta</div>
<div class="h">Kukkuvagga</div>
<div class="h">Bakajātaka</div>
<div class="q" id="p_22J_1561"> <div class="divNumber">68.</div> <div class="p"> <table class="singleColumn"> <tr> <td> <div class="pN">1561</div> <div class="G">“Dvāsattati gotama puññakammā,</div> </td> </tr> <tr> <td> <div class="G">Vasavattino jātijaraṃ atītā;</div> </td> </tr> <tr> <td> <div class="G">Ayamantimā vedagū brahmapatti,</div> </td> </tr> <tr> <td> <div class="G">Asmābhijappanti janā anekā”.</div> </td> </tr> </table> </div>
</div>
<div class="q" id="p_22J_1562"> <div class="divNumber">69.</div> <div class="p"> <table class="singleColumn"> <tr> <td> <div class="pN">1562</div> <div class="G">“Appañhi etaṃ na hi dīghamāyu,</div> </td> </tr> <tr> <td> <div class="G">Yaṃ tvaṃ baka maññasi dīghamāyuṃ;</div> </td> </tr> <tr> <td> <div class="G">Sataṃ sahassāni nirabbudānaṃ,</div> </td> </tr> <tr> <td> <div class="G">Āyuṃ pajānāmi tavāha brahme”.</div> </td> </tr> </table> </div>
</div>
<div class="q" id="p_22J_1563"> <div class="divNumber">70.</div> <div class="p"> <table class="singleColumn"> <tr> <td> <div class="pN">1563</div> <div class="G">“Anantadassī bhagavāhamasmi,</div> </td> </tr> <tr> <td> <div class="G">Jātijjaraṃ sokamupātivatto;</div> </td> </tr> <tr> <td> <div class="G">Kiṃ me purāṇaṃ vatasīlavattaṃ,</div> </td> </tr> <tr> <td> <div class="G">Ācikkha me taṃ yamahaṃ vijaññaṃ”.</div> </td> </tr> </table> </div>
</div>
<div class="q" id="p_22J_1564"> <div class="divNumber">71.</div> <div class="p"> <table class="singleColumn"> <tr> <td> <div class="pN">1564</div> <div class="G">“Yaṃ tvaṃ apāyesi bahū manusse,</div> </td> </tr> <tr> <td> <div class="G">Pipāsite ghammani samparete;</div> </td> </tr> <tr> <td> <div class="G">Taṃ te purāṇaṃ vatasīlavattaṃ,</div> </td> </tr> <tr> <td> <div class="G">Suttappabuddhova anussarāmi.</div> </td> </tr> </table> </div>
</div>
<div class="q" id="p_22J_1565"> <div class="divNumber">72.</div> <div class="p"> <table class="singleColumn"> <tr> <td> <div class="pN">1565</div> <div class="G">Yaṃ eṇikūlasmi janaṃ gahītaṃ,</div> </td> </tr> <tr> <td> <div class="G">Amocayī gayhaka niyyamānaṃ;</div> </td> </tr> <tr> <td> <div class="G">Taṃ te purāṇaṃ vatasīlavattaṃ,</div> </td> </tr> <tr> <td> <div class="G">Suttappabuddhova anussarāmi.</div> </td> </tr> </table> </div>
</div>
<div class="q" id="p_22J_1566"> <div class="divNumber">73.</div> <div class="p"> <table class="singleColumn"> <tr> <td> <div class="pN">1566</div> <div class="G">Gaṅgāya sotasmiṃ gahītanāvaṃ,</div> </td> </tr> <tr> <td> <div class="G">Luddena nāgena manussakappā;</div> </td> </tr> <tr> <td> <div class="G">Amocayi tvaṃ balasā pasayha,</div> </td> </tr> <tr> <td> <div class="G">Taṃ te purāṇaṃ vatasīlavattaṃ;</div> </td> </tr> <tr> <td> <div class="G">Suttappabuddhova anussarāmi.</div> </td> </tr> </table> </div>
</div>
<div class="q" id="p_22J_1567"> <div class="divNumber">74.</div> <div class="p"> <table class="singleColumn"> <tr> <td> <div class="pN">1567</div> <div class="G">Kappo ca te baddhacaro ahosiṃ,</div> </td> </tr> <tr> <td> <div class="G">Sambuddhimantaṃ vatinaṃ amaññaṃ;</div> </td> </tr> <tr> <td> <div class="G">Taṃ te purāṇaṃ vatasīlavattaṃ,</div> </td> </tr> <tr> <td> <div class="G">Suttappabuddhova anussarāmi”.</div> </td> </tr> </table> </div>
</div>
<div class="q" id="p_22J_1568"> <div class="divNumber">75.</div> <div class="p"> <table class="singleColumn"> <tr> <td> <div class="pN">1568</div> <div class="G">“Addhā pajānāsi mametamāyuṃ,</div> </td> </tr> <tr> <td> <div class="G">Aññampi jānāsi tathā hi buddho;</div> </td> </tr> <tr> <td> <div class="G">Tathā hi tāyaṃ jalitānubhāvo,</div> </td> </tr> <tr> <td> <div class="G">Obhāsayaṃ tiṭṭhati brahmalokan”ti.</div> </td> </tr> </table> </div>
</div>
<div class="CENTER" id="p_22J_1569">
<span class="pN">1569</span>Bakajātakaṃ dasamaṃ.<br> Kukkuvaggo paṭhamo.</div>
<div class="SUMMARY" id="p_22J_1570">
<span class="pN">1570</span><span class="firstLetter">T</span>assuddānaṃ</div>
<div class="q" id="p_22J_1571"> <div class="p"> <table class="singleColumn"> <tr> <td> <div class="pN">1571</div> <div class="G">Varakaṇṇika cāpavaro sutano,</div> </td> </tr> <tr> <td> <div class="G">Atha gijjha sarohitamacchavaro;</div> </td> </tr> <tr> <td> <div class="G">Puna paṇṇaka senaka yācanako,</div> </td> </tr> <tr> <td> <div class="G">Atha veri sabrahmabakena dasāti.</div> </td> </tr> </table> </div>
</div>
</html>
