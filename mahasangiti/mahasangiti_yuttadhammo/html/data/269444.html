<html>
<div class="i">1.2.4 Mettagūmāṇavapucchā</div>
<div class="h">Pārāyanavaggagāthā</div>
<div class="h">Pucchā</div>
<div class="h">Mettagūmāṇavapucchā</div>
<div class="q" id="p_25Cn_79"> <div class="divNumber">74.</div> <div class="p"> <table class="singleColumn"> <tr> <td> <div class="pN">79</div> <div class="G">“Pucchāmi taṃ bhagavā brūhi metaṃ, <span class="gathaQuote">(iccāyasmā mettagū)</span>
</div> </td> </tr> <tr> <td> <div class="G">Maññāmi taṃ vedaguṃ bhāvitattaṃ;</div> </td> </tr> <tr> <td> <div class="G">Kuto nu dukkhā samudāgatā ime,</div> </td> </tr> <tr> <td> <div class="G">Ye keci lokasmimanekarūpā”. (1)</div> </td> </tr> </table> </div>
</div>
<div class="q" id="p_25Cn_80"> <div class="divNumber">75.</div> <div class="p"> <table class="singleColumn"> <tr> <td> <div class="pN">80</div> <div class="G">“Dukkhassa ve maṃ pabhavaṃ apucchasi, <span class="gathaQuote">(mettagūti bhagavā)</span>
</div> </td> </tr> <tr> <td> <div class="G">Taṃ te pavakkhāmi yathā pajānaṃ;</div> </td> </tr> <tr> <td> <div class="G">Upadhinidānā pabhavanti dukkhā,</div> </td> </tr> <tr> <td> <div class="G">Ye keci lokasmimanekarūpā. (2)</div> </td> </tr> </table> </div>
</div>
<div class="q" id="p_25Cn_81"> <div class="divNumber">76.</div> <div class="p"> <table class="singleColumn"> <tr> <td> <div class="pN">81</div> <div class="G">Yo ve avidvā upadhiṃ karoti,</div> </td> </tr> <tr> <td> <div class="G">Punappunaṃ dukkhamupeti mando;</div> </td> </tr> <tr> <td> <div class="G">Tasmā pajānaṃ upadhiṃ na kayirā,</div> </td> </tr> <tr> <td> <div class="G">Dukkhassa jātippabhavānupassī”. (3)</div> </td> </tr> </table> </div>
</div>
<div class="q" id="p_25Cn_82"> <div class="divNumber">77.</div> <div class="p"> <table class="singleColumn"> <tr> <td> <div class="pN">82</div> <div class="G">“Yaṃ taṃ apucchimha akittayī no,</div> </td> </tr> <tr> <td> <div class="G">Aññaṃ taṃ pucchāma tadiṅgha brūhi;</div> </td> </tr> <tr> <td> <div class="G">‘Kathaṃ nu dhīrā vitaranti oghaṃ,</div> </td> </tr> <tr> <td> <div class="G">Jātiṃ jaraṃ sokapariddavañca’;</div> </td> </tr> <tr> <td> <div class="G">Taṃ me muni sādhu viyākarohi,</div> </td> </tr> <tr> <td> <div class="G">Tathā hi te vidito esa dhammo”. (4)</div> </td> </tr> </table> </div>
</div>
<div class="q" id="p_25Cn_83"> <div class="divNumber">78.</div> <div class="p"> <table class="singleColumn"> <tr> <td> <div class="pN">83</div> <div class="G">“Kittayissāmi te dhammaṃ, <span class="gathaQuote">(mettagūti bhagavā)</span>
</div> </td> </tr> <tr> <td> <div class="G">Diṭṭhe dhamme anītihaṃ;</div> </td> </tr> <tr> <td> <div class="G">Yaṃ viditvā sato caraṃ,</div> </td> </tr> <tr> <td> <div class="G">Tare loke visattikaṃ”. (5)</div> </td> </tr> </table> </div>
</div>
<div class="q" id="p_25Cn_84"> <div class="divNumber">79.</div> <div class="p"> <table class="singleColumn"> <tr> <td> <div class="pN">84</div> <div class="G">“Tañcāhaṃ abhinandāmi,</div> </td> </tr> <tr> <td> <div class="G">mahesi dhammamuttamaṃ;</div> </td> </tr> <tr> <td> <div class="G">Yaṃ viditvā sato caraṃ,</div> </td> </tr> <tr> <td> <div class="G">tare loke visattikaṃ”. (6)</div> </td> </tr> </table> </div>
</div>
<div class="q" id="p_25Cn_85"> <div class="divNumber">80.</div> <div class="p"> <table class="singleColumn"> <tr> <td> <div class="pN">85</div> <div class="G">“Yaṃ kiñci sampajānāsi, <span class="gathaQuote">(mettagūti bhagavā)</span>
</div> </td> </tr> <tr> <td> <div class="G">Uddhaṃ adho tiriyañcāpi majjhe;</div> </td> </tr> <tr> <td> <div class="G">Etesu nandiñca nivesanañca,</div> </td> </tr> <tr> <td> <div class="G">Panujja viññāṇaṃ bhave na tiṭṭhe. (7)</div> </td> </tr> </table> </div>
</div>
<div class="q" id="p_25Cn_86"> <div class="divNumber">81.</div> <div class="p"> <table class="singleColumn"> <tr> <td> <div class="pN">86</div> <div class="G">Evaṃvihārī sato appamatto,</div> </td> </tr> <tr> <td> <div class="G">Bhikkhu caraṃ hitvā mamāyitāni;</div> </td> </tr> <tr> <td> <div class="G">Jātiṃ jaraṃ sokapariddavañca,</div> </td> </tr> <tr> <td> <div class="G">Idheva vidvā pajaheyya dukkhaṃ”. (8)</div> </td> </tr> </table> </div>
</div>
<div class="q" id="p_25Cn_87"> <div class="divNumber">82.</div> <div class="p"> <table class="singleColumn"> <tr> <td> <div class="pN">87</div> <div class="G">“Etābhinandāmi vaco mahesino,</div> </td> </tr> <tr> <td> <div class="G">Sukittitaṃ gotamanūpadhīkaṃ;</div> </td> </tr> <tr> <td> <div class="G">Addhā hi bhagavā pahāsi dukkhaṃ,</div> </td> </tr> <tr> <td> <div class="G">Tathā hi te vidito esa dhammo. (9)</div> </td> </tr> </table> </div>
</div>
<div class="q" id="p_25Cn_88"> <div class="divNumber">83.</div> <div class="p"> <table class="singleColumn"> <tr> <td> <div class="pN">88</div> <div class="G">Te cāpi nūnappajaheyyu dukkhaṃ,</div> </td> </tr> <tr> <td> <div class="G">Ye tvaṃ muni aṭṭhitaṃ ovadeyya;</div> </td> </tr> <tr> <td> <div class="G">Taṃ taṃ namassāmi samecca nāga,</div> </td> </tr> <tr> <td> <div class="G">Appeva maṃ bhagavā aṭṭhitaṃ ovadeyya”. (10)</div> </td> </tr> </table> </div>
</div>
<div class="q" id="p_25Cn_89"> <div class="divNumber">84.</div> <div class="p"> <table class="singleColumn"> <tr> <td> <div class="pN">89</div> <div class="G">“Yaṃ brāhmaṇaṃ vedagumābhijaññā,</div> </td> </tr> <tr> <td> <div class="G">Akiñcanaṃ kāmabhave asattaṃ;</div> </td> </tr> <tr> <td> <div class="G">Addhā hi so oghamimaṃ atāri,</div> </td> </tr> <tr> <td> <div class="G">Tiṇṇo ca pāraṃ akhilo akaṅkho. (11)</div> </td> </tr> </table> </div>
</div>
<div class="q" id="p_25Cn_90"> <div class="divNumber">85.</div> <div class="p"> <table class="singleColumn"> <tr> <td> <div class="pN">90</div> <div class="G">Vidvā ca yo vedagū naro idha,</div> </td> </tr> <tr> <td> <div class="G">Bhavābhave saṅgamimaṃ visajja;</div> </td> </tr> <tr> <td> <div class="G">So vītataṇho anīgho nirāso,</div> </td> </tr> <tr> <td> <div class="G">Atāri so jātijaranti brūmī”ti. (12)</div> </td> </tr> </table> </div>
</div>
<div class="CENTER" id="p_25Cn_91">
<span class="pN">91</span>Mettagūmāṇavapucchā catutthī.</div>
</html>
