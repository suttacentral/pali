<html>
<div class="i">1.1.1.4.3 Pattavagga</div>
<div class="h">Bhikkhuvibhaṅga</div>
<div class="h">Paṭhamabhāga</div>
<div class="h">Katthapaññattivāra</div>
<div class="h">Nissaggiyakaṇḍa</div>
<div class="h">Pattavagga</div>
<div class="q" id="p_5V_104"> <div class="divNumber">44.</div> <div class="p">
<span class="pN">104</span>Atirekapattaṃ dasāhaṃ atikkāmentassa nissaggiyaṃ pācittiyaṃ kattha paññattanti? Sāvatthiyaṃ paññattaṃ. Kaṃ ārabbhāti? Chabbaggiye bhikkhū ārabbha. Kismiṃ vatthusminti? Chabbaggiyā bhikkhū atirekapattaṃ dhāresuṃ, tasmiṃ vatthusmiṃ. Ekā paññatti, ekā anupaññatti. Channaṃ āpattisamuṭṭhānānaṃ dvīhi samuṭṭhānehi samuṭṭhāti—  siyā kāyato ca vācato ca samuṭṭhāti, na cittato; siyā kāyato ca vācato ca cittato ca samuṭṭhāti…pe… . </div>
</div>
<div class="q" id="p_5V_105"> <div class="divNumber">45.</div> <div class="p">
<span class="pN">105</span>Ūnapañcabandhanena pattena aññaṃ navaṃ pattaṃ cetāpentassa nissaggiyaṃ pācittiyaṃ kattha paññattanti? Sakkesu paññattaṃ. Kaṃ ārabbhāti? Chabbaggiye bhikkhū ārabbha. Kismiṃ vatthusminti? Chabbaggiyā bhikkhū appamattakenapi bhinnena appamattakenapi khaṇḍena vilikhitamattenapi bahū patte viññāpesuṃ, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ chahi samuṭṭhānehi samuṭṭhāti…pe… . </div>
</div>
<div class="q" id="p_5V_106"> <div class="divNumber">46.</div> <div class="p">
<span class="pN">106</span>Bhesajjāni paṭiggahetvā sattāhaṃ atikkāmentassa nissaggiyaṃ pācittiyaṃ kattha paññattanti? Sāvatthiyaṃ paññattaṃ. Kaṃ ārabbhāti? Sambahule bhikkhū ārabbha. Kismiṃ vatthusminti? Sambahulā bhikkhū bhesajjāni paṭiggahetvā sattāhaṃ atikkāmesuṃ, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ dvīhi samuṭṭhānehi samuṭṭhāti kathinake…pe… . </div>
</div>
<div class="q" id="p_5V_107"> <div class="divNumber">47.</div> <div class="p">
<span class="pN">107</span>Atirekamāse sese gimhāne vassikasāṭikacīvaraṃ pariyesantassa nissaggiyaṃ pācittiyaṃ kattha paññattanti? Sāvatthiyaṃ paññattaṃ. Kaṃ ārabbhāti? Chabbaggiye bhikkhū ārabbha. Kismiṃ vatthusminti? Chabbaggiyā bhikkhū atirekamāse sese gimhāne vassikasāṭikacīvaraṃ pariyesiṃsu, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ chahi samuṭṭhānehi samuṭṭhāti…pe… . </div>
</div>
<div class="q" id="p_5V_108"> <div class="divNumber">48.</div> <div class="p">
<span class="pN">108</span>Bhikkhussa sāmaṃ cīvaraṃ datvā kupitena anattamanena acchindantassa nissaggiyaṃ pācittiyaṃ kattha paññattanti? Sāvatthiyaṃ paññattaṃ. Kaṃ ārabbhāti? Āyasmantaṃ upanandaṃ sakyaputtaṃ ārabbha. Kismiṃ vatthusminti? Āyasmā upanando sakyaputto bhikkhussa sāmaṃ cīvaraṃ datvā kupito anattamano acchindi, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ tīhi samuṭṭhānehi samuṭṭhāti…pe… . </div>
</div>
<div class="q" id="p_5V_109"> <div class="divNumber">49.</div> <div class="p">
<span class="pN">109</span>Sāmaṃ suttaṃ viññāpetvā tantavāyehi cīvaraṃ vāyāpentassa nissaggiyaṃ pācittiyaṃ kattha paññattanti? Rājagahe paññattaṃ. Kaṃ ārabbhāti? Chabbaggiye bhikkhū ārabbha. Kismiṃ vatthusminti? Chabbaggiyā bhikkhū sāmaṃ suttaṃ viññāpetvā tantavāyehi cīvaraṃ vāyāpesuṃ, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ chahi samuṭṭhānehi samuṭṭhāti…pe… . </div>
</div>
<div class="q" id="p_5V_110"> <div class="divNumber">50.</div> <div class="p">
<span class="pN">110</span>Pubbe appavāritassa aññātakassa gahapatikassa tantavāye upasaṅkamitvā cīvare vikappaṃ āpajjantassa nissaggiyaṃ pācittiyaṃ kattha paññattanti? Sāvatthiyaṃ paññattaṃ. Kaṃ ārabbhāti? Āyasmantaṃ upanandaṃ sakyaputtaṃ ārabbha. Kismiṃ vatthusminti? Āyasmā upanando sakyaputto pubbe appavārito aññātakassa gahapatikassa tantavāye upasaṅkamitvā cīvare vikappaṃ āpajji, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ chahi samuṭṭhānehi samuṭṭhāti…pe… . </div>
</div>
<div class="q" id="p_5V_111"> <div class="divNumber">51.</div> <div class="p">
<span class="pN">111</span>Accekacīvaraṃ paṭiggahetvā cīvarakālasamayaṃ atikkāmentassa nissaggiyaṃ pācittiyaṃ kattha paññattanti? Sāvatthiyaṃ paññattaṃ. Kaṃ ārabbhāti? Sambahule bhikkhū ārabbha. Kismiṃ vatthusminti? Sambahulā bhikkhū accekacīvaraṃ paṭiggahetvā cīvarakālasamayaṃ atikkāmesuṃ, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ dvīhi samuṭṭhānehi samuṭṭhāti kathinake…pe… . </div>
</div>
<div class="q" id="p_5V_112"> <div class="divNumber">52.</div> <div class="p">
<span class="pN">112</span>Tiṇṇaṃ cīvarānaṃ aññataraṃ cīvaraṃ antaraghare nikkhipitvā atirekachārattaṃ vippavasantassa nissaggiyaṃ pācittiyaṃ kattha paññattanti? Sāvatthiyaṃ paññattaṃ. Kaṃ ārabbhāti? Sambahule bhikkhū ārabbha. Kismiṃ vatthusminti? Sambahulā bhikkhū tiṇṇaṃ cīvarānaṃ aññataraṃ cīvaraṃ antaraghare nikkhipitvā atirekachārattaṃ vippavasiṃsu, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ dvīhi samuṭṭhānehi samuṭṭhāti kathinake…pe… . </div>
</div>
<div class="q" id="p_5V_113"> <div class="divNumber">53.</div> <div class="p">
<span class="pN">113</span>Jānaṃ saṃghikaṃ lābhaṃ pariṇataṃ attano pariṇāmentassa nissaggiyaṃ pācittiyaṃ kattha paññattanti? Sāvatthiyaṃ paññattaṃ. Kaṃ ārabbhāti? Chabbaggiye bhikkhū ārabbha. Kismiṃ vatthusminti? Chabbaggiyā bhikkhū jānaṃ saṃghikaṃ lābhaṃ pariṇataṃ attano pariṇāmesuṃ, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ tīhi samuṭṭhānehi samuṭṭhāti…pe… . </div>
</div>
<div class="CENTER" id="p_5V_114">
<span class="pN">114</span>Pattavaggo tatiyo.<br> Tiṃsa nissaggiyā pācittiyā niṭṭhitā.</div>
<div class="SUMMARY" id="p_5V_115">
<span class="pN">115</span><span class="firstLetter">T</span>assuddānaṃ</div>
<div class="q" id="p_5V_116"> <div class="p"> <table class="singleColumn"> <tr> <td> <div class="pN">116</div> <div class="G">Dasekarattimāso ca,</div> </td> </tr> <tr> <td> <div class="G">dhovanañca paṭiggaho;</div> </td> </tr> <tr> <td> <div class="G">Aññātaṃ tañca uddissa,</div> </td> </tr> <tr> <td> <div class="G">ubhinnaṃ dūtakena ca.</div> </td> </tr> </table> </div>
</div>
<div class="q" id="p_5V_117"> <div class="p"> <table class="singleColumn"> <tr> <td> <div class="pN">117</div> <div class="G">Kosiyā suddhadvebhāgā,</div> </td> </tr> <tr> <td> <div class="G">chabbassāni nisīdanaṃ;</div> </td> </tr> <tr> <td> <div class="G">Dve ca lomāni uggaṇhe,</div> </td> </tr> <tr> <td> <div class="G">ubho nānappakārakā.</div> </td> </tr> </table> </div>
</div>
<div class="q" id="p_5V_118"> <div class="p"> <table class="singleColumn"> <tr> <td> <div class="pN">118</div> <div class="G">Dve ca pattāni bhesajjaṃ,</div> </td> </tr> <tr> <td> <div class="G">Vassikā dānapañcamaṃ;</div> </td> </tr> <tr> <td> <div class="G">Sāmaṃ vāyāpanacceko,</div> </td> </tr> <tr> <td> <div class="G">Sāsaṅkaṃ saṃghikena cāti.</div> </td> </tr> </table> </div>
</div>
</html>
