<html>
<div class="i">1.1.7 Bhaṅgānupassanāñāṇaniddesa</div>
<div class="h">Mahāvagga</div>
<div class="h">Ñāṇakathā</div>
<div class="h">Bhaṅgānupassanāñāṇaniddesa</div>
<div class="q" id="p_26Ps_366"> <div class="divNumber">51.</div> <div class="p">
<span class="pN">366</span>Kathaṃ ārammaṇaṃ paṭisaṅkhā bhaṅgānupassane paññā vipassane ñāṇaṃ? Rūpārammaṇatā cittaṃ uppajjitvā bhijjati. Taṃ ārammaṇaṃ paṭisaṅkhā tassa cittassa bhaṅgaṃ anupassati. </div>
</div>
<div class="q" id="p_26Ps_367"> <div class="p">
<span class="pN">367</span><span class="bold">Anupassatī</span>ti, kathaṃ anupassati? Aniccato anupassati, no niccato. Dukkhato anupassati, no sukhato. Anattato anupassati, no attato. Nibbindati, no nandati, virajjati, no rajjati. Nirodheti, no samudeti. Paṭinissajjati, no ādiyati. </div>
</div>
<div class="q" id="p_26Ps_368"> <div class="divNumber">52.</div> <div class="p">
<span class="pN">368</span>Aniccato anupassanto niccasaññaṃ pajahati. Dukkhato anupassanto sukhasaññaṃ pajahati. Anattato anupassanto attasaññaṃ pajahati. Nibbindanto nandiṃ pajahati. Virajjanto rāgaṃ pajahati. Nirodhento samudayaṃ pajahati. Paṭinissajjanto ādānaṃ pajahati. </div>
</div>
<div class="q" id="p_26Ps_369"> <div class="p">
<span class="pN">369</span>Vedanārammaṇatā…pe…  saññārammaṇatā…  saṅkhārārammaṇatā…  viññāṇārammaṇatā…  cakkhu…pe…  jarāmaraṇārammaṇatā cittaṃ uppajjitvā bhijjati. Taṃ ārammaṇaṃ paṭisaṅkhā tassa cittassa bhaṅgaṃ anupassati. Anupassatīti, kathaṃ anupassati? Aniccato anupassati, no niccato. Dukkhato anupassati, no sukhato. Anattato anupassati, no attato. Nibbindati, no nandati. Virajjati, no rajjati. Nirodheti, no samudeti. Paṭinissajjati, no ādiyati. </div>
</div>
<div class="q" id="p_26Ps_370"> <div class="p">
<span class="pN">370</span>Aniccato anupassanto niccasaññaṃ pajahati. Dukkhato anupassanto sukhasaññaṃ pajahati. Anattato anupassanto attasaññaṃ pajahati. Nibbindanto nandiṃ pajahati. Virajjanto rāgaṃ pajahati. Nirodhento samudayaṃ pajahati. Paṭinissajjanto ādānaṃ pajahati. </div>
</div>
<div class="q" id="p_26Ps_371"> <div class="p"> <table class="singleColumn"> <tr> <td> <div class="pN">371</div> <div class="G">Vatthusaṅkamanā ceva,</div> </td> </tr> <tr> <td> <div class="G">paññāya ca vivaṭṭanā;</div> </td> </tr> <tr> <td> <div class="G">Āvajjanā balañceva,</div> </td> </tr> <tr> <td> <div class="G">paṭisaṅkhā vipassanā.</div> </td> </tr> </table> </div>
</div>
<div class="q" id="p_26Ps_372"> <div class="p"> <table class="singleColumn"> <tr> <td> <div class="pN">372</div> <div class="G">Ārammaṇaanvayena,</div> </td> </tr> <tr> <td> <div class="G">ubho ekavavatthanā;</div> </td> </tr> <tr> <td> <div class="G">Nirodhe adhimuttatā,</div> </td> </tr> <tr> <td> <div class="G">vayalakkhaṇavipassanā.</div> </td> </tr> </table> </div>
</div>
<div class="q" id="p_26Ps_373"> <div class="p"> <table class="singleColumn"> <tr> <td> <div class="pN">373</div> <div class="G">Ārammaṇañca paṭisaṅkhā,</div> </td> </tr> <tr> <td> <div class="G">bhaṅgañca anupassati;</div> </td> </tr> <tr> <td> <div class="G">Suññato ca upaṭṭhānaṃ,</div> </td> </tr> <tr> <td> <div class="G">adhipaññā vipassanā.</div> </td> </tr> </table> </div>
</div>
<div class="q" id="p_26Ps_374"> <div class="p"> <table class="singleColumn"> <tr> <td> <div class="pN">374</div> <div class="G">Kusalo tīsu anupassanāsu,</div> </td> </tr> <tr> <td> <div class="G">Catasso ca vipassanāsu;</div> </td> </tr> <tr> <td> <div class="G">Tayo upaṭṭhāne kusalatā,</div> </td> </tr> <tr> <td> <div class="G">Nānādiṭṭhīsu na kampatīti.</div> </td> </tr> </table> </div>
</div>
<div class="q" id="p_26Ps_375"> <div class="p">
<span class="pN">375</span>Taṃ ñātaṭṭhena ñāṇaṃ, pajānanaṭṭhena paññā. Tena vuccati—  “ārammaṇaṃ paṭisaṅkhā bhaṅgānupassane paññā vipassane ñāṇaṃ”. </div>
</div>
<div class="CENTER" id="p_26Ps_376">
<span class="pN">376</span>Bhaṅgānupassanāñāṇaniddeso sattamo.</div>
</html>
