<html>
<div class="i">3.1.10 Bandhanasutta</div>
<div class="h">Kosalasaṃyutta</div>
<div class="h">Paṭhamavagga</div>
<div class="h">Bandhanasutta</div>
<div class="q" id="p_12S1_622"> <div class="divNumber">121.</div> <div class="p">
<span class="pN">622</span>Tena kho pana samayena raññā pasenadinā kosalena mahājanakāyo bandhāpito hoti, appekacce rajjūhi appekacce andūhi appekacce saṅkhalikāhi. </div>
</div>
<div class="q" id="p_12S1_623"> <div class="p">
<span class="pN">623</span>Atha kho sambahulā bhikkhū pubbaṇhasamayaṃ nivāsetvā pattacīvaramādāya sāvatthiṃ piṇḍāya pavisiṃsu. Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ—  “idha, bhante, raññā pasenadinā kosalena mahājanakāyo bandhāpito, appekacce rajjūhi appekacce andūhi appekacce saṅkhalikāhī”ti. </div>
</div>
<div class="q" id="p_12S1_624"> <div class="p">
<span class="pN">624</span>Atha kho bhagavā etamatthaṃ viditvā tāyaṃ velāyaṃ imā gāthāyo abhāsi—  </div>
</div>
<div class="q" id="p_12S1_625"> <div class="p"> <table class="singleColumn"> <tr> <td> <div class="pN">625</div> <div class="G">“Na taṃ daḷhaṃ bandhanamāhu dhīrā,</div> </td> </tr> <tr> <td> <div class="G">Yadāyasaṃ dārujaṃ pabbajañca;</div> </td> </tr> <tr> <td> <div class="G">Sārattarattā maṇikuṇḍalesu,</div> </td> </tr> <tr> <td> <div class="G">Puttesu dāresu ca yā apekkhā.</div> </td> </tr> </table> </div>
</div>
<div class="q" id="p_12S1_626"> <div class="p"> <table class="singleColumn"> <tr> <td> <div class="pN">626</div> <div class="G">Etaṃ daḷhaṃ bandhanamāhu dhīrā,</div> </td> </tr> <tr> <td> <div class="G">Ohārinaṃ sithilaṃ duppamuñcaṃ;</div> </td> </tr> <tr> <td> <div class="G">Etampi chetvāna paribbajanti,</div> </td> </tr> <tr> <td> <div class="G">Anapekkhino kāmasukhaṃ pahāyā”ti.</div> </td> </tr> </table> </div>
</div>
<div class="CENTER" id="p_12S1_627">
<span class="pN">627</span>Paṭhamo vaggo.</div>
<div class="SUMMARY" id="p_12S1_628">
<span class="pN">628</span><span class="firstLetter">T</span>assuddānaṃ</div>
<div class="q" id="p_12S1_629"> <div class="p"> <table class="singleColumn"> <tr> <td> <div class="pN">629</div> <div class="G">Daharo puriso jarā,</div> </td> </tr> <tr> <td> <div class="G">piyaṃ attānarakkhito;</div> </td> </tr> <tr> <td> <div class="G">Appakā aḍḍakaraṇaṃ,</div> </td> </tr> <tr> <td> <div class="G">mallikā yaññabandhananti.</div> </td> </tr> </table> </div>
</div>
</html>
