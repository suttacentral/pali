<html>
<div class="i">4.2.11 Dakkhiṇāvisuddhikathā</div>
<div class="h">Niggahapaṇṇāsaka</div>
<div class="h">Sattarasamavagga</div>
<div class="h">Dakkhiṇāvisuddhikathā</div>
<div class="q" id="p_32Kv_2502"> <div class="divNumber">800.</div> <div class="p">
<span class="pN">2502</span>๐ Dāyakatova dānaṃ visujjhati, no paṭiggāhakatoti? Āmantā. Nanu atthi keci paṭiggāhakā āhuneyyā pāhuneyyā dakkhiṇeyyā añjalikaraṇīyā anuttaraṃ puññakkhettaṃ lokassāti? Āmantā. Hañci atthi keci paṭiggāhakā āhuneyyā pāhuneyyā dakkhiṇeyyā añjalikaraṇīyā anuttaraṃ puññakkhettaṃ lokassa, no ca vata re vattabbe—  “dāyakatova dānaṃ visujjhati, no paṭiggāhakato”ti. </div>
</div>
<div class="q" id="p_32Kv_2503"> <div class="p">
<span class="pN">2503</span>๐ Dāyakatova dānaṃ visujjhati, no paṭiggāhakatoti? Āmantā. Nanu cattāro purisayugā aṭṭha purisapuggalā dakkhiṇeyyā vuttā bhagavatāti? Āmantā. Hañci cattāro purisayugā aṭṭha purisapuggalā dakkhiṇeyyā vuttā bhagavatā, no ca vata re vattabbe—  “dāyakatova dānaṃ visujjhati, no paṭiggāhakato”ti. </div>
</div>
<div class="q" id="p_32Kv_2504"> <div class="p">
<span class="pN">2504</span>๐ Dāyakatova dānaṃ visujjhati, no paṭiggāhakatoti? Āmantā. Nanu atthi keci sotāpanne dānaṃ datvā dakkhiṇaṃ ārādhentīti? Āmantā. Hañci atthi keci sotāpanne dānaṃ datvā dakkhiṇaṃ ārādhenti, no ca vata re vattabbe—  “dāyakatova dānaṃ visujjhati, no paṭiggāhakato”ti. </div>
</div>
<div class="q" id="p_32Kv_2505"> <div class="p">
<span class="pN">2505</span>๐ Nanu atthi keci sakadāgāmissa…pe…  anāgāmissa…pe…  arahato dānaṃ datvā dakkhiṇaṃ ārādhentīti? Āmantā. Hañci atthi keci arahato dānaṃ datvā dakkhiṇaṃ ārādhenti, no ca vata re vattabbe—  “dāyakatova dānaṃ visujjhati, no paṭiggāhakato”ti. </div>
</div>
<div class="q" id="p_32Kv_2506"> <div class="divNumber">801.</div> <div class="p">
<span class="pN">2506</span>× Paṭiggāhakato dānaṃ visujjhatīti? Āmantā. Añño aññassa kārako, parakataṃ sukhadukkhaṃ, añño karoti añño paṭisaṃvedetīti? Na hevaṃ vattabbe…pe… . </div>
</div>
<div class="q" id="p_32Kv_2507"> <div class="p">
<span class="pN">2507</span>๐ Dāyakatova dānaṃ visujjhati, no paṭiggāhakatoti? Āmantā. Nanu vuttaṃ bhagavatā—  “catasso kho imā, ānanda, dakkhiṇā visuddhiyo. Katamā catasso? Atthānanda, dakkhiṇā dāyakato visujjhati, no paṭiggāhakato; atthānanda, dakkhiṇā paṭiggāhakato visujjhati, no dāyakato; atthānanda, dakkhiṇā dāyakato ceva visujjhati paṭiggāhakato ca; atthānanda, dakkhiṇā neva dāyakato visujjhati, no paṭiggāhakato. Imā kho, ānanda, catasso dakkhiṇā visuddhiyo”ti. Attheva suttantoti? Āmantā. Tena hi na vattabbaṃ—  “dāyakatova dānaṃ visujjhati, no paṭiggāhakato”ti. </div>
</div>
<div class="CENTER" id="p_32Kv_2508">
<span class="pN">2508</span>Dakkhiṇāvisuddhikathā niṭṭhitā.<br> Sattarasamo vaggo.</div>
<div class="SUMMARY" id="p_32Kv_2509">
<span class="pN">2509</span><span class="firstLetter">T</span>assuddānaṃ</div>
<div class="q" id="p_32Kv_2510"> <div class="p">
<span class="pN">2510</span>Atthi arahato puññūpacayo, natthi arahato akālamaccu, sabbamidaṃ kammato, indriyabaddhaññeva dukkhaṃ, ṭhapetvā ariyamaggaṃ avasesā saṅkhārā dukkhā, saṃgho dakkhiṇaṃ paṭiggaṇhāti, saṃgho dakkhiṇaṃ visodheti, saṃgho bhuñjati pivati khādati sāyati, saṃghassa dinnaṃ mahapphalaṃ, atthi dānaṃ visuddhiyāti. </div>
</div>
</html>
