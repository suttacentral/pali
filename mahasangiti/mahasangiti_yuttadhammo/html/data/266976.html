<html>
<div class="i">1.4 Piṭṭhadhītalikapetavatthu</div>
<div class="h">Uragavagga</div>
<div class="h">Piṭṭhadhītalikapetavatthu</div>
<div class="q" id="p_19Pv_14"> <div class="divNumber">10.</div> <div class="p"> <table class="singleColumn"> <tr> <td> <div class="pN">14</div> <div class="G">“Yaṃ kiñcārammaṇaṃ katvā,</div> </td> </tr> <tr> <td> <div class="G">dajjā dānaṃ amaccharī;</div> </td> </tr> <tr> <td> <div class="G">Pubbapete ca ārabbha,</div> </td> </tr> <tr> <td> <div class="G">atha vā vatthudevatā.</div> </td> </tr> </table> </div>
</div>
<div class="q" id="p_19Pv_15"> <div class="divNumber">11.</div> <div class="p"> <table class="singleColumn"> <tr> <td> <div class="pN">15</div> <div class="G">Cattāro ca mahārāje,</div> </td> </tr> <tr> <td> <div class="G">lokapāle yasassine;</div> </td> </tr> <tr> <td> <div class="G">Kuveraṃ dhataraṭṭhañca,</div> </td> </tr> <tr> <td> <div class="G">virūpakkhaṃ virūḷhakaṃ;</div> </td> </tr> <tr> <td> <div class="G">Te ceva pūjitā honti,</div> </td> </tr> <tr> <td> <div class="G">dāyakā ca anipphalā.</div> </td> </tr> </table> </div>
</div>
<div class="q" id="p_19Pv_16"> <div class="divNumber">12.</div> <div class="p"> <table class="singleColumn"> <tr> <td> <div class="pN">16</div> <div class="G">Na hi ruṇṇaṃ vā soko vā,</div> </td> </tr> <tr> <td> <div class="G">yā caññā paridevanā;</div> </td> </tr> <tr> <td> <div class="G">Na taṃ petassa atthāya,</div> </td> </tr> <tr> <td> <div class="G">evaṃ tiṭṭhanti ñātayo.</div> </td> </tr> </table> </div>
</div>
<div class="q" id="p_19Pv_17"> <div class="divNumber">13.</div> <div class="p"> <table class="singleColumn"> <tr> <td> <div class="pN">17</div> <div class="G">Ayañca kho dakkhiṇā dinnā,</div> </td> </tr> <tr> <td> <div class="G">saṃghamhi suppatiṭṭhitā;</div> </td> </tr> <tr> <td> <div class="G">Dīgharattaṃ hitāyassa,</div> </td> </tr> <tr> <td> <div class="G">ṭhānaso upakappatī”ti.</div> </td> </tr> </table> </div>
</div>
<div class="CENTER" id="p_19Pv_18">
<span class="pN">18</span>Piṭṭhadhītalikapetavatthu catutthaṃ.</div>
</html>
