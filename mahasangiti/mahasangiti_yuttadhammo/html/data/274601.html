<html>
<div class="i">1.14.10 Uddhambhāgiyasutta</div>
<div class="h">Maggasaṃyutta</div>
<div class="h">Oghavagga</div>
<div class="h">Uddhambhāgiyasutta</div>
<div class="q" id="p_14S5_353"> <div class="divNumber">181.</div> <div class="p">
<span class="pN">353</span>“Pañcimāni, bhikkhave, uddhambhāgiyāni saṃyojanāni. Katamāni pañca? Rūparāgo, arūparāgo, māno, uddhaccaṃ, avijjā—  imāni kho, bhikkhave, pañcuddhambhāgiyāni saṃyojanāni. Imesaṃ kho, bhikkhave, pañcannaṃ uddhambhāgiyānaṃ saṃyojanānaṃ abhiññāya pariññāya parikkhayāya pahānāya ariyo aṭṭhaṅgiko maggo bhāvetabbo. Katamo ariyo aṭṭhaṅgiko maggo? Idha, bhikkhave, bhikkhu sammādiṭṭhiṃ bhāveti vivekanissitaṃ…pe…  sammāsamādhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. Imesaṃ kho, bhikkhave, pañcannaṃ uddhambhāgiyānaṃ saṃyojanānaṃ abhiññāya pariññāya parikkhayāya pahānāya ayaṃ ariyo aṭṭhaṅgiko maggo bhāvetabboti. </div>
</div>
<div class="q" id="p_14S5_354"> <div class="p">
<span class="pN">354</span>Pañcimāni, bhikkhave, uddhambhāgiyāni saṃyojanāni. Katamāni pañca? Rūparāgo, arūparāgo, māno, uddhaccaṃ, avijjā—  imāni kho, bhikkhave, pañcuddhambhāgiyāni saṃyojanāni. Imesaṃ kho, bhikkhave, pañcannaṃ uddhambhāgiyānaṃ saṃyojanānaṃ abhiññāya pariññāya parikkhayāya pahānāya ariyo aṭṭhaṅgiko maggo bhāvetabbo. Katamo ariyo aṭṭhaṅgiko maggo? Idha, bhikkhave, bhikkhu sammādiṭṭhiṃ bhāveti…pe…  sammāsamādhiṃ bhāveti rāgavinayapariyosānaṃ dosavinayapariyosānaṃ mohavinayapariyosānaṃ…  amatogadhaṃ amataparāyanaṃ amatapariyosānaṃ…  nibbānaninnaṃ nibbānapoṇaṃ nibbānapabbhāraṃ. Imesaṃ kho, bhikkhave, pañcannaṃ uddhambhāgiyānaṃ saṃyojanānaṃ abhiññāya pariññāya parikkhayāya pahānāya ayaṃ ariyo aṭṭhaṅgiko maggo bhāvetabbo”ti. </div>
</div>
<div class="CENTER" id="p_14S5_355">
<span class="pN">355</span>Dasamaṃ.</div>
<div class="CENTER" id="p_14S5_356">
<span class="pN">356</span>Oghavaggo aṭṭhamo.</div>
<div class="SUMMARY" id="p_14S5_357">
<span class="pN">357</span><span class="firstLetter">T</span>assuddānaṃ</div>
<div class="q" id="p_14S5_358"> <div class="p"> <table class="singleColumn"> <tr> <td> <div class="pN">358</div> <div class="G">Ogho yogo upādānaṃ,</div> </td> </tr> <tr> <td> <div class="G">ganthaṃ anusayena ca;</div> </td> </tr> <tr> <td> <div class="G">Kāmaguṇā nīvaraṇaṃ,</div> </td> </tr> <tr> <td> <div class="G">khandhā oruddhambhāgiyāti.</div> </td> </tr> </table> </div>
</div>
<div class="SUMMARY" id="p_14S5_359">
<span class="pN">359</span><span class="firstLetter">V</span>agguddānaṃ</div>
<div class="q" id="p_14S5_360"> <div class="p"> <table class="singleColumn"> <tr> <td> <div class="pN">360</div> <div class="G">Avijjāvaggo paṭhamo,</div> </td> </tr> <tr> <td> <div class="G">dutiyaṃ vihāraṃ vuccati;</div> </td> </tr> <tr> <td> <div class="G">Micchattaṃ tatiyo vaggo,</div> </td> </tr> <tr> <td> <div class="G">catutthaṃ paṭipanneneva.</div> </td> </tr> </table> </div>
</div>
<div class="q" id="p_14S5_361"> <div class="p"> <table class="singleColumn"> <tr> <td> <div class="pN">361</div> <div class="G">Titthiyaṃ pañcamo vaggo,</div> </td> </tr> <tr> <td> <div class="G">chaṭṭho sūriyena ca;</div> </td> </tr> <tr> <td> <div class="G">Bahukate sattamo vaggo,</div> </td> </tr> <tr> <td> <div class="G">uppādo aṭṭhamena ca.</div> </td> </tr> </table> </div>
</div>
<div class="q" id="p_14S5_362"> <div class="p"> <table class="singleColumn"> <tr> <td> <div class="pN">362</div> <div class="G">Divasavaggo navamo,</div> </td> </tr> <tr> <td> <div class="G">Dasamo appamādena ca;</div> </td> </tr> <tr> <td> <div class="G">Ekādasabalavaggo,</div> </td> </tr> <tr> <td> <div class="G">Dvādasa esanā pāḷiyaṃ;</div> </td> </tr> <tr> <td> <div class="G">Oghavaggo bhavati terasāti.</div> </td> </tr> </table> </div>
</div>
<div class="ENDH3" id="p_14S5_363">
<span class="pN">363</span>Maggasaṃyuttaṃ paṭhamaṃ.</div>
</html>
