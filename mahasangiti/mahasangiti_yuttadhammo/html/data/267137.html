<html>
<div class="i">1.5 Mahākassapattheraapadāna</div>
<div class="h">Buddhavagga</div>
<div class="h">Mahākassapattheraapadāna</div>
<div class="q" id="p_20Ap1_409"> <div class="divNumber">398.</div> <div class="p"> <table class="singleColumn"> <tr> <td> <div class="pN">409</div> <div class="G">“Padumuttarassa bhagavato,</div> </td> </tr> <tr> <td> <div class="G">Lokajeṭṭhassa tādino;</div> </td> </tr> <tr> <td> <div class="G">Nibbute lokanāthamhi,</div> </td> </tr> <tr> <td> <div class="G">Pūjaṃ kubbanti satthuno.</div> </td> </tr> </table> </div>
</div>
<div class="q" id="p_20Ap1_410"> <div class="divNumber">399.</div> <div class="p"> <table class="singleColumn"> <tr> <td> <div class="pN">410</div> <div class="G">Udaggacittā janatā,</div> </td> </tr> <tr> <td> <div class="G">āmoditapamoditā;</div> </td> </tr> <tr> <td> <div class="G">Tesu saṃvegajātesu,</div> </td> </tr> <tr> <td> <div class="G">pīti me udapajjatha.</div> </td> </tr> </table> </div>
</div>
<div class="q" id="p_20Ap1_411"> <div class="divNumber">400.</div> <div class="p"> <table class="singleColumn"> <tr> <td> <div class="pN">411</div> <div class="G">Ñātimitte samānetvā,</div> </td> </tr> <tr> <td> <div class="G">idaṃ vacanamabraviṃ;</div> </td> </tr> <tr> <td> <div class="G">Parinibbuto mahāvīro,</div> </td> </tr> <tr> <td> <div class="G">handa pūjaṃ karomase.</div> </td> </tr> </table> </div>
</div>
<div class="q" id="p_20Ap1_412"> <div class="divNumber">401.</div> <div class="p"> <table class="singleColumn"> <tr> <td> <div class="pN">412</div> <div class="G">Sādhūti te paṭissutvā,</div> </td> </tr> <tr> <td> <div class="G">bhiyyo hāsaṃ janiṃsu me;</div> </td> </tr> <tr> <td> <div class="G">Buddhasmiṃ lokanāthamhi,</div> </td> </tr> <tr> <td> <div class="G">kāhāma puññasañcayaṃ.</div> </td> </tr> </table> </div>
</div>
<div class="q" id="p_20Ap1_413"> <div class="divNumber">402.</div> <div class="p"> <table class="singleColumn"> <tr> <td> <div class="pN">413</div> <div class="G">Agghiyaṃ sukataṃ katvā,</div> </td> </tr> <tr> <td> <div class="G">satahatthasamuggataṃ;</div> </td> </tr> <tr> <td> <div class="G">Diyaḍḍhahatthapatthaṭaṃ,</div> </td> </tr> <tr> <td> <div class="G">vimānaṃ nabhamuggataṃ.</div> </td> </tr> </table> </div>
</div>
<div class="q" id="p_20Ap1_414"> <div class="divNumber">403.</div> <div class="p"> <table class="singleColumn"> <tr> <td> <div class="pN">414</div> <div class="G">Katvāna hammiyaṃ tattha,</div> </td> </tr> <tr> <td> <div class="G">tālapantīhi cittitaṃ;</div> </td> </tr> <tr> <td> <div class="G">Sakaṃ cittaṃ pasādetvā,</div> </td> </tr> <tr> <td> <div class="G">cetiyaṃ pūjayuttamaṃ.</div> </td> </tr> </table> </div>
</div>
<div class="q" id="p_20Ap1_415"> <div class="divNumber">404.</div> <div class="p"> <table class="singleColumn"> <tr> <td> <div class="pN">415</div> <div class="G">Aggikkhandhova jalito,</div> </td> </tr> <tr> <td> <div class="G">kiṃsuko iva phullito;</div> </td> </tr> <tr> <td> <div class="G">Indalaṭṭhīva ākāse,</div> </td> </tr> <tr> <td> <div class="G">obhāsati catuddisā.</div> </td> </tr> </table> </div>
</div>
<div class="q" id="p_20Ap1_416"> <div class="divNumber">405.</div> <div class="p"> <table class="singleColumn"> <tr> <td> <div class="pN">416</div> <div class="G">Tattha cittaṃ pasādetvā,</div> </td> </tr> <tr> <td> <div class="G">katvāna kusalaṃ bahuṃ;</div> </td> </tr> <tr> <td> <div class="G">Pubbakammaṃ saritvāna,</div> </td> </tr> <tr> <td> <div class="G">tidasaṃ upapajjahaṃ.</div> </td> </tr> </table> </div>
</div>
<div class="q" id="p_20Ap1_417"> <div class="divNumber">406.</div> <div class="p"> <table class="singleColumn"> <tr> <td> <div class="pN">417</div> <div class="G">Sahassayuttaṃ hayavāhiṃ,</div> </td> </tr> <tr> <td> <div class="G">Dibbayānamadhiṭṭhito;</div> </td> </tr> <tr> <td> <div class="G">Ubbiddhaṃ bhavanaṃ mayhaṃ,</div> </td> </tr> <tr> <td> <div class="G">Sattabhūmaṃ samuggataṃ.</div> </td> </tr> </table> </div>
</div>
<div class="q" id="p_20Ap1_418"> <div class="divNumber">407.</div> <div class="p"> <table class="singleColumn"> <tr> <td> <div class="pN">418</div> <div class="G">Kūṭāgārasahassāni,</div> </td> </tr> <tr> <td> <div class="G">sabbasoṇṇamayā ahuṃ;</div> </td> </tr> <tr> <td> <div class="G">Jalanti sakatejena,</div> </td> </tr> <tr> <td> <div class="G">disā sabbā pabhāsayaṃ.</div> </td> </tr> </table> </div>
</div>
<div class="q" id="p_20Ap1_419"> <div class="divNumber">408.</div> <div class="p"> <table class="singleColumn"> <tr> <td> <div class="pN">419</div> <div class="G">Santi aññepi niyyūhā,</div> </td> </tr> <tr> <td> <div class="G">lohitaṅgamayā tadā;</div> </td> </tr> <tr> <td> <div class="G">Tepi jotanti ābhāya,</div> </td> </tr> <tr> <td> <div class="G">samantā caturo disā.</div> </td> </tr> </table> </div>
</div>
<div class="q" id="p_20Ap1_420"> <div class="divNumber">409.</div> <div class="p"> <table class="singleColumn"> <tr> <td> <div class="pN">420</div> <div class="G">Puññakammābhinibbattā,</div> </td> </tr> <tr> <td> <div class="G">kūṭāgārā sunimmitā;</div> </td> </tr> <tr> <td> <div class="G">Maṇimayāpi jotanti,</div> </td> </tr> <tr> <td> <div class="G">disā dasa samantato.</div> </td> </tr> </table> </div>
</div>
<div class="q" id="p_20Ap1_421"> <div class="divNumber">410.</div> <div class="p"> <table class="singleColumn"> <tr> <td> <div class="pN">421</div> <div class="G">Tesaṃ ujjotamānānaṃ,</div> </td> </tr> <tr> <td> <div class="G">obhāso vipulo ahu;</div> </td> </tr> <tr> <td> <div class="G">Sabbe deve abhibhomi,</div> </td> </tr> <tr> <td> <div class="G">puññakammassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_422"> <div class="divNumber">411.</div> <div class="p"> <table class="singleColumn"> <tr> <td> <div class="pN">422</div> <div class="G">Saṭṭhikappasahassamhi,</div> </td> </tr> <tr> <td> <div class="G">ubbiddho nāma khattiyo;</div> </td> </tr> <tr> <td> <div class="G">Cāturanto vijitāvī,</div> </td> </tr> <tr> <td> <div class="G">pathaviṃ āvasiṃ ahaṃ.</div> </td> </tr> </table> </div>
</div>
<div class="q" id="p_20Ap1_423"> <div class="divNumber">412.</div> <div class="p"> <table class="singleColumn"> <tr> <td> <div class="pN">423</div> <div class="G">Tatheva bhaddake kappe,</div> </td> </tr> <tr> <td> <div class="G">tiṃsakkhattuṃ ahosahaṃ;</div> </td> </tr> <tr> <td> <div class="G">Sakakammābhiraddhomhi,</div> </td> </tr> <tr> <td> <div class="G">cakkavattī mahabbalo.</div> </td> </tr> </table> </div>
</div>
<div class="q" id="p_20Ap1_424"> <div class="divNumber">413.</div> <div class="p"> <table class="singleColumn"> <tr> <td> <div class="pN">424</div> <div class="G">Sattaratanasampanno,</div> </td> </tr> <tr> <td> <div class="G">catudīpamhi issaro;</div> </td> </tr> <tr> <td> <div class="G">Tatthāpi bhavanaṃ mayhaṃ,</div> </td> </tr> <tr> <td> <div class="G">indalaṭṭhīva uggataṃ.</div> </td> </tr> </table> </div>
</div>
<div class="q" id="p_20Ap1_425"> <div class="divNumber">414.</div> <div class="p"> <table class="singleColumn"> <tr> <td> <div class="pN">425</div> <div class="G">Āyāmato catubbīsaṃ,</div> </td> </tr> <tr> <td> <div class="G">vitthārena ca dvādasa;</div> </td> </tr> <tr> <td> <div class="G">Rammaṇaṃ nāma nagaraṃ,</div> </td> </tr> <tr> <td> <div class="G">daḷhapākāratoraṇaṃ.</div> </td> </tr> </table> </div>
</div>
<div class="q" id="p_20Ap1_426"> <div class="divNumber">415.</div> <div class="p"> <table class="singleColumn"> <tr> <td> <div class="pN">426</div> <div class="G">Āyāmato pañcasataṃ,</div> </td> </tr> <tr> <td> <div class="G">vitthārena tadaḍḍhakaṃ;</div> </td> </tr> <tr> <td> <div class="G">Ākiṇṇaṃ janakāyehi,</div> </td> </tr> <tr> <td> <div class="G">tidasānaṃ puraṃ viya.</div> </td> </tr> </table> </div>
</div>
<div class="q" id="p_20Ap1_427"> <div class="divNumber">416.</div> <div class="p"> <table class="singleColumn"> <tr> <td> <div class="pN">427</div> <div class="G">Yathā sūcighare sūcī,</div> </td> </tr> <tr> <td> <div class="G">pakkhittā paṇṇavīsati;</div> </td> </tr> <tr> <td> <div class="G">Aññamaññaṃ paghaṭṭenti,</div> </td> </tr> <tr> <td> <div class="G">ākiṇṇaṃ hoti laṅkataṃ.</div> </td> </tr> </table> </div>
</div>
<div class="q" id="p_20Ap1_428"> <div class="divNumber">417.</div> <div class="p"> <table class="singleColumn"> <tr> <td> <div class="pN">428</div> <div class="G">Evampi nagaraṃ mayhaṃ,</div> </td> </tr> <tr> <td> <div class="G">hatthissarathasaṅkulaṃ;</div> </td> </tr> <tr> <td> <div class="G">Manussehi sadākiṇṇaṃ,</div> </td> </tr> <tr> <td> <div class="G">rammaṇaṃ nagaruttamaṃ.</div> </td> </tr> </table> </div>
</div>
<div class="q" id="p_20Ap1_429"> <div class="divNumber">418.</div> <div class="p"> <table class="singleColumn"> <tr> <td> <div class="pN">429</div> <div class="G">Tattha bhutvā pivitvā ca,</div> </td> </tr> <tr> <td> <div class="G">puna devattanaṃ gato;</div> </td> </tr> <tr> <td> <div class="G">Bhave pacchimake mayhaṃ,</div> </td> </tr> <tr> <td> <div class="G">ahosi kulasampadā.</div> </td> </tr> </table> </div>
</div>
<div class="q" id="p_20Ap1_430"> <div class="divNumber">419.</div> <div class="p"> <table class="singleColumn"> <tr> <td> <div class="pN">430</div> <div class="G">Brāhmaññakulasambhūto,</div> </td> </tr> <tr> <td> <div class="G">mahāratanasañcayo;</div> </td> </tr> <tr> <td> <div class="G">Asītikoṭiyo hitvā,</div> </td> </tr> <tr> <td> <div class="G">hiraññassāpi pabbajiṃ.</div> </td> </tr> </table> </div>
</div>
<div class="q" id="p_20Ap1_431"> <div class="divNumber">420.</div> <div class="p"> <table class="singleColumn"> <tr> <td> <div class="pN">431</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_432"> <div class="p">
<span class="pN">432</span>Itthaṃ sudaṃ āyasmā mahākassapo thero imā gāthāyo abhāsitthāti. </div>
</div>
<div class="CENTER" id="p_20Ap1_433">
<span class="pN">433</span>Mahākassapattherassāpadānaṃ tatiyaṃ.</div>
</html>
