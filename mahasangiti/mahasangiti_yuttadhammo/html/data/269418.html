<html>
<div class="i">17.1.5 Cūḷasutasomajātaka</div>
<div class="h">Cattālīsanipāta</div>
<div class="h">Tesakuṇavagga</div>
<div class="h">Cūḷasutasomajātaka</div>
<div class="q" id="p_23J_200"> <div class="divNumber">195.</div> <div class="p"> <table class="singleColumn"> <tr> <td> <div class="pN">200</div> <div class="G">“Āmantayāmi nigamaṃ,</div> </td> </tr> <tr> <td> <div class="G">mittāmacce parissaje;</div> </td> </tr> <tr> <td> <div class="G">Sirasmiṃ palitaṃ jātaṃ,</div> </td> </tr> <tr> <td> <div class="G">pabbajjaṃ dāni rocahaṃ”.</div> </td> </tr> </table> </div>
</div>
<div class="q" id="p_23J_201"> <div class="divNumber">196.</div> <div class="p"> <table class="singleColumn"> <tr> <td> <div class="pN">201</div> <div class="G">“Abhumme kathaṃ nu bhaṇasi,</div> </td> </tr> <tr> <td> <div class="G">Sallaṃ me deva urasi kappesi;</div> </td> </tr> <tr> <td> <div class="G">Sattasatā te bhariyā,</div> </td> </tr> <tr> <td> <div class="G">Kathaṃ nu te tā bhavissanti”.</div> </td> </tr> </table> </div>
</div>
<div class="q" id="p_23J_202"> <div class="divNumber">197.</div> <div class="p"> <table class="singleColumn"> <tr> <td> <div class="pN">202</div> <div class="G">“Paññāyihinti etā,</div> </td> </tr> <tr> <td> <div class="G">Daharā aññampi tā gamissanti;</div> </td> </tr> <tr> <td> <div class="G">Saggañcassa patthayāno,</div> </td> </tr> <tr> <td> <div class="G">Tena ahaṃ pabbajissāmi”.</div> </td> </tr> </table> </div>
</div>
<div class="q" id="p_23J_203"> <div class="divNumber">198.</div> <div class="p"> <table class="singleColumn"> <tr> <td> <div class="pN">203</div> <div class="G">“Dulladdhaṃ me āsi sutasoma,</div> </td> </tr> <tr> <td> <div class="G">Yassa te homahaṃ mātā;</div> </td> </tr> <tr> <td> <div class="G">Yaṃ me vilapantiyā,</div> </td> </tr> <tr> <td> <div class="G">Anapekkho pabbajasi deva.</div> </td> </tr> </table> </div>
</div>
<div class="q" id="p_23J_204"> <div class="divNumber">199.</div> <div class="p"> <table class="singleColumn"> <tr> <td> <div class="pN">204</div> <div class="G">Dulladdhaṃ me āsi sutasoma,</div> </td> </tr> <tr> <td> <div class="G">Yaṃ taṃ ahaṃ vijāyissaṃ;</div> </td> </tr> <tr> <td> <div class="G">Yaṃ me vilapantiyā,</div> </td> </tr> <tr> <td> <div class="G">Anapekkho pabbajasi deva”.</div> </td> </tr> </table> </div>
</div>
<div class="q" id="p_23J_205"> <div class="divNumber">200.</div> <div class="p"> <table class="singleColumn"> <tr> <td> <div class="pN">205</div> <div class="G">“Ko nāmeso dhammo,</div> </td> </tr> <tr> <td> <div class="G">Sutasoma kā ca nāma pabbajjā;</div> </td> </tr> <tr> <td> <div class="G">Yaṃ no amhe jiṇṇe,</div> </td> </tr> <tr> <td> <div class="G">Anapekkho pabbajasi deva.</div> </td> </tr> </table> </div>
</div>
<div class="q" id="p_23J_206"> <div class="divNumber">201.</div> <div class="p"> <table class="singleColumn"> <tr> <td> <div class="pN">206</div> <div class="G">Puttāpi tuyhaṃ bahavo,</div> </td> </tr> <tr> <td> <div class="G">daharā appattayobbanā;</div> </td> </tr> <tr> <td> <div class="G">Mañjū tepi taṃ apassantā,</div> </td> </tr> <tr> <td> <div class="G">maññe dukkhaṃ nigacchanti”.</div> </td> </tr> </table> </div>
</div>
<div class="q" id="p_23J_207"> <div class="divNumber">202.</div> <div class="p"> <table class="singleColumn"> <tr> <td> <div class="pN">207</div> <div class="G">“Puttehi ca me etehi,</div> </td> </tr> <tr> <td> <div class="G">Daharehi appattayobbanehi;</div> </td> </tr> <tr> <td> <div class="G">Mañjūhi sabbehipi tumhehi,</div> </td> </tr> <tr> <td> <div class="G">Cirampi ṭhatvā vināsabhāvo”.</div> </td> </tr> </table> </div>
</div>
<div class="q" id="p_23J_208"> <div class="divNumber">203.</div> <div class="p"> <table class="singleColumn"> <tr> <td> <div class="pN">208</div> <div class="G">“Chinnaṃ nu tuyhaṃ hadayaṃ,</div> </td> </tr> <tr> <td> <div class="G">Adu te karuṇā ca natthi amhesu;</div> </td> </tr> <tr> <td> <div class="G">Yaṃ no vikandantiyo,</div> </td> </tr> <tr> <td> <div class="G">Anapekkho pabbajasi deva”.</div> </td> </tr> </table> </div>
</div>
<div class="q" id="p_23J_209"> <div class="divNumber">204.</div> <div class="p"> <table class="singleColumn"> <tr> <td> <div class="pN">209</div> <div class="G">“Na ca mayhaṃ chinnaṃ hadayaṃ,</div> </td> </tr> <tr> <td> <div class="G">Atthi karuṇāpi mayhaṃ tumhesu;</div> </td> </tr> <tr> <td> <div class="G">Saggañca patthayāno,</div> </td> </tr> <tr> <td> <div class="G">Tena ahaṃ pabbajissāmi”.</div> </td> </tr> </table> </div>
</div>
<div class="q" id="p_23J_210"> <div class="divNumber">205.</div> <div class="p"> <table class="singleColumn"> <tr> <td> <div class="pN">210</div> <div class="G">“Dulladdhaṃ me āsi,</div> </td> </tr> <tr> <td> <div class="G">Sutasoma yassa te ahaṃ bhariyā;</div> </td> </tr> <tr> <td> <div class="G">Yaṃ me vilapantiyā,</div> </td> </tr> <tr> <td> <div class="G">Anapekkho pabbajasi deva.</div> </td> </tr> </table> </div>
</div>
<div class="q" id="p_23J_211"> <div class="divNumber">206.</div> <div class="p"> <table class="singleColumn"> <tr> <td> <div class="pN">211</div> <div class="G">Dulladdhaṃ me āsi,</div> </td> </tr> <tr> <td> <div class="G">Sutasoma yassa te ahaṃ bhariyā;</div> </td> </tr> <tr> <td> <div class="G">Yaṃ me kucchipaṭisandhiṃ,</div> </td> </tr> <tr> <td> <div class="G">Anapekkho pabbajasi deva.</div> </td> </tr> </table> </div>
</div>
<div class="q" id="p_23J_212"> <div class="divNumber">207.</div> <div class="p"> <table class="singleColumn"> <tr> <td> <div class="pN">212</div> <div class="G">Paripakko me gabbho,</div> </td> </tr> <tr> <td> <div class="G">Kucchigato yāva naṃ vijāyāmi;</div> </td> </tr> <tr> <td> <div class="G">Māhaṃ ekā vidhavā,</div> </td> </tr> <tr> <td> <div class="G">Pacchā dukkhāni addakkhiṃ”.</div> </td> </tr> </table> </div>
</div>
<div class="q" id="p_23J_213"> <div class="divNumber">208.</div> <div class="p"> <table class="singleColumn"> <tr> <td> <div class="pN">213</div> <div class="G">“Paripakko te gabbho,</div> </td> </tr> <tr> <td> <div class="G">Kucchigato iṅgha tvaṃ vijāyassu;</div> </td> </tr> <tr> <td> <div class="G">Puttaṃ anomavaṇṇaṃ,</div> </td> </tr> <tr> <td> <div class="G">Taṃ hitvā pabbajissāmi”.</div> </td> </tr> </table> </div>
</div>
<div class="q" id="p_23J_214"> <div class="divNumber">209.</div> <div class="p"> <table class="singleColumn"> <tr> <td> <div class="pN">214</div> <div class="G">“Mā tvaṃ cande rudi,</div> </td> </tr> <tr> <td> <div class="G">Mā soci vanatimiramattakkhi;</div> </td> </tr> <tr> <td> <div class="G">Āroha varapāsādaṃ,</div> </td> </tr> <tr> <td> <div class="G">Anapekkho ahaṃ gamissāmi”.</div> </td> </tr> </table> </div>
</div>
<div class="q" id="p_23J_215"> <div class="divNumber">210.</div> <div class="p"> <table class="singleColumn"> <tr> <td> <div class="pN">215</div> <div class="G">“Ko taṃ amma kopesi,</div> </td> </tr> <tr> <td> <div class="G">Kiṃ rodasi pekkhasi ca maṃ bāḷhaṃ;</div> </td> </tr> <tr> <td> <div class="G">Kaṃ avajjhaṃ ghātemi,</div> </td> </tr> <tr> <td> <div class="G">Ñātīnaṃ udikkhamānānaṃ”.</div> </td> </tr> </table> </div>
</div>
<div class="q" id="p_23J_216"> <div class="divNumber">211.</div> <div class="p"> <table class="singleColumn"> <tr> <td> <div class="pN">216</div> <div class="G">“Na hi so sakkā hantuṃ,</div> </td> </tr> <tr> <td> <div class="G">Vijitāvī yo maṃ tāta kopesi;</div> </td> </tr> <tr> <td> <div class="G">Pitā te maṃ tāta avaca,</div> </td> </tr> <tr> <td> <div class="G">Anapekkho ahaṃ gamissāmi”.</div> </td> </tr> </table> </div>
</div>
<div class="q" id="p_23J_217"> <div class="divNumber">212.</div> <div class="p"> <table class="singleColumn"> <tr> <td> <div class="pN">217</div> <div class="G">“Yohaṃ pubbe niyyāmi,</div> </td> </tr> <tr> <td> <div class="G">Uyyānaṃ mattakuñjare ca yodhemi;</div> </td> </tr> <tr> <td> <div class="G">Sutasome pabbajite,</div> </td> </tr> <tr> <td> <div class="G">Kathaṃ nu dāni karissāmi”.</div> </td> </tr> </table> </div>
</div>
<div class="q" id="p_23J_218"> <div class="divNumber">213.</div> <div class="p"> <table class="singleColumn"> <tr> <td> <div class="pN">218</div> <div class="G">“Mātucca me rudantyā,</div> </td> </tr> <tr> <td> <div class="G">Jeṭṭhassa ca bhātuno akāmassa;</div> </td> </tr> <tr> <td> <div class="G">Hatthepi te gahessaṃ,</div> </td> </tr> <tr> <td> <div class="G">Na hi gacchasi no akāmānaṃ”.</div> </td> </tr> </table> </div>
</div>
<div class="q" id="p_23J_219"> <div class="divNumber">214.</div> <div class="p"> <table class="singleColumn"> <tr> <td> <div class="pN">219</div> <div class="G">“Uṭṭhehi tvaṃ dhāti,</div> </td> </tr> <tr> <td> <div class="G">Imaṃ kumāraṃ ramehi aññattha;</div> </td> </tr> <tr> <td> <div class="G">Mā me paripanthamakāsi,</div> </td> </tr> <tr> <td> <div class="G">Saggaṃ mama patthayānassa”.</div> </td> </tr> </table> </div>
</div>
<div class="q" id="p_23J_220"> <div class="divNumber">215.</div> <div class="p"> <table class="singleColumn"> <tr> <td> <div class="pN">220</div> <div class="G">“Yaṃnūnimaṃ dadeyyaṃ pabhaṅkaraṃ,</div> </td> </tr> <tr> <td> <div class="G">Ko nu me imināttho;</div> </td> </tr> <tr> <td> <div class="G">Sutasome pabbajite,</div> </td> </tr> <tr> <td> <div class="G">Kiṃ nu menaṃ karissāmi”.</div> </td> </tr> </table> </div>
</div>
<div class="q" id="p_23J_221"> <div class="divNumber">216.</div> <div class="p"> <table class="singleColumn"> <tr> <td> <div class="pN">221</div> <div class="G">“Koso ca tuyhaṃ vipulo,</div> </td> </tr> <tr> <td> <div class="G">Koṭṭhāgārañca tuyhaṃ paripūraṃ;</div> </td> </tr> <tr> <td> <div class="G">Pathavī ca tuyhaṃ vijitā,</div> </td> </tr> <tr> <td> <div class="G">Ramassu mā pabbaji deva”.</div> </td> </tr> </table> </div>
</div>
<div class="q" id="p_23J_222"> <div class="divNumber">217.</div> <div class="p"> <table class="singleColumn"> <tr> <td> <div class="pN">222</div> <div class="G">“Koso ca mayhaṃ vipulo,</div> </td> </tr> <tr> <td> <div class="G">Koṭṭhāgārañca mayhaṃ paripūraṃ;</div> </td> </tr> <tr> <td> <div class="G">Pathavī ca mayhaṃ vijitā,</div> </td> </tr> <tr> <td> <div class="G">Taṃ hitvā pabbajissāmi”.</div> </td> </tr> </table> </div>
</div>
<div class="q" id="p_23J_223"> <div class="divNumber">218.</div> <div class="p"> <table class="singleColumn"> <tr> <td> <div class="pN">223</div> <div class="G">“Mayhampi dhanaṃ pahūtaṃ,</div> </td> </tr> <tr> <td> <div class="G">Saṅkhātuṃ nopi deva sakkomi;</div> </td> </tr> <tr> <td> <div class="G">Taṃ te dadāmi sabbampi,</div> </td> </tr> <tr> <td> <div class="G">Ramassu mā pabbaji deva”.</div> </td> </tr> </table> </div>
</div>
<div class="q" id="p_23J_224"> <div class="divNumber">219.</div> <div class="p"> <table class="singleColumn"> <tr> <td> <div class="pN">224</div> <div class="G">“Jānāmi dhanaṃ pahūtaṃ,</div> </td> </tr> <tr> <td> <div class="G">Kulavaddhana pūjito tayā casmi;</div> </td> </tr> <tr> <td> <div class="G">Saggañca patthayāno,</div> </td> </tr> <tr> <td> <div class="G">Tena ahaṃ pabbajissāmi.</div> </td> </tr> </table> </div>
</div>
<div class="q" id="p_23J_225"> <div class="divNumber">220.</div> <div class="p"> <table class="singleColumn"> <tr> <td> <div class="pN">225</div> <div class="G">Ukkaṇṭhitosmi bāḷhaṃ,</div> </td> </tr> <tr> <td> <div class="G">Arati maṃ somadatta āvisati;</div> </td> </tr> <tr> <td> <div class="G">Bahukāpi me antarāyā,</div> </td> </tr> <tr> <td> <div class="G">Ajjevāhaṃ pabbajissāmi”.</div> </td> </tr> </table> </div>
</div>
<div class="q" id="p_23J_226"> <div class="divNumber">221.</div> <div class="p"> <table class="singleColumn"> <tr> <td> <div class="pN">226</div> <div class="G">“Idañca tuyhaṃ rucitaṃ,</div> </td> </tr> <tr> <td> <div class="G">Sutasoma ajjeva dāni tvaṃ pabbaja;</div> </td> </tr> <tr> <td> <div class="G">Ahampi pabbajissāmi,</div> </td> </tr> <tr> <td> <div class="G">Na ussahe tayā vinā ahaṃ ṭhātuṃ”.</div> </td> </tr> </table> </div>
</div>
<div class="q" id="p_23J_227"> <div class="divNumber">222.</div> <div class="p"> <table class="singleColumn"> <tr> <td> <div class="pN">227</div> <div class="G">“Na hi sakkā pabbajituṃ,</div> </td> </tr> <tr> <td> <div class="G">Nagare na hi paccati janapade ca;</div> </td> </tr> <tr> <td> <div class="G">Sutasome pabbajite,</div> </td> </tr> <tr> <td> <div class="G">Kathaṃ nu dāni karissāma.</div> </td> </tr> </table> </div>
</div>
<div class="q" id="p_23J_228"> <div class="divNumber">223.</div> <div class="p"> <table class="singleColumn"> <tr> <td> <div class="pN">228</div> <div class="G">Upanīyatidaṃ maññe,</div> </td> </tr> <tr> <td> <div class="G">Parittaṃ udakaṃva caṅkavāramhi;</div> </td> </tr> <tr> <td> <div class="G">Evaṃ suparittake jīvite,</div> </td> </tr> <tr> <td> <div class="G">Na ca pamajjituṃ kālo.</div> </td> </tr> </table> </div>
</div>
<div class="q" id="p_23J_229"> <div class="divNumber">224.</div> <div class="p"> <table class="singleColumn"> <tr> <td> <div class="pN">229</div> <div class="G">Upanīyatidaṃ maññe,</div> </td> </tr> <tr> <td> <div class="G">Parittaṃ udakaṃva caṅkavāramhi;</div> </td> </tr> <tr> <td> <div class="G">Evaṃ suparittake jīvite,</div> </td> </tr> <tr> <td> <div class="G">Andhabālā pamajjanti.</div> </td> </tr> </table> </div>
</div>
<div class="q" id="p_23J_230"> <div class="divNumber">225.</div> <div class="p"> <table class="singleColumn"> <tr> <td> <div class="pN">230</div> <div class="G">Te vaḍḍhayanti nirayaṃ,</div> </td> </tr> <tr> <td> <div class="G">Tiracchānayoniñca pettivisayañca;</div> </td> </tr> <tr> <td> <div class="G">Taṇhāya bandhanabaddhā,</div> </td> </tr> <tr> <td> <div class="G">Vaḍḍhenti asurakāyaṃ”.</div> </td> </tr> </table> </div>
</div>
<div class="q" id="p_23J_231"> <div class="divNumber">226.</div> <div class="p"> <table class="singleColumn"> <tr> <td> <div class="pN">231</div> <div class="G">“Ūhaññate rajaggaṃ,</div> </td> </tr> <tr> <td> <div class="G">Avidūre pubbakamhi ca pāsāde;</div> </td> </tr> <tr> <td> <div class="G">Maññe no kesā chinnā,</div> </td> </tr> <tr> <td> <div class="G">Yasassino dhammarājassa”.</div> </td> </tr> </table> </div>
</div>
<div class="q" id="p_23J_232"> <div class="divNumber">227.</div> <div class="p"> <table class="singleColumn"> <tr> <td> <div class="pN">232</div> <div class="G">“Ayamassa pāsādo,</div> </td> </tr> <tr> <td> <div class="G">Sovaṇṇapupphamālyavītikiṇṇo;</div> </td> </tr> <tr> <td> <div class="G">Yahimanuvicari rājā,</div> </td> </tr> <tr> <td> <div class="G">Parikiṇṇo itthāgārehi.</div> </td> </tr> </table> </div>
</div>
<div class="q" id="p_23J_233"> <div class="divNumber">228.</div> <div class="p"> <table class="singleColumn"> <tr> <td> <div class="pN">233</div> <div class="G">Ayamassa pāsādo,</div> </td> </tr> <tr> <td> <div class="G">Sovaṇṇapupphamālyavītikiṇṇo;</div> </td> </tr> <tr> <td> <div class="G">Yahimanuvicari rājā,</div> </td> </tr> <tr> <td> <div class="G">Parikiṇṇo ñātisaṅghena.</div> </td> </tr> </table> </div>
</div>
<div class="q" id="p_23J_234"> <div class="divNumber">229.</div> <div class="p"> <table class="singleColumn"> <tr> <td> <div class="pN">234</div> <div class="G">Idamassa kūṭāgāraṃ,</div> </td> </tr> <tr> <td> <div class="G">Sovaṇṇapupphamālyavītikiṇṇaṃ;</div> </td> </tr> <tr> <td> <div class="G">Yahimanuvicari rājā,</div> </td> </tr> <tr> <td> <div class="G">Parikiṇṇo itthāgārehi.</div> </td> </tr> </table> </div>
</div>
<div class="q" id="p_23J_235"> <div class="divNumber">230.</div> <div class="p"> <table class="singleColumn"> <tr> <td> <div class="pN">235</div> <div class="G">Idamassa kūṭāgāraṃ,</div> </td> </tr> <tr> <td> <div class="G">Sovaṇṇapupphamālyavītikiṇṇaṃ;</div> </td> </tr> <tr> <td> <div class="G">Yahimanuvicari rājā,</div> </td> </tr> <tr> <td> <div class="G">Parikiṇṇo ñātisaṅghena.</div> </td> </tr> </table> </div>
</div>
<div class="q" id="p_23J_236"> <div class="divNumber">231.</div> <div class="p"> <table class="singleColumn"> <tr> <td> <div class="pN">236</div> <div class="G">Ayamassa asokavanikā,</div> </td> </tr> <tr> <td> <div class="G">Supupphitā sabbakālikā rammā;</div> </td> </tr> <tr> <td> <div class="G">Yahimanuvicari rājā,</div> </td> </tr> <tr> <td> <div class="G">Parikiṇṇo itthāgārehi.</div> </td> </tr> </table> </div>
</div>
<div class="q" id="p_23J_237"> <div class="divNumber">232.</div> <div class="p"> <table class="singleColumn"> <tr> <td> <div class="pN">237</div> <div class="G">Ayamassa asokavanikā,</div> </td> </tr> <tr> <td> <div class="G">Supupphitā sabbakālikā rammā;</div> </td> </tr> <tr> <td> <div class="G">Yahimanuvicari rājā,</div> </td> </tr> <tr> <td> <div class="G">Parikiṇṇo ñātisaṅghena.</div> </td> </tr> </table> </div>
</div>
<div class="q" id="p_23J_238"> <div class="divNumber">233.</div> <div class="p"> <table class="singleColumn"> <tr> <td> <div class="pN">238</div> <div class="G">Idamassa uyyānaṃ,</div> </td> </tr> <tr> <td> <div class="G">Supupphitaṃ sabbakālikaṃ rammaṃ;</div> </td> </tr> <tr> <td> <div class="G">Yahimanuvicari rājā,</div> </td> </tr> <tr> <td> <div class="G">Parikiṇṇo itthāgārehi.</div> </td> </tr> </table> </div>
</div>
<div class="q" id="p_23J_239"> <div class="divNumber">234.</div> <div class="p"> <table class="singleColumn"> <tr> <td> <div class="pN">239</div> <div class="G">Idamassa uyyānaṃ,</div> </td> </tr> <tr> <td> <div class="G">Supupphitaṃ sabbakālikaṃ rammaṃ;</div> </td> </tr> <tr> <td> <div class="G">Yahimanuvicari rājā,</div> </td> </tr> <tr> <td> <div class="G">Parikiṇṇo ñātisaṅghena.</div> </td> </tr> </table> </div>
</div>
<div class="q" id="p_23J_240"> <div class="divNumber">235.</div> <div class="p"> <table class="singleColumn"> <tr> <td> <div class="pN">240</div> <div class="G">Idamassa kaṇikāravanaṃ,</div> </td> </tr> <tr> <td> <div class="G">Supupphitaṃ sabbakālikaṃ rammaṃ;</div> </td> </tr> <tr> <td> <div class="G">Yahimanuvicari rājā,</div> </td> </tr> <tr> <td> <div class="G">Parikiṇṇo itthāgārehi.</div> </td> </tr> </table> </div>
</div>
<div class="q" id="p_23J_241"> <div class="divNumber">236.</div> <div class="p"> <table class="singleColumn"> <tr> <td> <div class="pN">241</div> <div class="G">Idamassa kaṇikāravanaṃ,</div> </td> </tr> <tr> <td> <div class="G">Supupphitaṃ sabbakālikaṃ rammaṃ;</div> </td> </tr> <tr> <td> <div class="G">Yahimanuvicari rājā,</div> </td> </tr> <tr> <td> <div class="G">Parikiṇṇo ñātisaṅghena.</div> </td> </tr> </table> </div>
</div>
<div class="q" id="p_23J_242"> <div class="divNumber">237.</div> <div class="p"> <table class="singleColumn"> <tr> <td> <div class="pN">242</div> <div class="G">Idamassa pāṭalivanaṃ,</div> </td> </tr> <tr> <td> <div class="G">Supupphitaṃ sabbakālikaṃ rammaṃ;</div> </td> </tr> <tr> <td> <div class="G">Yahimanuvicari rājā,</div> </td> </tr> <tr> <td> <div class="G">Parikiṇṇo itthāgārehi.</div> </td> </tr> </table> </div>
</div>
<div class="q" id="p_23J_243"> <div class="divNumber">238.</div> <div class="p"> <table class="singleColumn"> <tr> <td> <div class="pN">243</div> <div class="G">Idamassa pāṭalivanaṃ,</div> </td> </tr> <tr> <td> <div class="G">Supupphitaṃ sabbakālikaṃ rammaṃ;</div> </td> </tr> <tr> <td> <div class="G">Yahimanuvicari rājā,</div> </td> </tr> <tr> <td> <div class="G">Parikiṇṇo ñātisaṅghena.</div> </td> </tr> </table> </div>
</div>
<div class="q" id="p_23J_244"> <div class="divNumber">239.</div> <div class="p"> <table class="singleColumn"> <tr> <td> <div class="pN">244</div> <div class="G">Idamassa ambavanaṃ,</div> </td> </tr> <tr> <td> <div class="G">Supupphitaṃ sabbakālikaṃ rammaṃ;</div> </td> </tr> <tr> <td> <div class="G">Yahimanuvicari rājā,</div> </td> </tr> <tr> <td> <div class="G">Parikiṇṇo itthāgārehi.</div> </td> </tr> </table> </div>
</div>
<div class="q" id="p_23J_245"> <div class="divNumber">240.</div> <div class="p"> <table class="singleColumn"> <tr> <td> <div class="pN">245</div> <div class="G">Idamassa ambavanaṃ,</div> </td> </tr> <tr> <td> <div class="G">Supupphitaṃ sabbakālikaṃ rammaṃ;</div> </td> </tr> <tr> <td> <div class="G">Yahimanuvicari rājā,</div> </td> </tr> <tr> <td> <div class="G">Parikiṇṇo ñātisaṅghena.</div> </td> </tr> </table> </div>
</div>
<div class="q" id="p_23J_246"> <div class="divNumber">241.</div> <div class="p"> <table class="singleColumn"> <tr> <td> <div class="pN">246</div> <div class="G">Ayamassa pokkharaṇī,</div> </td> </tr> <tr> <td> <div class="G">Sañchannā aṇḍajehi vītikiṇṇā;</div> </td> </tr> <tr> <td> <div class="G">Yahimanuvicari rājā,</div> </td> </tr> <tr> <td> <div class="G">Parikiṇṇo itthāgārehi.</div> </td> </tr> </table> </div>
</div>
<div class="q" id="p_23J_247"> <div class="divNumber">242.</div> <div class="p"> <table class="singleColumn"> <tr> <td> <div class="pN">247</div> <div class="G">Ayamassa pokkharaṇī,</div> </td> </tr> <tr> <td> <div class="G">Sañchannā aṇḍajehi vītikiṇṇā;</div> </td> </tr> <tr> <td> <div class="G">Yahimanuvicari rājā,</div> </td> </tr> <tr> <td> <div class="G">Parikiṇṇo ñātisaṅghena.</div> </td> </tr> </table> </div>
</div>
<div class="q" id="p_23J_248"> <div class="divNumber">243.</div> <div class="p"> <table class="singleColumn"> <tr> <td> <div class="pN">248</div> <div class="G">Rājā vo kho pabbajito,</div> </td> </tr> <tr> <td> <div class="G">Sutasomo rajjaṃ imaṃ pahatvāna;</div> </td> </tr> <tr> <td> <div class="G">Kāsāyavatthavasano,</div> </td> </tr> <tr> <td> <div class="G">Nāgova ekako carati”.</div> </td> </tr> </table> </div>
</div>
<div class="q" id="p_23J_249"> <div class="divNumber">244.</div> <div class="p"> <table class="singleColumn"> <tr> <td> <div class="pN">249</div> <div class="G">“Māssu pubbe ratikīḷitāni,</div> </td> </tr> <tr> <td> <div class="G">Hasitāni ca anussarittha;</div> </td> </tr> <tr> <td> <div class="G">Mā vo kāmā haniṃsu,</div> </td> </tr> <tr> <td> <div class="G">Rammaṃ hi sudassanaṃ nagaraṃ.</div> </td> </tr> </table> </div>
</div>
<div class="q" id="p_23J_250"> <div class="divNumber">245.</div> <div class="p"> <table class="singleColumn"> <tr> <td> <div class="pN">250</div> <div class="G">Mettacittañca bhāvetha,</div> </td> </tr> <tr> <td> <div class="G">Appamāṇaṃ divā ca ratto ca;</div> </td> </tr> <tr> <td> <div class="G">Agacchittha devapuraṃ,</div> </td> </tr> <tr> <td> <div class="G">Āvāsaṃ puññakamminan”ti. (3219)</div> </td> </tr> </table> </div>
</div>
<div class="CENTER" id="p_23J_251">
<span class="pN">251</span>Cūḷasutasomajātakaṃ pañcamaṃ.</div>
<div class="ENDH3" id="p_23J_252">
<span class="pN">252</span>Cattālīsanipātaṃ niṭṭhitaṃ.</div>
<div class="SUMMARY" id="p_23J_253">
<span class="pN">253</span><span class="firstLetter">T</span>assuddānaṃ</div>
<div class="q" id="p_23J_254"> <div class="p"> <table class="singleColumn"> <tr> <td> <div class="pN">254</div> <div class="G">Suvapaṇḍitajambukakuṇḍalino,</div> </td> </tr> <tr> <td> <div class="G">Varakaññamalambusajātakañca;</div> </td> </tr> <tr> <td> <div class="G">Pavaruttamasaṅkhasirīvhayako,</div> </td> </tr> <tr> <td> <div class="G">Sutasomaarindhamarājavaro.</div> </td> </tr> </table> </div>
</div>
</html>
