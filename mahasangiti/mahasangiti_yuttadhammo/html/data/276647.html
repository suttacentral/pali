<html>
<div class="i">2.4.2.1 Rattandhakārasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Rattandhakāravagga</div>
<div class="h">Rattandhakārasikkhāpada</div>
<div class="q" id="p_2V_2671"> <div class="divNumber">838.</div> <div class="p">
<span class="pN">2671</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhaddāya kāpilāniyā antevāsiniyā bhikkhuniyā ñātako puriso gāmakā sāvatthiṃ agamāsi kenacideva karaṇīyena. Atha kho sā bhikkhunī tena purisena saddhiṃ rattandhakāre appadīpe ekenekā santiṭṭhatipi sallapatipi. </div>
</div>
<div class="q" id="p_2V_2672"> <div class="p">
<span class="pN">2672</span>Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhunī rattandhakāre appadīpe purisena saddhiṃ ekenekā santiṭṭhissatipi sallapissatipī”ti…pe…  “saccaṃ kira, bhikkhave, bhikkhunī rattandhakāre appadīpe purisena saddhiṃ ekenekā santiṭṭhatipi sallapatipī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhunī rattandhakāre appadīpe purisena saddhiṃ ekenekā santiṭṭhissatipi sallapissatipi. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  </div>
</div>
<div class="q" id="p_2V_2673"> <div class="divNumber">839.</div> <div class="p">
<span class="pN">2673</span><span class="bold">“Yā pana bhikkhunī rattandhakāre appadīpe purisena saddhiṃ ekenekā santiṭṭheyya vā sallapeyya vā, pācittiyan”</span>ti. (<span class="italic">11</span>:<span class="bold">66</span>) </div>
</div>
<div class="q" id="p_2V_2674"> <div class="divNumber">840.</div> <div class="p">
<span class="pN">2674</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṃ imasmiṃ atthe adhippetā bhikkhunīti. </div>
</div>
<div class="q" id="p_2V_2675"> <div class="p">
<span class="pN">2675</span><span class="bold">Rattandhakāre</span>ti oggate sūriye. Appadīpeti anāloke. </div>
</div>
<div class="q" id="p_2V_2676"> <div class="p">
<span class="pN">2676</span><span class="bold">Puriso</span> nāma manussapuriso na yakkho na peto na tiracchānagato viññū paṭibalo santiṭṭhituṃ sallapituṃ. </div>
</div>
<div class="q" id="p_2V_2677"> <div class="p">
<span class="pN">2677</span><span class="bold">Saddhin</span>ti ekato. <span class="bold">Ekenekā</span>ti puriso ceva hoti bhikkhunī ca. </div>
</div>
<div class="q" id="p_2V_2678"> <div class="p">
<span class="pN">2678</span><span class="bold">Santiṭṭheyya vā</span>ti purisassa hatthapāse tiṭṭhati, āpatti pācittiyassa. </div>
</div>
<div class="q" id="p_2V_2679"> <div class="p">
<span class="pN">2679</span><span class="bold">Sallapeyya vā</span>ti purisassa hatthapāse ṭhitā sallapati, āpatti pācittiyassa. </div>
</div>
<div class="q" id="p_2V_2680"> <div class="p">
<span class="pN">2680</span>Hatthapāsaṃ vijahitvā santiṭṭhati vā sallapati vā, āpatti dukkaṭassa. Yakkhena vā petena vā paṇḍakena vā tiracchānagatamanussaviggahena vā saddhiṃ santiṭṭhati vā sallapati vā, āpatti dukkaṭassa. </div>
</div>
<div class="q" id="p_2V_2681"> <div class="divNumber">841.</div> <div class="p">
<span class="pN">2681</span>Anāpatti—  yo koci viññū dutiyo hoti, arahopekkhā, aññavihitā santiṭṭhati vā sallapati vā, ummattikāya, ādikammikāyāti. </div>
</div>
<div class="CENTER" id="p_2V_2682">
<span class="pN">2682</span>Paṭhamasikkhāpadaṃ niṭṭhitaṃ.</div>
</html>
