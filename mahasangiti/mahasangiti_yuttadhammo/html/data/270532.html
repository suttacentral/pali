<html>
<div class="i">1.4.3.3 Cāravihāraniddesa</div>
<div class="h">Mahāvagga</div>
<div class="h">Indriyakathā</div>
<div class="h">Tatiyasuttantaniddesa</div>
<div class="h">Cāravihāraniddesa</div>
<div class="q" id="p_26Ps_1065"> <div class="divNumber">197.</div> <div class="p">
<span class="pN">1065</span>Cāro ca vihāro ca anubuddho hoti paṭividdho, yathācarantaṃ yathāviharantaṃ viññū sabrahmacārī gambhīresu ṭhānesu okappeyyuṃ—  “addhā, ayamāyasmā patto vā pāpuṇissati vā”. </div>
</div>
<div class="q" id="p_26Ps_1066"> <div class="p">
<span class="pN">1066</span><span class="bold">Cariyā</span>ti aṭṭha cariyāyo—  iriyāpathacariyā, āyatanacariyā, saticariyā, samādhicariyā, ñāṇacariyā, maggacariyā, patticariyā, lokatthacariyāti. <span class="bold">Iriyāpathacariyā</span>ti catūsu iriyāpathesu. <span class="bold">Āyatanacariyā</span>ti chasu ajjhattikabāhiresu āyatanesu. <span class="bold">Saticariyā</span>ti catūsu satipaṭṭhānesu. <span class="bold">Samādhicariyā</span>ti catūsu jhānesu. <span class="bold">Ñāṇacariyā</span>ti catūsu ariyasaccesu. <span class="bold">Maggacariyā</span>ti catūsu ariyamaggesu. <span class="bold">Patticariyā</span>ti catūsu sāmaññaphalesu. <span class="bold">Lokatthacariyā</span>ti tathāgatesu arahantesu sammāsambuddhesu, padese paccekabuddhesu, padese sāvakesu. Iriyāpathacariyā ca paṇidhisampannānaṃ, āyatanacariyā ca indriyesu guttadvārānaṃ, saticariyā ca appamādavihārīnaṃ, samādhicariyā ca adhicittamanuyuttānaṃ, ñāṇacariyā ca buddhisampannānaṃ, maggacariyā ca sammāpaṭipannānaṃ, patticariyā ca adhigataphalānaṃ, lokatthacariyā ca tathāgatānaṃ arahantānaṃ sammāsambuddhānaṃ, padese paccekabuddhānaṃ, padese sāvakānaṃ. Imā aṭṭha cariyāyo. </div>
</div>
<div class="q" id="p_26Ps_1067"> <div class="p">
<span class="pN">1067</span>Aparāpi aṭṭha cariyāyo. Adhimuccanto saddhāya carati, paggaṇhanto vīriyena carati, upaṭṭhāpento satiyā carati, avikkhepaṃ karonto samādhinā carati, pajānanto paññāya carati, vijānanto viññāṇacariyāya carati, evaṃ paṭipannassa kusalā dhammā āyāpentīti āyatanacariyāya carati, evaṃ paṭipanno visesamadhigacchatīti visesacariyāya carati—  imā aṭṭha cariyāyo. </div>
</div>
<div class="q" id="p_26Ps_1068"> <div class="p">
<span class="pN">1068</span>Aparāpi aṭṭha cariyāyo. Dassanacariyā ca sammādiṭṭhiyā, abhiniropanacariyā ca sammāsaṅkappassa, pariggahacariyā ca sammāvācāya, samuṭṭhānacariyā ca sammākammantassa, vodānacariyā ca sammāājīvassa, paggahacariyā ca sammāvāyāmassa, upaṭṭhānacariyā ca sammāsatiyā, avikkhepacariyā ca sammāsamādhissa—  imā aṭṭha cariyāyo. </div>
</div>
<div class="q" id="p_26Ps_1069"> <div class="p">
<span class="pN">1069</span><span class="bold">Vihāro</span>ti adhimuccanto saddhāya viharati, paggaṇhanto vīriyena viharati, upaṭṭhāpento satiyā viharati, avikkhepaṃ karonto samādhinā viharati, pajānanto paññāya viharati. </div>
</div>
<div class="q" id="p_26Ps_1070"> <div class="p">
<span class="pN">1070</span><span class="bold">Anubuddho</span>ti saddhindriyassa adhimokkhaṭṭho anubuddho hoti, vīriyindriyassa paggahaṭṭho anubuddho hoti, satindriyassa upaṭṭhānaṭṭho anubuddho hoti, samādhindriyassa avikkhepaṭṭho anubuddho hoti, paññindriyassa dassanaṭṭho anubuddho hoti. </div>
</div>
<div class="q" id="p_26Ps_1071"> <div class="p">
<span class="pN">1071</span><span class="bold">Paṭividdho</span>ti saddhindriyassa adhimokkhaṭṭho paṭividdho hoti, vīriyindriyassa paggahaṭṭho paṭividdho hoti, satindriyassa upaṭṭhānaṭṭho paṭividdho hoti, samādhindriyassa avikkhepaṭṭho paṭividdho hoti, paññindriyassa dassanaṭṭho paṭividdho hoti. <span class="bold">Yathācarantan</span>ti evaṃ saddhāya carantaṃ, evaṃ vīriyena carantaṃ, evaṃ satiyā carantaṃ, evaṃ samādhinā carantaṃ, evaṃ paññāya carantaṃ. <span class="bold">Yathāviharantan</span>ti evaṃ saddhāya viharantaṃ, evaṃ vīriyena viharantaṃ, evaṃ satiyā viharantaṃ, evaṃ samādhinā viharantaṃ, evaṃ paññāya viharantaṃ. <span class="bold">Viññū</span>ti viññū vibhāvī medhāvī paṇḍitā buddhisampannā. <span class="bold">Sabrahmacārī</span>ti ekakammaṃ ekuddeso samasikkhatā. <span class="bold">Gambhīresu ṭhānesū</span>ti gambhīrāni ṭhānāni vuccanti jhānā ca vimokkhā ca samādhī ca samāpattiyo ca maggā ca phalāni ca abhiññāyo ca paṭisambhidā ca. <span class="bold">Okappeyyun</span>ti saddaheyyuṃ adhimucceyyuṃ. <span class="bold">Addhā</span>ti ekaṃsavacanametaṃ nissaṃsayavacanametaṃ nikkaṅkhavacanametaṃ advejjhavacanametaṃ adveḷhakavacanametaṃ niyogavacanametaṃ apaṇṇakavacanametaṃ avatthāpanavacanametaṃ—  addhāti. <span class="bold">Āyasmā</span>ti piyavacanametaṃ garuvacanametaṃ sagāravasappatissādhivacanametaṃ—  āyasmāti. <span class="bold">Patto</span> <span class="bold">vā</span>ti adhigato vā. <span class="bold">Pāpuṇissati vā</span>ti adhigamissati vā. </div>
</div>
<div class="CENTER" id="p_26Ps_1072">
<span class="pN">1072</span>Suttantaniddeso tatiyo.</div>
</html>
