<html>
<div class="i">1.5.8 Anāgatañāṇakathā</div>
<div class="h">Mahāpaṇṇāsaka</div>
<div class="h">Pañcamavagga</div>
<div class="h">Anāgatañāṇakathā</div>
<div class="q" id="p_32Kv_1516"> <div class="divNumber">439.</div> <div class="p">
<span class="pN">1516</span>๐ Anāgate ñāṇaṃ atthīti? Āmantā. Anāgataṃ mūlato jānāti, hetuto jānāti, nidānato jānāti, sambhavato jānāti, pabhavato jānāti, samuṭṭhānato jānāti, āhārato jānāti, ārammaṇato jānāti, paccayato jānāti, samudayato jānātīti? Na hevaṃ vattabbe…pe… . </div>
</div>
<div class="q" id="p_32Kv_1517"> <div class="p">
<span class="pN">1517</span>๐ Anāgate ñāṇaṃ atthīti? Āmantā. Anāgataṃ hetupaccayataṃ jānāti, ārammaṇapaccayataṃ jānāti, adhipatipaccayataṃ jānāti, anantarapaccayataṃ jānāti, samanantarapaccayataṃ jānātīti? Na hevaṃ vattabbe…pe… . </div>
</div>
<div class="q" id="p_32Kv_1518"> <div class="p">
<span class="pN">1518</span>๐ Anāgate ñāṇaṃ atthīti? Āmantā. Gotrabhuno puggalassa sotāpattimagge ñāṇaṃ atthīti? Na hevaṃ vattabbe…pe… . Sotāpattiphalasacchikiriyāya paṭipannassa puggalassa sotāpattiphale ñāṇaṃ atthīti? Na hevaṃ vattabbe…pe… . </div>
</div>
<div class="q" id="p_32Kv_1519"> <div class="p">
<span class="pN">1519</span>๐ Sakadāgāmi…pe…  anāgāmi…pe…  arahattasacchikiriyāya paṭipannassa puggalassa arahatte ñāṇaṃ atthīti? Na hevaṃ vattabbe…pe… . </div>
</div>
<div class="q" id="p_32Kv_1520"> <div class="divNumber">440.</div> <div class="p">
<span class="pN">1520</span>× Na vattabbaṃ—  “anāgate ñāṇaṃ atthī”ti? Āmantā. Nanu vuttaṃ bhagavatā—  “pāṭaliputtassa kho, ānanda, tayo antarāyā bhavissanti—  aggito vā udakato vā mithubhedā vā”ti. Attheva suttantoti? Āmantā. Tena hi anāgate ñāṇaṃ atthīti. </div>
</div>
<div class="CENTER" id="p_32Kv_1521">
<span class="pN">1521</span>Anāgatañāṇakathā niṭṭhitā.</div>
</html>
