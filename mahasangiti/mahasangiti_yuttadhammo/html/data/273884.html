<html>
<div class="i">11.3.4 Accayasutta</div>
<div class="h">Sakkasaṃyutta</div>
<div class="h">Tatiyavagga</div>
<div class="h">Accayasutta</div>
<div class="q" id="p_12S1_1693"> <div class="divNumber">270.</div> <div class="p">
<span class="pN">1693</span>Sāvatthiyaṃ…pe…  ārāme. Tena kho pana samayena dve bhikkhū sampayojesuṃ. Tatreko bhikkhu accasarā. Atha kho so bhikkhu tassa bhikkhuno santike accayaṃ accayato deseti; so bhikkhu nappaṭiggaṇhāti. Atha kho sambahulā bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ—  “idha, bhante, dve bhikkhū sampayojesuṃ, tatreko bhikkhu accasarā. Atha kho so, bhante, bhikkhu tassa bhikkhuno santike accayaṃ accayato deseti, so bhikkhu nappaṭiggaṇhātī”ti. </div>
</div>
<div class="q" id="p_12S1_1694"> <div class="p">
<span class="pN">1694</span>“Dveme, bhikkhave, bālā. Yo ca accayaṃ accayato na passati, yo ca accayaṃ desentassa yathādhammaṃ nappaṭiggaṇhāti—  ime kho, bhikkhave, dve bālā. Dveme, bhikkhave, paṇḍitā. Yo ca accayaṃ accayato passati, yo ca accayaṃ desentassa yathādhammaṃ paṭiggaṇhāti—  ime kho, bhikkhave, dve paṇḍitā. </div>
</div>
<div class="q" id="p_12S1_1695"> <div class="p">
<span class="pN">1695</span>Bhūtapubbaṃ, bhikkhave, sakko devānamindo sudhammāyaṃ sabhāyaṃ deve tāvatiṃse anunayamāno tāyaṃ velāyaṃ imaṃ gāthaṃ abhāsi—  </div>
</div>
<div class="q" id="p_12S1_1696"> <div class="p"> <table class="singleColumn"> <tr> <td> <div class="pN">1696</div> <div class="G">‘Kodho vo vasamāyātu,</div> </td> </tr> <tr> <td> <div class="G">Mā ca mittehi vo jarā;</div> </td> </tr> <tr> <td> <div class="G">Agarahiyaṃ mā garahittha,</div> </td> </tr> <tr> <td> <div class="G">Mā ca bhāsittha pesuṇaṃ;</div> </td> </tr> <tr> <td> <div class="G">Atha pāpajanaṃ kodho,</div> </td> </tr> <tr> <td> <div class="G">Pabbatovābhimaddatī’”ti.</div> </td> </tr> </table> </div>
</div>
</html>
