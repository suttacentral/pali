<html>
<div class="i">4.2 Ānandabhaddekarattasutta</div>
<div class="h">Vibhaṅgavagga</div>
<div class="h">Ānandabhaddekarattasutta</div>
<div class="q" id="p_11M_782"> <div class="divNumber">276.</div> <div class="p">
<span class="pN">782</span>Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā ānando upaṭṭhānasālāyaṃ bhikkhūnaṃ dhammiyā kathāya sandasseti samādapeti samuttejeti sampahaṃseti, bhaddekarattassa uddesañca vibhaṅgañca bhāsati. </div>
</div>
<div class="q" id="p_11M_783"> <div class="p">
<span class="pN">783</span>Atha kho bhagavā sāyanhasamayaṃ paṭisallānā vuṭṭhito yenupaṭṭhānasālā tenupasaṅkami; upasaṅkamitvā paññatte āsane nisīdi. Nisajja kho bhagavā bhikkhū āmantesi—  “ko nu kho, bhikkhave, upaṭṭhānasālāyaṃ bhikkhūnaṃ dhammiyā kathāya sandassesi samādapesi samuttejesi sampahaṃsesi, bhaddekarattassa uddesañca vibhaṅgañca abhāsī”ti? “Āyasmā, bhante, ānando upaṭṭhānasālāyaṃ bhikkhūnaṃ dhammiyā kathāya sandassesi samādapesi samuttejesi sampahaṃsesi, bhaddekarattassa uddesañca vibhaṅgañca abhāsī”ti. </div>
</div>
<div class="q" id="p_11M_784"> <div class="p">
<span class="pN">784</span>Atha kho bhagavā āyasmantaṃ ānandaṃ āmantesi—  “yathā kathaṃ pana tvaṃ, ānanda, bhikkhūnaṃ dhammiyā kathāya sandassesi samādapesi samuttejesi sampahaṃsesi, bhaddekarattassa uddesañca vibhaṅgañca abhāsī”ti? “Evaṃ kho ahaṃ, bhante, bhikkhūnaṃ dhammiyā kathāya sandassesiṃ samādapesiṃ samuttejesiṃ sampahaṃsesiṃ, bhaddekarattassa uddesañca vibhaṅgañca abhāsiṃ—  </div>
</div>
<div class="q" id="p_11M_785"> <div class="p"> <table class="singleColumn"> <tr> <td> <div class="pN">785</div> <div class="G">Atītaṃ nānvāgameyya,</div> </td> </tr> <tr> <td> <div class="G">nappaṭikaṅkhe anāgataṃ;</div> </td> </tr> <tr> <td> <div class="G">Yadatītaṃ pahīnaṃ taṃ,</div> </td> </tr> <tr> <td> <div class="G">appattañca anāgataṃ.</div> </td> </tr> </table> </div>
</div>
<div class="q" id="p_11M_786"> <div class="p"> <table class="singleColumn"> <tr> <td> <div class="pN">786</div> <div class="G">Paccuppannañca yo dhammaṃ,</div> </td> </tr> <tr> <td> <div class="G">tattha tattha vipassati;</div> </td> </tr> <tr> <td> <div class="G">Asaṃhīraṃ asaṃkuppaṃ,</div> </td> </tr> <tr> <td> <div class="G">taṃ vidvā manubrūhaye.</div> </td> </tr> </table> </div>
</div>
<div class="q" id="p_11M_787"> <div class="p"> <table class="singleColumn"> <tr> <td> <div class="pN">787</div> <div class="G">Ajjeva kiccamātappaṃ,</div> </td> </tr> <tr> <td> <div class="G">ko jaññā maraṇaṃ suve;</div> </td> </tr> <tr> <td> <div class="G">Na hi no saṅgaraṃ tena,</div> </td> </tr> <tr> <td> <div class="G">mahāsenena maccunā.</div> </td> </tr> </table> </div>
</div>
<div class="q" id="p_11M_788"> <div class="p"> <table class="singleColumn"> <tr> <td> <div class="pN">788</div> <div class="G">Evaṃvihāriṃ ātāpiṃ,</div> </td> </tr> <tr> <td> <div class="G">ahorattamatanditaṃ;</div> </td> </tr> <tr> <td> <div class="G">Taṃ ve bhaddekarattoti,</div> </td> </tr> <tr> <td> <div class="G">santo ācikkhate muni.</div> </td> </tr> </table> </div>
</div>
<div class="q" id="p_11M_789"> <div class="divNumber">277.</div> <div class="p">
<span class="pN">789</span>‘Kathañca, āvuso, atītaṃ anvāgameti? Evaṃrūpo ahosiṃ atītamaddhānanti tattha nandiṃ samanvāneti, evaṃvedano ahosiṃ atītamaddhānanti tattha nandiṃ samanvāneti, evaṃsañño ahosiṃ atītamaddhānanti tattha nandiṃ samanvāneti, evaṃsaṅkhāro ahosiṃ atītamaddhānanti tattha nandiṃ samanvāneti, evaṃviññāṇo ahosiṃ atītamaddhānanti tattha nandiṃ samanvāneti—  evaṃ kho, āvuso, atītaṃ anvāgameti. </div>
</div>
<div class="q" id="p_11M_790"> <div class="p">
<span class="pN">790</span>Kathañca, āvuso, atītaṃ nānvāgameti? Evaṃrūpo ahosiṃ atītamaddhānanti tattha nandiṃ na samanvāneti, evaṃvedano ahosiṃ atītamaddhānanti tattha nandiṃ na samanvāneti, evaṃsañño ahosiṃ atītamaddhānanti tattha nandiṃ na samanvāneti, evaṃsaṅkhāro ahosiṃ atītamaddhānanti tattha nandiṃ na samanvāneti, evaṃviññāṇo ahosiṃ atītamaddhānanti tattha nandiṃ na samanvāneti—  evaṃ kho, āvuso, atītaṃ nānvāgameti. </div>
</div>
<div class="q" id="p_11M_791"> <div class="p">
<span class="pN">791</span>Kathañca, āvuso, anāgataṃ paṭikaṅkhati? Evaṃrūpo siyaṃ anāgatamaddhānanti tattha nandiṃ samanvāneti, evaṃvedano siyaṃ…pe…  evaṃsañño siyaṃ…  evaṃsaṅkhāro siyaṃ…  evaṃviññāṇo siyaṃ anāgatamaddhānanti tattha nandiṃ samanvāneti—  evaṃ kho, āvuso, anāgataṃ paṭikaṅkhati. </div>
</div>
<div class="q" id="p_11M_792"> <div class="p">
<span class="pN">792</span>Kathañca, āvuso, anāgataṃ nappaṭikaṅkhati? Evaṃrūpo siyaṃ anāgatamaddhānanti tattha nandiṃ na samanvāneti, evaṃvedano siyaṃ…pe…  evaṃsañño siyaṃ…  evaṃsaṅkhāro siyaṃ…  evaṃviññāṇo siyaṃ anāgatamaddhānanti tattha nandiṃ na samanvāneti—  evaṃ kho, āvuso, anāgataṃ nappaṭikaṅkhati. </div>
</div>
<div class="q" id="p_11M_793"> <div class="p">
<span class="pN">793</span>Kathañca, āvuso, paccuppannesu dhammesu saṃhīrati? Idha, āvuso, assutavā puthujjano ariyānaṃ adassāvī ariyadhammassa akovido ariyadhamme avinīto sappurisānaṃ adassāvī sappurisadhammassa akovido sappurisadhamme avinīto rūpaṃ attato samanupassati, rūpavantaṃ vā attānaṃ, attani vā rūpaṃ, rūpasmiṃ vā attānaṃ; vedanaṃ…  saññaṃ…  saṅkhāre…  viññāṇaṃ attato samanupassati, viññāṇavantaṃ vā attānaṃ, attani vā viññāṇaṃ, viññāṇasmiṃ vā attānaṃ—  evaṃ kho, āvuso, paccuppannesu dhammesu saṃhīrati. </div>
</div>
<div class="q" id="p_11M_794"> <div class="p">
<span class="pN">794</span>Kathañca, āvuso, paccuppannesu dhammesu na saṃhīrati? Idha, āvuso, sutavā ariyasāvako ariyānaṃ dassāvī ariyadhammassa kovido ariyadhamme suvinīto sappurisānaṃ dassāvī sappurisadhammassa kovido sappurisadhamme suvinīto na rūpaṃ attato samanupassati, na rūpavantaṃ vā attānaṃ, na attani vā rūpaṃ, na rūpasmiṃ vā attānaṃ; na vedanaṃ…  na saññaṃ…  na saṅkhāre…  na viññāṇaṃ attato samanupassati, na viññāṇavantaṃ vā attānaṃ, na attani vā viññāṇaṃ, na viññāṇasmiṃ vā attānaṃ—  evaṃ kho, āvuso, paccuppannesu dhammesu na saṃhīrati. </div>
</div>
<div class="q" id="p_11M_795"> <div class="p"> <table class="singleColumn"> <tr> <td> <div class="pN">795</div> <div class="G">Atītaṃ nānvāgameyya,</div> </td> </tr> <tr> <td> <div class="G">nappaṭikaṅkhe anāgataṃ;</div> </td> </tr> <tr> <td> <div class="G">Yadatītaṃ pahīnaṃ taṃ,</div> </td> </tr> <tr> <td> <div class="G">appattañca anāgataṃ.</div> </td> </tr> </table> </div>
</div>
<div class="q" id="p_11M_796"> <div class="p"> <table class="singleColumn"> <tr> <td> <div class="pN">796</div> <div class="G">Paccuppannañca yo dhammaṃ,</div> </td> </tr> <tr> <td> <div class="G">tattha tattha vipassati;</div> </td> </tr> <tr> <td> <div class="G">Asaṃhīraṃ asaṃkuppaṃ,</div> </td> </tr> <tr> <td> <div class="G">taṃ vidvā manubrūhaye.</div> </td> </tr> </table> </div>
</div>
<div class="q" id="p_11M_797"> <div class="p"> <table class="singleColumn"> <tr> <td> <div class="pN">797</div> <div class="G">Ajjeva kiccamātappaṃ,</div> </td> </tr> <tr> <td> <div class="G">ko jaññā maraṇaṃ suve;</div> </td> </tr> <tr> <td> <div class="G">Na hi no saṅgaraṃ tena,</div> </td> </tr> <tr> <td> <div class="G">mahāsenena maccunā.</div> </td> </tr> </table> </div>
</div>
<div class="q" id="p_11M_798"> <div class="p"> <table class="singleColumn"> <tr> <td> <div class="pN">798</div> <div class="G">Evaṃvihāriṃ ātāpiṃ,</div> </td> </tr> <tr> <td> <div class="G">ahorattamatanditaṃ;</div> </td> </tr> <tr> <td> <div class="G">Taṃ ve bhaddekarattoti,</div> </td> </tr> <tr> <td> <div class="G">santo ācikkhate munī’ti.</div> </td> </tr> </table> </div>
</div>
<div class="q" id="p_11M_799"> <div class="p">
<span class="pN">799</span>Evaṃ kho ahaṃ, bhante, bhikkhūnaṃ dhammiyā kathāya sandassesiṃ samādapesiṃ samuttejesiṃ sampahaṃsesiṃ, bhaddekarattassa uddesañca vibhaṅgañca abhāsin”ti. </div>
</div>
<div class="q" id="p_11M_800"> <div class="divNumber">278.</div> <div class="p">
<span class="pN">800</span>“Sādhu sādhu, ānanda. Sādhu kho tvaṃ, ānanda, bhikkhūnaṃ dhammiyā kathāya sandassesi samādapesi samuttejesi sampahaṃsesi, bhaddekarattassa uddesañca vibhaṅgañca abhāsi—  </div>
</div>
<div class="q" id="p_11M_801"> <div class="p"> <table class="singleColumn"> <tr> <td> <div class="pN">801</div> <div class="G">‘Atītaṃ nānvāgameyya,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">Taṃ ve bhaddekarattoti,</div> </td> </tr> <tr> <td> <div class="G">santo ācikkhate munī’ti.</div> </td> </tr> </table> </div>
</div>
<div class="q" id="p_11M_802"> <div class="p">
<span class="pN">802</span>Kathañca, ānanda, atītaṃ anvāgameti…pe…  evaṃ kho, ānanda, atītaṃ anvāgameti. Kathañca, ānanda, atītaṃ nānvāgameti…pe…  evaṃ kho, ānanda, atītaṃ nānvāgameti. Kathañca, ānanda, anāgataṃ paṭikaṅkhati…pe…  evaṃ kho, ānanda, anāgataṃ paṭikaṅkhati. Kathañca, ānanda, anāgataṃ nappaṭikaṅkhati…pe…  evaṃ kho, ānanda, anāgataṃ nappaṭikaṅkhati. Kathañca, ānanda, paccuppannesu dhammesu saṃhīrati…pe…  evaṃ kho, ānanda, paccuppannesu dhammesu saṃhīrati. Kathañca, ānanda, paccuppannesu dhammesu na saṃhīrati…pe…  evaṃ kho, ānanda, paccuppannesu dhammesu na saṃhīrati. </div>
</div>
<div class="q" id="p_11M_803"> <div class="p"> <table class="singleColumn"> <tr> <td> <div class="pN">803</div> <div class="G">‘Atītaṃ nānvāgameyya,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">Taṃ ve bhaddekarattoti,</div> </td> </tr> <tr> <td> <div class="G">santo ācikkhate munī’”ti.</div> </td> </tr> </table> </div>
</div>
<div class="q" id="p_11M_804"> <div class="p">
<span class="pN">804</span>Idamavoca bhagavā. Attamano āyasmā ānando bhagavato bhāsitaṃ abhinandīti. </div>
</div>
<div class="CENTER" id="p_11M_805">
<span class="pN">805</span>Ānandabhaddekarattasuttaṃ niṭṭhitaṃ dutiyaṃ.</div>
</html>
