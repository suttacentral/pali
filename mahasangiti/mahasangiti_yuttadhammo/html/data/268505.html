<html>
<div class="i">1.2.1 Dāsivimānavatthu</div>
<div class="h">Itthivimāna</div>
<div class="h">Cittalatāvagga</div>
<div class="h">Dāsivimānavatthu</div>
<div class="q" id="p_19Vv_178"> <div class="divNumber">157.</div> <div class="p"> <table class="singleColumn"> <tr> <td> <div class="pN">178</div> <div class="G">“Api sakkova devindo,</div> </td> </tr> <tr> <td> <div class="G">ramme cittalatāvane;</div> </td> </tr> <tr> <td> <div class="G">Samantā anupariyāsi,</div> </td> </tr> <tr> <td> <div class="G">nārīgaṇapurakkhatā;</div> </td> </tr> <tr> <td> <div class="G">Obhāsentī disā sabbā,</div> </td> </tr> <tr> <td> <div class="G">osadhī viya tārakā.</div> </td> </tr> </table> </div>
</div>
<div class="q" id="p_19Vv_179"> <div class="divNumber">158.</div> <div class="p"> <table class="singleColumn"> <tr> <td> <div class="pN">179</div> <div class="G">Kena tetādiso vaṇṇo,</div> </td> </tr> <tr> <td> <div class="G">kena te idha mijjhati;</div> </td> </tr> <tr> <td> <div class="G">Uppajjanti ca te bhogā,</div> </td> </tr> <tr> <td> <div class="G">ye keci manaso piyā.</div> </td> </tr> </table> </div>
</div>
<div class="q" id="p_19Vv_180"> <div class="divNumber">159.</div> <div class="p"> <table class="singleColumn"> <tr> <td> <div class="pN">180</div> <div class="G">Pucchāmi taṃ devi mahānubhāve,</div> </td> </tr> <tr> <td> <div class="G">Manussabhūtā kimakāsi puññaṃ;</div> </td> </tr> <tr> <td> <div class="G">Kenāsi evaṃ jalitānubhāvā,</div> </td> </tr> <tr> <td> <div class="G">Vaṇṇo ca te sabbadisā pabhāsatī”ti.</div> </td> </tr> </table> </div>
</div>
<div class="q" id="p_19Vv_181"> <div class="divNumber">160.</div> <div class="p"> <table class="singleColumn"> <tr> <td> <div class="pN">181</div> <div class="G">Sā devatā attamanā,</div> </td> </tr> <tr> <td> <div class="G">moggallānena pucchitā;</div> </td> </tr> <tr> <td> <div class="G">Pañhaṃ puṭṭhā viyākāsi,</div> </td> </tr> <tr> <td> <div class="G">yassa kammassidaṃ phalaṃ.</div> </td> </tr> </table> </div>
</div>
<div class="q" id="p_19Vv_182"> <div class="divNumber">161.</div> <div class="p"> <table class="singleColumn"> <tr> <td> <div class="pN">182</div> <div class="G">“Ahaṃ manussesu manussabhūtā,</div> </td> </tr> <tr> <td> <div class="G">Dāsī ahosiṃ parapessiyā kule.</div> </td> </tr> </table> </div>
</div>
<div class="q" id="p_19Vv_183"> <div class="divNumber">162.</div> <div class="p"> <table class="singleColumn"> <tr> <td> <div class="pN">183</div> <div class="G">Upāsikā cakkhumato,</div> </td> </tr> <tr> <td> <div class="G">gotamassa yasassino;</div> </td> </tr> <tr> <td> <div class="G">Tassā me nikkamo āsi,</div> </td> </tr> <tr> <td> <div class="G">sāsane tassa tādino.</div> </td> </tr> </table> </div>
</div>
<div class="q" id="p_19Vv_184"> <div class="divNumber">163.</div> <div class="p"> <table class="singleColumn"> <tr> <td> <div class="pN">184</div> <div class="G">Kāmaṃ bhijjatuyaṃ kāyo,</div> </td> </tr> <tr> <td> <div class="G">neva atthettha saṇṭhanaṃ;</div> </td> </tr> <tr> <td> <div class="G">Sikkhāpadānaṃ pañcannaṃ,</div> </td> </tr> <tr> <td> <div class="G">maggo sovatthiko sivo.</div> </td> </tr> </table> </div>
</div>
<div class="q" id="p_19Vv_185"> <div class="divNumber">164.</div> <div class="p"> <table class="singleColumn"> <tr> <td> <div class="pN">185</div> <div class="G">Akaṇṭako agahano,</div> </td> </tr> <tr> <td> <div class="G">uju sabbhi pavedito;</div> </td> </tr> <tr> <td> <div class="G">Nikkamassa phalaṃ passa,</div> </td> </tr> <tr> <td> <div class="G">yathidaṃ pāpuṇitthikā.</div> </td> </tr> </table> </div>
</div>
<div class="q" id="p_19Vv_186"> <div class="divNumber">165.</div> <div class="p"> <table class="singleColumn"> <tr> <td> <div class="pN">186</div> <div class="G">Āmantanikā raññomhi,</div> </td> </tr> <tr> <td> <div class="G">sakkassa vasavattino;</div> </td> </tr> <tr> <td> <div class="G">Saṭṭhi tūriyasahassāni,</div> </td> </tr> <tr> <td> <div class="G">paṭibodhaṃ karonti me.</div> </td> </tr> </table> </div>
</div>
<div class="q" id="p_19Vv_187"> <div class="divNumber">166.</div> <div class="p"> <table class="singleColumn"> <tr> <td> <div class="pN">187</div> <div class="G">Ālambo gaggaro bhīmo,</div> </td> </tr> <tr> <td> <div class="G">sādhuvādī ca saṃsayo;</div> </td> </tr> <tr> <td> <div class="G">Pokkharo ca suphasso ca,</div> </td> </tr> <tr> <td> <div class="G">viṇāmokkhā ca nāriyo.</div> </td> </tr> </table> </div>
</div>
<div class="q" id="p_19Vv_188"> <div class="divNumber">167.</div> <div class="p"> <table class="singleColumn"> <tr> <td> <div class="pN">188</div> <div class="G">Nandā ceva sunandā ca,</div> </td> </tr> <tr> <td> <div class="G">soṇadinnā sucimhitā;</div> </td> </tr> <tr> <td> <div class="G">Alambusā missakesī ca,</div> </td> </tr> <tr> <td> <div class="G">puṇḍarīkāti dāruṇī.</div> </td> </tr> </table> </div>
</div>
<div class="q" id="p_19Vv_189"> <div class="divNumber">168.</div> <div class="p"> <table class="singleColumn"> <tr> <td> <div class="pN">189</div> <div class="G">Eṇīphassā suphassā ca,</div> </td> </tr> <tr> <td> <div class="G">subhaddā muduvādinī;</div> </td> </tr> <tr> <td> <div class="G">Etā caññā ca seyyāse,</div> </td> </tr> <tr> <td> <div class="G">accharānaṃ pabodhikā.</div> </td> </tr> </table> </div>
</div>
<div class="q" id="p_19Vv_190"> <div class="divNumber">169.</div> <div class="p"> <table class="singleColumn"> <tr> <td> <div class="pN">190</div> <div class="G">Tā maṃ kālenupāgantvā,</div> </td> </tr> <tr> <td> <div class="G">abhibhāsanti devatā;</div> </td> </tr> <tr> <td> <div class="G">Handa naccāma gāyāma,</div> </td> </tr> <tr> <td> <div class="G">handa taṃ ramayāmase.</div> </td> </tr> </table> </div>
</div>
<div class="q" id="p_19Vv_191"> <div class="divNumber">170.</div> <div class="p"> <table class="singleColumn"> <tr> <td> <div class="pN">191</div> <div class="G">Nayidaṃ akatapuññānaṃ,</div> </td> </tr> <tr> <td> <div class="G">katapuññānamevidaṃ;</div> </td> </tr> <tr> <td> <div class="G">Asokaṃ nandanaṃ rammaṃ,</div> </td> </tr> <tr> <td> <div class="G">tidasānaṃ mahāvanaṃ.</div> </td> </tr> </table> </div>
</div>
<div class="q" id="p_19Vv_192"> <div class="divNumber">171.</div> <div class="p"> <table class="singleColumn"> <tr> <td> <div class="pN">192</div> <div class="G">Sukhaṃ akatapuññānaṃ,</div> </td> </tr> <tr> <td> <div class="G">idha natthi parattha ca;</div> </td> </tr> <tr> <td> <div class="G">Sukhañca katapuññānaṃ,</div> </td> </tr> <tr> <td> <div class="G">idha ceva parattha ca.</div> </td> </tr> </table> </div>
</div>
<div class="q" id="p_19Vv_193"> <div class="divNumber">172.</div> <div class="p"> <table class="singleColumn"> <tr> <td> <div class="pN">193</div> <div class="G">Tesaṃ sahabyakāmānaṃ,</div> </td> </tr> <tr> <td> <div class="G">kattabbaṃ kusalaṃ bahuṃ;</div> </td> </tr> <tr> <td> <div class="G">Katapuññā hi modanti,</div> </td> </tr> <tr> <td> <div class="G">sagge bhogasamaṅgino”ti.</div> </td> </tr> </table> </div>
</div>
<div class="CENTER" id="p_19Vv_194">
<span class="pN">194</span>Dāsivimānaṃ paṭhamaṃ.</div>
</html>
