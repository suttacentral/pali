<html>
<div class="i">17.1.4 Saṅkhapālajātaka</div>
<div class="h">Cattālīsanipāta</div>
<div class="h">Tesakuṇavagga</div>
<div class="h">Saṅkhapālajātaka</div>
<div class="q" id="p_23J_147"> <div class="divNumber">143.</div> <div class="p"> <table class="singleColumn"> <tr> <td> <div class="pN">147</div> <div class="G">“Ariyāvakāsosi pasannanetto,</div> </td> </tr> <tr> <td> <div class="G">Maññe bhavaṃ pabbajito kulamhā;</div> </td> </tr> <tr> <td> <div class="G">Kathaṃ nu vittāni pahāya bhoge,</div> </td> </tr> <tr> <td> <div class="G">Pabbaji nikkhamma gharā sapañña”.</div> </td> </tr> </table> </div>
</div>
<div class="q" id="p_23J_148"> <div class="divNumber">144.</div> <div class="p"> <table class="singleColumn"> <tr> <td> <div class="pN">148</div> <div class="G">“Sayaṃ vimānaṃ naradeva disvā,</div> </td> </tr> <tr> <td> <div class="G">Mahānubhāvassa mahoragassa;</div> </td> </tr> <tr> <td> <div class="G">Disvāna puññāna mahāvipākaṃ,</div> </td> </tr> <tr> <td> <div class="G">Saddhāyahaṃ pabbajitomhi rāja”.</div> </td> </tr> </table> </div>
</div>
<div class="q" id="p_23J_149"> <div class="divNumber">145.</div> <div class="p"> <table class="singleColumn"> <tr> <td> <div class="pN">149</div> <div class="G">“Na kāmakāmā na bhayā na dosā,</div> </td> </tr> <tr> <td> <div class="G">Vācaṃ musā pabbajitā bhaṇanti;</div> </td> </tr> <tr> <td> <div class="G">Akkhāhi me pucchito etamatthaṃ,</div> </td> </tr> <tr> <td> <div class="G">Sutvāna me jāyihitippasādo”.</div> </td> </tr> </table> </div>
</div>
<div class="q" id="p_23J_150"> <div class="divNumber">146.</div> <div class="p"> <table class="singleColumn"> <tr> <td> <div class="pN">150</div> <div class="G">“Vāṇijja raṭṭhādhipa gacchamāno,</div> </td> </tr> <tr> <td> <div class="G">Pathe addasāsimhi bhojaputte;</div> </td> </tr> <tr> <td> <div class="G">Pavaddhakāyaṃ uragaṃ mahantaṃ,</div> </td> </tr> <tr> <td> <div class="G">Ādāya gacchante pamodamāne.</div> </td> </tr> </table> </div>
</div>
<div class="q" id="p_23J_151"> <div class="divNumber">147.</div> <div class="p"> <table class="singleColumn"> <tr> <td> <div class="pN">151</div> <div class="G">Sohaṃ samāgamma janinda tehi,</div> </td> </tr> <tr> <td> <div class="G">Pahaṭṭhalomo avacamhi bhīto;</div> </td> </tr> <tr> <td> <div class="G">‘Kuhiṃ ayaṃ nīyati bhīmakāyo,</div> </td> </tr> <tr> <td> <div class="G">Nāgena kiṃ kāhatha bhojaputtā’.</div> </td> </tr> </table> </div>
</div>
<div class="q" id="p_23J_152"> <div class="divNumber">148.</div> <div class="p"> <table class="singleColumn"> <tr> <td> <div class="pN">152</div> <div class="G">‘Nāgo ayaṃ nīyati bhojanatthā,</div> </td> </tr> <tr> <td> <div class="G">Pavaddhakāyo urago mahanto;</div> </td> </tr> <tr> <td> <div class="G">Sāduñca thūlañca muduñca maṃsaṃ,</div> </td> </tr> <tr> <td> <div class="G">Na tvaṃ rasaññāsi videhaputta.</div> </td> </tr> </table> </div>
</div>
<div class="q" id="p_23J_153"> <div class="divNumber">149.</div> <div class="p"> <table class="singleColumn"> <tr> <td> <div class="pN">153</div> <div class="G">Ito mayaṃ gantvā sakaṃ niketaṃ,</div> </td> </tr> <tr> <td> <div class="G">Ādāya satthāni vikopayitvā;</div> </td> </tr> <tr> <td> <div class="G">Maṃsāni bhokkhāma pamodamānā,</div> </td> </tr> <tr> <td> <div class="G">Mayañhi ve sattavo pannagānaṃ’.</div> </td> </tr> </table> </div>
</div>
<div class="q" id="p_23J_154"> <div class="divNumber">150.</div> <div class="p"> <table class="singleColumn"> <tr> <td> <div class="pN">154</div> <div class="G">‘Sace ayaṃ nīyati bhojanatthā,</div> </td> </tr> <tr> <td> <div class="G">Pavaddhakāyo urago mahanto;</div> </td> </tr> <tr> <td> <div class="G">Dadāmi vo balibaddāni soḷasa,</div> </td> </tr> <tr> <td> <div class="G">Nāgaṃ imaṃ muñcatha bandhanasmā’.</div> </td> </tr> </table> </div>
</div>
<div class="q" id="p_23J_155"> <div class="divNumber">151.</div> <div class="p"> <table class="singleColumn"> <tr> <td> <div class="pN">155</div> <div class="G">‘Addhā hi no bhakkho ayaṃ manāpo,</div> </td> </tr> <tr> <td> <div class="G">Bahū ca no uragā bhuttapubbā;</div> </td> </tr> <tr> <td> <div class="G">Karoma te taṃ vacanaṃ aḷāra,</div> </td> </tr> <tr> <td> <div class="G">Mittañca no hohi videhaputta’.</div> </td> </tr> </table> </div>
</div>
<div class="q" id="p_23J_156"> <div class="divNumber">152.</div> <div class="p"> <table class="singleColumn"> <tr> <td> <div class="pN">156</div> <div class="G">Tadāssu te bandhanā mocayiṃsu,</div> </td> </tr> <tr> <td> <div class="G">Yaṃ natthuto paṭimokkassa pāse;</div> </td> </tr> <tr> <td> <div class="G">Mutto ca so bandhanā nāgarājā,</div> </td> </tr> <tr> <td> <div class="G">Pakkāmi pācīnamukho muhuttaṃ.</div> </td> </tr> </table> </div>
</div>
<div class="q" id="p_23J_157"> <div class="divNumber">153.</div> <div class="p"> <table class="singleColumn"> <tr> <td> <div class="pN">157</div> <div class="G">Gantvāna pācīnamukho muhuttaṃ,</div> </td> </tr> <tr> <td> <div class="G">Puṇṇehi nettehi palokayī maṃ;</div> </td> </tr> <tr> <td> <div class="G">Tadāssahaṃ piṭṭhito anvagacchiṃ,</div> </td> </tr> <tr> <td> <div class="G">Dasaṅguliṃ añjaliṃ paggahetvā.</div> </td> </tr> </table> </div>
</div>
<div class="q" id="p_23J_158"> <div class="divNumber">154.</div> <div class="p"> <table class="singleColumn"> <tr> <td> <div class="pN">158</div> <div class="G">‘Gaccheva kho tvaṃ taramānarūpo,</div> </td> </tr> <tr> <td> <div class="G">Mā taṃ amittā punaraggahesuṃ;</div> </td> </tr> <tr> <td> <div class="G">Dukkho hi luddehi punā samāgamo,</div> </td> </tr> <tr> <td> <div class="G">Adassanaṃ bhojaputtāna gaccha’.</div> </td> </tr> </table> </div>
</div>
<div class="q" id="p_23J_159"> <div class="divNumber">155.</div> <div class="p"> <table class="singleColumn"> <tr> <td> <div class="pN">159</div> <div class="G">Agamāsi so rahadaṃ vippasannaṃ,</div> </td> </tr> <tr> <td> <div class="G">Nīlobhāsaṃ ramaṇīyaṃ sutitthaṃ;</div> </td> </tr> <tr> <td> <div class="G">Samotataṃ jambuhi vetasāhi,</div> </td> </tr> <tr> <td> <div class="G">Pāvekkhi nittiṇṇabhayo patīto.</div> </td> </tr> </table> </div>
</div>
<div class="q" id="p_23J_160"> <div class="divNumber">156.</div> <div class="p"> <table class="singleColumn"> <tr> <td> <div class="pN">160</div> <div class="G">So taṃ pavissa na cirassa nāgo,</div> </td> </tr> <tr> <td> <div class="G">Dibbena me pāturahuṃ janinda;</div> </td> </tr> <tr> <td> <div class="G">Upaṭṭhahī maṃ pitaraṃva putto,</div> </td> </tr> <tr> <td> <div class="G">Hadayaṅgamaṃ kaṇṇasukhaṃ bhaṇanto.</div> </td> </tr> </table> </div>
</div>
<div class="q" id="p_23J_161"> <div class="divNumber">157.</div> <div class="p"> <table class="singleColumn"> <tr> <td> <div class="pN">161</div> <div class="G">‘Tvaṃ mesi mātā ca pitā aḷāra,</div> </td> </tr> <tr> <td> <div class="G">Abbhantaro pāṇadado sahāyo;</div> </td> </tr> <tr> <td> <div class="G">Sakañca iddhiṃ paṭilābhakosmi,</div> </td> </tr> <tr> <td> <div class="G">Aḷāra passa me nivesanāni;</div> </td> </tr> <tr> <td> <div class="G">Pahūtabhakkhaṃ bahuannapānaṃ,</div> </td> </tr> <tr> <td> <div class="G">Masakkasāraṃ viya vāsavassa.</div> </td> </tr> </table> </div>
</div>
<div class="q" id="p_23J_162"> <div class="divNumber">158.</div> <div class="p"> <table class="singleColumn"> <tr> <td> <div class="pN">162</div> <div class="G">Taṃ bhūmibhāgehi upetarūpaṃ,</div> </td> </tr> <tr> <td> <div class="G">Asakkharā ceva mudū subhā ca;</div> </td> </tr> <tr> <td> <div class="G">Nīcattiṇā apparajā ca bhūmi,</div> </td> </tr> <tr> <td> <div class="G">Pāsādikā yattha jahanti sokaṃ.</div> </td> </tr> </table> </div>
</div>
<div class="q" id="p_23J_163"> <div class="divNumber">159.</div> <div class="p"> <table class="singleColumn"> <tr> <td> <div class="pN">163</div> <div class="G">Anāvakulā veḷuriyūpanīlā,</div> </td> </tr> <tr> <td> <div class="G">Catuddisaṃ ambavanaṃ surammaṃ;</div> </td> </tr> <tr> <td> <div class="G">Pakkā ca pesī ca phalā suphullā,</div> </td> </tr> <tr> <td> <div class="G">Niccotukā dhārayantī phalāni’.</div> </td> </tr> </table> </div>
</div>
<div class="q" id="p_23J_164"> <div class="divNumber">160.</div> <div class="p"> <table class="singleColumn"> <tr> <td> <div class="pN">164</div> <div class="G">Tesaṃ vanānaṃ naradeva majjhe,</div> </td> </tr> <tr> <td> <div class="G">Nivesanaṃ bhassarasannikāsaṃ;</div> </td> </tr> <tr> <td> <div class="G">Rajataggaḷaṃ sovaṇṇamayaṃ uḷāraṃ,</div> </td> </tr> <tr> <td> <div class="G">Obhāsatī vijjurivantalikkhe.</div> </td> </tr> </table> </div>
</div>
<div class="q" id="p_23J_165"> <div class="divNumber">161.</div> <div class="p"> <table class="singleColumn"> <tr> <td> <div class="pN">165</div> <div class="G">Maṇīmayā soṇṇamayā uḷārā,</div> </td> </tr> <tr> <td> <div class="G">Anekacittā satataṃ sunimmitā;</div> </td> </tr> <tr> <td> <div class="G">Paripūrā kaññāhi alaṅkatābhi,</div> </td> </tr> <tr> <td> <div class="G">Suvaṇṇakāyūradharāhi rāja.</div> </td> </tr> </table> </div>
</div>
<div class="q" id="p_23J_166"> <div class="divNumber">162.</div> <div class="p"> <table class="singleColumn"> <tr> <td> <div class="pN">166</div> <div class="G">So saṅkhapālo taramānarūpo,</div> </td> </tr> <tr> <td> <div class="G">Pāsādamāruyha anomavaṇṇo;</div> </td> </tr> <tr> <td> <div class="G">Sahassathambhaṃ atulānubhāvaṃ,</div> </td> </tr> <tr> <td> <div class="G">Yatthassa bhariyā mahesī ahosi.</div> </td> </tr> </table> </div>
</div>
<div class="q" id="p_23J_167"> <div class="divNumber">163.</div> <div class="p"> <table class="singleColumn"> <tr> <td> <div class="pN">167</div> <div class="G">Ekā ca nārī taramānarūpā,</div> </td> </tr> <tr> <td> <div class="G">Ādāya veḷuriyamayaṃ mahagghaṃ;</div> </td> </tr> <tr> <td> <div class="G">Subhaṃ maṇiṃ jātimantūpapannaṃ,</div> </td> </tr> <tr> <td> <div class="G">Acoditā āsanamabbhihāsi.</div> </td> </tr> </table> </div>
</div>
<div class="q" id="p_23J_168"> <div class="divNumber">164.</div> <div class="p"> <table class="singleColumn"> <tr> <td> <div class="pN">168</div> <div class="G">Tato maṃ urago hatthe gahetvā,</div> </td> </tr> <tr> <td> <div class="G">Nisīdayī pāmukhaāsanasmiṃ;</div> </td> </tr> <tr> <td> <div class="G">‘Idamāsanaṃ atra bhavaṃ nisīdatu,</div> </td> </tr> <tr> <td> <div class="G">Bhavañhi me aññataro garūnaṃ’.</div> </td> </tr> </table> </div>
</div>
<div class="q" id="p_23J_169"> <div class="divNumber">165.</div> <div class="p"> <table class="singleColumn"> <tr> <td> <div class="pN">169</div> <div class="G">Aññā ca nārī taramānarūpā,</div> </td> </tr> <tr> <td> <div class="G">Ādāya vāriṃ upasaṅkamitvā;</div> </td> </tr> <tr> <td> <div class="G">Pādāni pakkhālayī me janinda,</div> </td> </tr> <tr> <td> <div class="G">Bhariyāva bhattū patino piyassa.</div> </td> </tr> </table> </div>
</div>
<div class="q" id="p_23J_170"> <div class="divNumber">166.</div> <div class="p"> <table class="singleColumn"> <tr> <td> <div class="pN">170</div> <div class="G">Aparā ca nārī taramānarūpā,</div> </td> </tr> <tr> <td> <div class="G">Paggayha sovaṇṇamayāya pātiyā;</div> </td> </tr> <tr> <td> <div class="G">Anekasūpaṃ vividhaṃ viyañjanaṃ,</div> </td> </tr> <tr> <td> <div class="G">Upanāmayī bhatta manuññarūpaṃ.</div> </td> </tr> </table> </div>
</div>
<div class="q" id="p_23J_171"> <div class="divNumber">167.</div> <div class="p"> <table class="singleColumn"> <tr> <td> <div class="pN">171</div> <div class="G">Turiyehi maṃ bhārata bhuttavantaṃ,</div> </td> </tr> <tr> <td> <div class="G">Upaṭṭhahuṃ bhattu mano viditvā;</div> </td> </tr> <tr> <td> <div class="G">Tatuttariṃ maṃ nipatī mahantaṃ,</div> </td> </tr> <tr> <td> <div class="G">Dibbehi kāmehi anappakehi.</div> </td> </tr> </table> </div>
</div>
<div class="q" id="p_23J_172"> <div class="divNumber">168.</div> <div class="p"> <table class="singleColumn"> <tr> <td> <div class="pN">172</div> <div class="G">‘Bhariyā mametā tisatā aḷāra,</div> </td> </tr> <tr> <td> <div class="G">Sabbattamajjhā padumuttarābhā;</div> </td> </tr> <tr> <td> <div class="G">Aḷāra etāssu te kāmakārā,</div> </td> </tr> <tr> <td> <div class="G">Dadāmi te tā paricārayassu’.</div> </td> </tr> </table> </div>
</div>
<div class="q" id="p_23J_173"> <div class="divNumber">169.</div> <div class="p"> <table class="singleColumn"> <tr> <td> <div class="pN">173</div> <div class="G">Saṃvaccharaṃ dibbarasānubhutvā,</div> </td> </tr> <tr> <td> <div class="G">Tadāssuhaṃ uttarimajjhabhāsiṃ;</div> </td> </tr> <tr> <td> <div class="G">‘Nāgassidaṃ kinti kathañca laddhaṃ,</div> </td> </tr> <tr> <td> <div class="G">Kathajjhagamāsi vimānaseṭṭhaṃ.</div> </td> </tr> </table> </div>
</div>
<div class="q" id="p_23J_174"> <div class="divNumber">170.</div> <div class="p"> <table class="singleColumn"> <tr> <td> <div class="pN">174</div> <div class="G">Adhiccaladdhaṃ pariṇāmajaṃ te,</div> </td> </tr> <tr> <td> <div class="G">Sayaṃkataṃ udāhu devehi dinnaṃ;</div> </td> </tr> <tr> <td> <div class="G">Pucchāmi taṃ nāgarājetamatthaṃ,</div> </td> </tr> <tr> <td> <div class="G">Kathajjhagamāsi vimānaseṭṭhaṃ’.</div> </td> </tr> </table> </div>
</div>
<div class="q" id="p_23J_175"> <div class="divNumber">171.</div> <div class="p"> <table class="singleColumn"> <tr> <td> <div class="pN">175</div> <div class="G">‘Nādhiccaladdhaṃ na pariṇāmajaṃ me,</div> </td> </tr> <tr> <td> <div class="G">Na sayaṃkataṃ nāpi devehi dinnaṃ;</div> </td> </tr> <tr> <td> <div class="G">Sakehi kammehi apāpakehi,</div> </td> </tr> <tr> <td> <div class="G">Puññehi me laddhamidaṃ vimānaṃ’.</div> </td> </tr> </table> </div>
</div>
<div class="q" id="p_23J_176"> <div class="divNumber">172.</div> <div class="p"> <table class="singleColumn"> <tr> <td> <div class="pN">176</div> <div class="G">‘Kiṃ te vataṃ kiṃ pana brahmacariyaṃ,</div> </td> </tr> <tr> <td> <div class="G">Kissa suciṇṇassa ayaṃ vipāko;</div> </td> </tr> <tr> <td> <div class="G">Akkhāhi me nāgarājetamatthaṃ,</div> </td> </tr> <tr> <td> <div class="G">Kathaṃ nu te laddhamidaṃ vimānaṃ’.</div> </td> </tr> </table> </div>
</div>
<div class="q" id="p_23J_177"> <div class="divNumber">173.</div> <div class="p"> <table class="singleColumn"> <tr> <td> <div class="pN">177</div> <div class="G">‘Rājā ahosiṃ magadhānamissaro,</div> </td> </tr> <tr> <td> <div class="G">Duyyodhano nāma mahānubhāvo;</div> </td> </tr> <tr> <td> <div class="G">So ittaraṃ jīvitaṃ saṃviditvā,</div> </td> </tr> <tr> <td> <div class="G">Asassataṃ vipariṇāmadhammaṃ.</div> </td> </tr> </table> </div>
</div>
<div class="q" id="p_23J_178"> <div class="divNumber">174.</div> <div class="p"> <table class="singleColumn"> <tr> <td> <div class="pN">178</div> <div class="G">Annañca pānañca pasannacitto,</div> </td> </tr> <tr> <td> <div class="G">Sakkacca dānaṃ vipulaṃ adāsiṃ;</div> </td> </tr> <tr> <td> <div class="G">Opānabhūtaṃ me gharaṃ tadāsi,</div> </td> </tr> <tr> <td> <div class="G">Santappitā samaṇabrāhmaṇā ca.</div> </td> </tr> </table> </div>
</div>
<div class="q" id="p_23J_179"> <div class="divNumber">175.</div> <div class="p"> <table class="singleColumn"> <tr> <td> <div class="pN">179</div> <div class="G">Mālañca gandhañca vilepanañca,</div> </td> </tr> <tr> <td> <div class="G">Padīpiyaṃ yānamupassayañca;</div> </td> </tr> <tr> <td> <div class="G">Acchādanaṃ seyyamathannapānaṃ,</div> </td> </tr> <tr> <td> <div class="G">Sakkacca dānāni adamha tattha.</div> </td> </tr> </table> </div>
</div>
<div class="q" id="p_23J_180"> <div class="divNumber">176.</div> <div class="p"> <table class="singleColumn"> <tr> <td> <div class="pN">180</div> <div class="G">Taṃ me vataṃ taṃ pana brahmacariyaṃ,</div> </td> </tr> <tr> <td> <div class="G">Tassa suciṇṇassa ayaṃ vipāko;</div> </td> </tr> <tr> <td> <div class="G">Teneva me laddhamidaṃ vimānaṃ,</div> </td> </tr> <tr> <td> <div class="G">Pahūtabhakkhaṃ bahuannapānaṃ;</div> </td> </tr> <tr> <td> <div class="G">Naccehi gītehi cupetarūpaṃ,</div> </td> </tr> <tr> <td> <div class="G">Ciraṭṭhitikaṃ na ca sassatāyaṃ’.</div> </td> </tr> </table> </div>
</div>
<div class="q" id="p_23J_181"> <div class="divNumber">177.</div> <div class="p"> <table class="singleColumn"> <tr> <td> <div class="pN">181</div> <div class="G">‘Appānubhāvā taṃ mahānubhāvaṃ,</div> </td> </tr> <tr> <td> <div class="G">Tejassinaṃ hanti atejavanto;</div> </td> </tr> <tr> <td> <div class="G">Kimeva dāṭhāvudha kiṃ paṭicca,</div> </td> </tr> <tr> <td> <div class="G">Hatthattamāgacchi vanibbakānaṃ.</div> </td> </tr> </table> </div>
</div>
<div class="q" id="p_23J_182"> <div class="divNumber">178.</div> <div class="p"> <table class="singleColumn"> <tr> <td> <div class="pN">182</div> <div class="G">Bhayaṃ nu te anvagataṃ mahantaṃ,</div> </td> </tr> <tr> <td> <div class="G">Tejo nu te nānvagaṃ dantamūlaṃ;</div> </td> </tr> <tr> <td> <div class="G">Kimeva dāṭhāvudha kiṃ paṭicca,</div> </td> </tr> <tr> <td> <div class="G">Kilesamāpajji vanibbakānaṃ’.</div> </td> </tr> </table> </div>
</div>
<div class="q" id="p_23J_183"> <div class="divNumber">179.</div> <div class="p"> <table class="singleColumn"> <tr> <td> <div class="pN">183</div> <div class="G">‘Na me bhayaṃ anvagataṃ mahantaṃ,</div> </td> </tr> <tr> <td> <div class="G">Tejo na sakkā mama tehi hantuṃ;</div> </td> </tr> <tr> <td> <div class="G">Satañca dhammāni sukittitāni,</div> </td> </tr> <tr> <td> <div class="G">Samuddavelāva duraccayāni.</div> </td> </tr> </table> </div>
</div>
<div class="q" id="p_23J_184"> <div class="divNumber">180.</div> <div class="p"> <table class="singleColumn"> <tr> <td> <div class="pN">184</div> <div class="G">Cātuddasiṃ pañcadasiṃ aḷāra,</div> </td> </tr> <tr> <td> <div class="G">Uposathaṃ niccamupāvasāmi;</div> </td> </tr> <tr> <td> <div class="G">Athāgamuṃ soḷasa bhojaputtā,</div> </td> </tr> <tr> <td> <div class="G">Rajjuṃ gahetvāna daḷhañca pāsaṃ.</div> </td> </tr> </table> </div>
</div>
<div class="q" id="p_23J_185"> <div class="divNumber">181.</div> <div class="p"> <table class="singleColumn"> <tr> <td> <div class="pN">185</div> <div class="G">Bhetvāna nāsaṃ atikassa rajjuṃ,</div> </td> </tr> <tr> <td> <div class="G">Nayiṃsu maṃ samparigayha luddā;</div> </td> </tr> <tr> <td> <div class="G">Etādisaṃ dukkhamahaṃ titikkhaṃ,</div> </td> </tr> <tr> <td> <div class="G">Uposathaṃ appaṭikopayanto’.</div> </td> </tr> </table> </div>
</div>
<div class="q" id="p_23J_186"> <div class="divNumber">182.</div> <div class="p"> <table class="singleColumn"> <tr> <td> <div class="pN">186</div> <div class="G">‘Ekāyane taṃ pathe addasaṃsu,</div> </td> </tr> <tr> <td> <div class="G">Balena vaṇṇena cupetarūpaṃ;</div> </td> </tr> <tr> <td> <div class="G">Siriyā paññāya ca bhāvitosi,</div> </td> </tr> <tr> <td> <div class="G">Kiṃ patthayaṃ nāga tapo karosi’.</div> </td> </tr> </table> </div>
</div>
<div class="q" id="p_23J_187"> <div class="divNumber">183.</div> <div class="p"> <table class="singleColumn"> <tr> <td> <div class="pN">187</div> <div class="G">‘Na puttahetū na dhanassa hetu,</div> </td> </tr> <tr> <td> <div class="G">Na āyuno cāpi aḷāra hetu;</div> </td> </tr> <tr> <td> <div class="G">Manussayoniṃ abhipatthayāno,</div> </td> </tr> <tr> <td> <div class="G">Tasmā parakkamma tapo karomi’.</div> </td> </tr> </table> </div>
</div>
<div class="q" id="p_23J_188"> <div class="divNumber">184.</div> <div class="p"> <table class="singleColumn"> <tr> <td> <div class="pN">188</div> <div class="G">‘Tvaṃ lohitakkho vihatantaraṃso,</div> </td> </tr> <tr> <td> <div class="G">Alaṅkato kappitakesamassu;</div> </td> </tr> <tr> <td> <div class="G">Surosito lohitacandanena,</div> </td> </tr> <tr> <td> <div class="G">Gandhabbarājāva disā pabhāsasi.</div> </td> </tr> </table> </div>
</div>
<div class="q" id="p_23J_189"> <div class="divNumber">185.</div> <div class="p"> <table class="singleColumn"> <tr> <td> <div class="pN">189</div> <div class="G">Deviddhipattosi mahānubhāvo,</div> </td> </tr> <tr> <td> <div class="G">Sabbehi kāmehi samaṅgibhūto;</div> </td> </tr> <tr> <td> <div class="G">Pucchāmi taṃ nāgarājetamatthaṃ,</div> </td> </tr> <tr> <td> <div class="G">Seyyo ito kena manussaloko’.</div> </td> </tr> </table> </div>
</div>
<div class="q" id="p_23J_190"> <div class="divNumber">186.</div> <div class="p"> <table class="singleColumn"> <tr> <td> <div class="pN">190</div> <div class="G">‘Aḷāra nāññatra manussalokā,</div> </td> </tr> <tr> <td> <div class="G">Suddhī va saṃvijjati saṃyamo vā;</div> </td> </tr> <tr> <td> <div class="G">Ahañca laddhāna manussayoniṃ,</div> </td> </tr> <tr> <td> <div class="G">Kāhāmi jātimaraṇassa antaṃ’.</div> </td> </tr> </table> </div>
</div>
<div class="q" id="p_23J_191"> <div class="divNumber">187.</div> <div class="p"> <table class="singleColumn"> <tr> <td> <div class="pN">191</div> <div class="G">‘Saṃvaccharo me vasato tavantike,</div> </td> </tr> <tr> <td> <div class="G">Annena pānena upaṭṭhitosmi;</div> </td> </tr> <tr> <td> <div class="G">Āmantayitvāna palemi nāga,</div> </td> </tr> <tr> <td> <div class="G">Cirappavutthosmi ahaṃ janinda’.</div> </td> </tr> </table> </div>
</div>
<div class="q" id="p_23J_192"> <div class="divNumber">188.</div> <div class="p"> <table class="singleColumn"> <tr> <td> <div class="pN">192</div> <div class="G">‘Puttā ca dārā anujīvino ca,</div> </td> </tr> <tr> <td> <div class="G">Niccānusiṭṭhā upatiṭṭhathetaṃ;</div> </td> </tr> <tr> <td> <div class="G">Kaccinnu taṃ nābhisapittha koci,</div> </td> </tr> <tr> <td> <div class="G">Piyañhi me dassanaṃ tuyhaṃ aḷāra’.</div> </td> </tr> </table> </div>
</div>
<div class="q" id="p_23J_193"> <div class="divNumber">189.</div> <div class="p"> <table class="singleColumn"> <tr> <td> <div class="pN">193</div> <div class="G">‘Yathāpi mātū ca pitū agāre,</div> </td> </tr> <tr> <td> <div class="G">Putto piyo paṭivihito vaseyya;</div> </td> </tr> <tr> <td> <div class="G">Tatopi mayhaṃ idhameva seyyo,</div> </td> </tr> <tr> <td> <div class="G">Cittañhi te nāga mayī pasannaṃ’.</div> </td> </tr> </table> </div>
</div>
<div class="q" id="p_23J_194"> <div class="divNumber">190.</div> <div class="p"> <table class="singleColumn"> <tr> <td> <div class="pN">194</div> <div class="G">‘Maṇī mamaṃ vijjati lohitaṅko,</div> </td> </tr> <tr> <td> <div class="G">Dhanāharo maṇiratanaṃ uḷāraṃ;</div> </td> </tr> <tr> <td> <div class="G">Ādāya tvaṃ gaccha sakaṃ niketaṃ,</div> </td> </tr> <tr> <td> <div class="G">Laddhā dhanaṃ taṃ maṇimossajassu’.</div> </td> </tr> </table> </div>
</div>
<div class="q" id="p_23J_195"> <div class="divNumber">191.</div> <div class="p"> <table class="singleColumn"> <tr> <td> <div class="pN">195</div> <div class="G">Diṭṭhā mayā mānusakāpi kāmā,</div> </td> </tr> <tr> <td> <div class="G">Asassatā vipariṇāmadhammā;</div> </td> </tr> <tr> <td> <div class="G">Ādīnavaṃ kāmaguṇesu disvā,</div> </td> </tr> <tr> <td> <div class="G">Saddhāyahaṃ pabbajitomhi rāja.</div> </td> </tr> </table> </div>
</div>
<div class="q" id="p_23J_196"> <div class="divNumber">192.</div> <div class="p"> <table class="singleColumn"> <tr> <td> <div class="pN">196</div> <div class="G">Dumapphalānīva patanti māṇavā,</div> </td> </tr> <tr> <td> <div class="G">Daharā ca vuddhā ca sarīrabhedā;</div> </td> </tr> <tr> <td> <div class="G">Etampi disvā pabbajitomhi rāja,</div> </td> </tr> <tr> <td> <div class="G">Apaṇṇakaṃ sāmaññameva seyyo”.</div> </td> </tr> </table> </div>
</div>
<div class="q" id="p_23J_197"> <div class="divNumber">193.</div> <div class="p"> <table class="singleColumn"> <tr> <td> <div class="pN">197</div> <div class="G">“Addhā have sevitabbā sapaññā,</div> </td> </tr> <tr> <td> <div class="G">Bahussutā ye bahuṭhānacintino;</div> </td> </tr> <tr> <td> <div class="G">Nāgañca sutvāna tavañcaḷāra,</div> </td> </tr> <tr> <td> <div class="G">Kāhāmi puññāni anappakāni”.</div> </td> </tr> </table> </div>
</div>
<div class="q" id="p_23J_198"> <div class="divNumber">194.</div> <div class="p"> <table class="singleColumn"> <tr> <td> <div class="pN">198</div> <div class="G">“Addhā have sevitabbā sapaññā,</div> </td> </tr> <tr> <td> <div class="G">Bahussutā ye bahuṭhānacintino;</div> </td> </tr> <tr> <td> <div class="G">Nāgañca sutvāna mamañca rāja,</div> </td> </tr> <tr> <td> <div class="G">Karohi puññāni anappakānī”ti.</div> </td> </tr> </table> </div>
</div>
<div class="CENTER" id="p_23J_199">
<span class="pN">199</span>Saṅkhapālajātakaṃ catutthaṃ.</div>
</html>
