<html>
<div class="i">2.3.8 Anekavaṇṇavimānavatthu</div>
<div class="h">Purisavimāna</div>
<div class="h">Sunikkhittavagga</div>
<div class="h">Anekavaṇṇavimānavatthu</div>
<div class="q" id="p_19Vv_1050"> <div class="divNumber">1199.</div> <div class="p"> <table class="singleColumn"> <tr> <td> <div class="pN">1050</div> <div class="G">“Anekavaṇṇaṃ darasokanāsanaṃ,</div> </td> </tr> <tr> <td> <div class="G">Vimānamāruyha anekacittaṃ;</div> </td> </tr> <tr> <td> <div class="G">Parivārito accharāsaṅgaṇena,</div> </td> </tr> <tr> <td> <div class="G">Sunimmito bhūtapatīva modasi.</div> </td> </tr> </table> </div>
</div>
<div class="q" id="p_19Vv_1051"> <div class="divNumber">1200.</div> <div class="p"> <table class="singleColumn"> <tr> <td> <div class="pN">1051</div> <div class="G">Samassamo natthi kuto panuttaro,</div> </td> </tr> <tr> <td> <div class="G">Yasena puññena ca iddhiyā ca;</div> </td> </tr> <tr> <td> <div class="G">Sabbe ca devā tidasagaṇā samecca,</div> </td> </tr> <tr> <td> <div class="G">Taṃ taṃ namassanti sasiṃva devā;</div> </td> </tr> <tr> <td> <div class="G">Imā ca te accharāyo samantato,</div> </td> </tr> <tr> <td> <div class="G">Naccanti gāyanti pamodayanti.</div> </td> </tr> </table> </div>
</div>
<div class="q" id="p_19Vv_1052"> <div class="divNumber">1201.</div> <div class="p"> <table class="singleColumn"> <tr> <td> <div class="pN">1052</div> <div class="G">Deviddhipattosi mahānubhāvo,</div> </td> </tr> <tr> <td> <div class="G">Manussabhūto kimakāsi puññaṃ;</div> </td> </tr> <tr> <td> <div class="G">Kenāsi evaṃ jalitānubhāvo,</div> </td> </tr> <tr> <td> <div class="G">Vaṇṇo ca te sabbadisā pabhāsatī”ti.</div> </td> </tr> </table> </div>
</div>
<div class="q" id="p_19Vv_1053"> <div class="divNumber">1202.</div> <div class="p"> <table class="singleColumn"> <tr> <td> <div class="pN">1053</div> <div class="G">So devaputto attamano,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">yassa kammassidaṃ phalaṃ.</div> </td> </tr> </table> </div>
</div>
<div class="q" id="p_19Vv_1054"> <div class="divNumber">1203.</div> <div class="p"> <table class="singleColumn"> <tr> <td> <div class="pN">1054</div> <div class="G">“Ahaṃ bhadante ahuvāsi pubbe,</div> </td> </tr> <tr> <td> <div class="G">Sumedhanāmassa jinassa sāvako;</div> </td> </tr> <tr> <td> <div class="G">Puthujjano ananubodhohamasmi,</div> </td> </tr> <tr> <td> <div class="G">So satta vassāni paribbajissahaṃ.</div> </td> </tr> </table> </div>
</div>
<div class="q" id="p_19Vv_1055"> <div class="divNumber">1204.</div> <div class="p"> <table class="singleColumn"> <tr> <td> <div class="pN">1055</div> <div class="G">Sohaṃ sumedhassa jinassa satthuno,</div> </td> </tr> <tr> <td> <div class="G">Parinibbutassoghatiṇṇassa tādino;</div> </td> </tr> <tr> <td> <div class="G">Ratanuccayaṃ hemajālena channaṃ,</div> </td> </tr> <tr> <td> <div class="G">Vanditvā thūpasmiṃ manaṃ pasādayiṃ.</div> </td> </tr> </table> </div>
</div>
<div class="q" id="p_19Vv_1056"> <div class="divNumber">1205.</div> <div class="p"> <table class="singleColumn"> <tr> <td> <div class="pN">1056</div> <div class="G">Na māsi dānaṃ na ca matthi dātuṃ,</div> </td> </tr> <tr> <td> <div class="G">Pare ca kho tattha samādapesiṃ;</div> </td> </tr> <tr> <td> <div class="G">Pūjetha naṃ pūjanīyassa dhātuṃ,</div> </td> </tr> <tr> <td> <div class="G">Evaṃ kira saggamito gamissatha.</div> </td> </tr> </table> </div>
</div>
<div class="q" id="p_19Vv_1057"> <div class="divNumber">1206.</div> <div class="p"> <table class="singleColumn"> <tr> <td> <div class="pN">1057</div> <div class="G">Tadeva kammaṃ kusalaṃ kataṃ mayā,</div> </td> </tr> <tr> <td> <div class="G">Sukhañca dibbaṃ anubhomi attanā;</div> </td> </tr> <tr> <td> <div class="G">Modāmahaṃ tidasagaṇassa majjhe,</div> </td> </tr> <tr> <td> <div class="G">Na tassa puññassa khayampi ajjhagan”ti.</div> </td> </tr> </table> </div>
</div>
<div class="CENTER" id="p_19Vv_1058">
<span class="pN">1058</span>Anekavaṇṇavimānaṃ aṭṭhamaṃ.</div>
</html>
