<html>
<div class="i">12.9 Paccupaṭṭhānasaññakattheraapadāna</div>
<div class="h">Mahāparivāravagga</div>
<div class="h">Paccupaṭṭhānasaññakattheraapadāna</div>
<div class="q" id="p_20Ap1_2028"> <div class="divNumber">72.</div> <div class="p"> <table class="singleColumn"> <tr> <td> <div class="pN">2028</div> <div class="G">“Atthadassimhi sugate,</div> </td> </tr> <tr> <td> <div class="G">nibbute samanantarā;</div> </td> </tr> <tr> <td> <div class="G">Yakkhayoniṃ upapajjiṃ,</div> </td> </tr> <tr> <td> <div class="G">yasaṃ patto cahaṃ tadā.</div> </td> </tr> </table> </div>
</div>
<div class="q" id="p_20Ap1_2029"> <div class="divNumber">73.</div> <div class="p"> <table class="singleColumn"> <tr> <td> <div class="pN">2029</div> <div class="G">Dulladdhaṃ vata me āsi,</div> </td> </tr> <tr> <td> <div class="G">duppabhātaṃ duruṭṭhitaṃ;</div> </td> </tr> <tr> <td> <div class="G">Yaṃ me bhoge vijjamāne,</div> </td> </tr> <tr> <td> <div class="G">parinibbāyi cakkhumā.</div> </td> </tr> </table> </div>
</div>
<div class="q" id="p_20Ap1_2030"> <div class="divNumber">74.</div> <div class="p"> <table class="singleColumn"> <tr> <td> <div class="pN">2030</div> <div class="G">Mama saṅkappamaññāya,</div> </td> </tr> <tr> <td> <div class="G">sāgaro nāma sāvako;</div> </td> </tr> <tr> <td> <div class="G">Mamuddharitukāmo so,</div> </td> </tr> <tr> <td> <div class="G">āgacchi mama santikaṃ.</div> </td> </tr> </table> </div>
</div>
<div class="q" id="p_20Ap1_2031"> <div class="divNumber">75.</div> <div class="p"> <table class="singleColumn"> <tr> <td> <div class="pN">2031</div> <div class="G">Kiṃ nu socasi mā bhāyi,</div> </td> </tr> <tr> <td> <div class="G">cara dhammaṃ sumedhasa;</div> </td> </tr> <tr> <td> <div class="G">Anuppadinnā buddhena,</div> </td> </tr> <tr> <td> <div class="G">sabbesaṃ bījasampadā.</div> </td> </tr> </table> </div>
</div>
<div class="q" id="p_20Ap1_2032"> <div class="divNumber">76.</div> <div class="p"> <table class="singleColumn"> <tr> <td> <div class="pN">2032</div> <div class="G">Yo ce pūjeyya sambuddhaṃ,</div> </td> </tr> <tr> <td> <div class="G">tiṭṭhantaṃ lokanāyakaṃ;</div> </td> </tr> <tr> <td> <div class="G">Dhātuṃ sāsapamattampi,</div> </td> </tr> <tr> <td> <div class="G">nibbutassāpi pūjaye.</div> </td> </tr> </table> </div>
</div>
<div class="q" id="p_20Ap1_2033"> <div class="divNumber">77.</div> <div class="p"> <table class="singleColumn"> <tr> <td> <div class="pN">2033</div> <div class="G">Same cittappasādamhi,</div> </td> </tr> <tr> <td> <div class="G">samaṃ puññaṃ mahaggataṃ;</div> </td> </tr> <tr> <td> <div class="G">Tasmā thūpaṃ karitvāna,</div> </td> </tr> <tr> <td> <div class="G">pūjehi jinadhātuyo.</div> </td> </tr> </table> </div>
</div>
<div class="q" id="p_20Ap1_2034"> <div class="divNumber">78.</div> <div class="p"> <table class="singleColumn"> <tr> <td> <div class="pN">2034</div> <div class="G">Sāgarassa vaco sutvā,</div> </td> </tr> <tr> <td> <div class="G">buddhathūpaṃ akāsahaṃ;</div> </td> </tr> <tr> <td> <div class="G">Pañcavasse paricariṃ,</div> </td> </tr> <tr> <td> <div class="G">munino thūpamuttamaṃ.</div> </td> </tr> </table> </div>
</div>
<div class="q" id="p_20Ap1_2035"> <div class="divNumber">79.</div> <div class="p"> <table class="singleColumn"> <tr> <td> <div class="pN">2035</div> <div class="G">Tena kammena dvipadinda,</div> </td> </tr> <tr> <td> <div class="G">lokajeṭṭha narāsabha;</div> </td> </tr> <tr> <td> <div class="G">Sampattiṃ anubhotvāna,</div> </td> </tr> <tr> <td> <div class="G">arahattamapāpuṇiṃ.</div> </td> </tr> </table> </div>
</div>
<div class="q" id="p_20Ap1_2036"> <div class="divNumber">80.</div> <div class="p"> <table class="singleColumn"> <tr> <td> <div class="pN">2036</div> <div class="G">Bhūripaññā ca cattāro,</div> </td> </tr> <tr> <td> <div class="G">sattakappasate ito;</div> </td> </tr> <tr> <td> <div class="G">Sattaratanasampannā,</div> </td> </tr> <tr> <td> <div class="G">cakkavattī mahabbalā.</div> </td> </tr> </table> </div>
</div>
<div class="q" id="p_20Ap1_2037"> <div class="divNumber">81.</div> <div class="p"> <table class="singleColumn"> <tr> <td> <div class="pN">2037</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_2038"> <div class="p">
<span class="pN">2038</span>Itthaṃ sudaṃ āyasmā paccupaṭṭhānasaññako thero imā gāthāyo abhāsitthāti. </div>
</div>
<div class="CENTER" id="p_20Ap1_2039">
<span class="pN">2039</span>Paccupaṭṭhānasaññakattherassāpadānaṃ navamaṃ.</div>
</html>
