<html>
<div class="i">3.4.5 Kesakambalasutta</div>
<div class="h">Tatiyapaṇṇāsaka</div>
<div class="h">Yodhājīvavagga</div>
<div class="h">Kesakambalasutta</div>
<div class="q" id="p_15A3_1026"> <div class="divNumber">138.</div> <div class="p">
<span class="pN">1026</span>“Seyyathāpi, bhikkhave, yāni kānici tantāvutānaṃ vatthānaṃ, kesakambalo tesaṃ paṭikiṭṭho akkhāyati. Kesakambalo, bhikkhave, sīte sīto, uṇhe uṇho, dubbaṇṇo, duggandho, dukkhasamphasso. Evamevaṃ kho, bhikkhave, yāni kānici puthusamaṇabrāhmaṇavādānaṃ makkhalivādo tesaṃ paṭikiṭṭho akkhāyati. </div>
</div>
<div class="q" id="p_15A3_1027"> <div class="p">
<span class="pN">1027</span>Makkhali, bhikkhave, moghapuriso evaṃvādī evaṃdiṭṭhi—  ‘natthi kammaṃ, natthi kiriyaṃ, natthi vīriyan’ti. Yepi te, bhikkhave, ahesuṃ atītamaddhānaṃ arahanto sammāsambuddhā, tepi bhagavanto kammavādā ceva ahesuṃ kiriyavādā ca vīriyavādā ca. Tepi, bhikkhave, makkhali moghapuriso paṭibāhati—  ‘natthi kammaṃ, natthi kiriyaṃ, natthi vīriyan’ti. Yepi te, bhikkhave, bhavissanti anāgatamaddhānaṃ arahanto sammāsambuddhā, tepi bhagavanto kammavādā ceva bhavissanti kiriyavādā ca vīriyavādā ca. Tepi, bhikkhave, makkhali moghapuriso paṭibāhati—  ‘natthi kammaṃ, natthi kiriyaṃ, natthi vīriyan’ti. Ahampi, bhikkhave, etarahi arahaṃ sammāsambuddho kammavādo ceva kiriyavādo ca vīriyavādo ca. Mampi, bhikkhave, makkhali moghapuriso paṭibāhati—  ‘natthi kammaṃ, natthi kiriyaṃ, natthi vīriyan’ti. </div>
</div>
<div class="q" id="p_15A3_1028"> <div class="p">
<span class="pN">1028</span>Seyyathāpi, bhikkhave, nadīmukhe khippaṃ uḍḍeyya bahūnaṃ macchānaṃ ahitāya dukkhāya anayāya byasanāya; evamevaṃ kho, bhikkhave, makkhali moghapuriso manussakhippaṃ maññe loke uppanno bahūnaṃ sattānaṃ ahitāya dukkhāya anayāya byasanāyā”ti. </div>
</div>
<div class="CENTER" id="p_15A3_1029">
<span class="pN">1029</span>Pañcamaṃ.</div>
</html>
