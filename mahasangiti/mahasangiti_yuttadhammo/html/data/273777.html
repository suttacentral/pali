<html>
<div class="i">5.1.2 Somāsutta</div>
<div class="h">Bhikkhunīsaṃyutta</div>
<div class="h">Bhikkhunīvagga</div>
<div class="h">Somāsutta</div>
<div class="q" id="p_12S1_945"> <div class="divNumber">163.</div> <div class="p">
<span class="pN">945</span>Sāvatthinidānaṃ. Atha kho somā bhikkhunī pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena andhavanaṃ tenupasaṅkami divāvihārāya. Andhavanaṃ ajjhogāhetvā aññatarasmiṃ rukkhamūle divāvihāraṃ nisīdi. Atha kho māro pāpimā somāya bhikkhuniyā bhayaṃ chambhitattaṃ lomahaṃsaṃ uppādetukāmo samādhimhā cāvetukāmo yena somā bhikkhunī tenupasaṅkami; upasaṅkamitvā somaṃ bhikkhuniṃ gāthāya ajjhabhāsi—  </div>
</div>
<div class="q" id="p_12S1_946"> <div class="p"> <table class="singleColumn"> <tr> <td> <div class="pN">946</div> <div class="G">“Yaṃ taṃ isīhi pattabbaṃ,</div> </td> </tr> <tr> <td> <div class="G">ṭhānaṃ durabhisambhavaṃ;</div> </td> </tr> <tr> <td> <div class="G">Na taṃ dvaṅgulapaññāya,</div> </td> </tr> <tr> <td> <div class="G">sakkā pappotumitthiyā”ti.</div> </td> </tr> </table> </div>
</div>
<div class="q" id="p_12S1_947"> <div class="p">
<span class="pN">947</span>Atha kho somāya bhikkhuniyā etadahosi—  “ko nu khvāyaṃ manusso vā amanusso vā gāthaṃ bhāsatī”ti? Atha kho somāya bhikkhuniyā etadahosi—  “māro kho ayaṃ pāpimā mama bhayaṃ chambhitattaṃ lomahaṃsaṃ uppādetukāmo samādhimhā cāvetukāmo gāthaṃ bhāsatī”ti. Atha kho somā bhikkhunī “māro ayaṃ pāpimā” iti viditvā māraṃ pāpimantaṃ gāthāhi paccabhāsi—  </div>
</div>
<div class="q" id="p_12S1_948"> <div class="p"> <table class="singleColumn"> <tr> <td> <div class="pN">948</div> <div class="G">“Itthibhāvo kiṃ kayirā,</div> </td> </tr> <tr> <td> <div class="G">cittamhi susamāhite;</div> </td> </tr> <tr> <td> <div class="G">Ñāṇamhi vattamānamhi,</div> </td> </tr> <tr> <td> <div class="G">sammā dhammaṃ vipassato.</div> </td> </tr> </table> </div>
</div>
<div class="q" id="p_12S1_949"> <div class="p"> <table class="singleColumn"> <tr> <td> <div class="pN">949</div> <div class="G">Yassa nūna siyā evaṃ,</div> </td> </tr> <tr> <td> <div class="G">Itthāhaṃ purisoti vā;</div> </td> </tr> <tr> <td> <div class="G">Kiñci vā pana aññasmi,</div> </td> </tr> <tr> <td> <div class="G">Taṃ māro vattumarahatī”ti.</div> </td> </tr> </table> </div>
</div>
<div class="q" id="p_12S1_950"> <div class="p">
<span class="pN">950</span>Atha kho māro pāpimā “jānāti maṃ somā bhikkhunī”ti dukkhī dummano tatthevantaradhāyīti. </div>
</div>
</html>
