<html>
<div class="i">11.1.7 Nadubbhiyasutta</div>
<div class="h">Sakkasaṃyutta</div>
<div class="h">Paṭhamavagga</div>
<div class="h">Nadubbhiyasutta</div>
<div class="q" id="p_12S1_1591"> <div class="divNumber">253.</div> <div class="p">
<span class="pN">1591</span>Sāvatthiyaṃ. “Bhūtapubbaṃ, bhikkhave, sakkassa devānamindassa rahogatassa paṭisallīnassa evaṃ cetaso parivitakko udapādi—  ‘yopi me assa supaccatthiko tassapāhaṃ na dubbheyyan’ti. Atha kho, bhikkhave, vepacitti asurindo sakkassa devānamindassa cetasā cetoparivitakkamaññāya yena sakko devānamindo tenupasaṅkami. Addasā kho, bhikkhave, sakko devānamindo vepacittiṃ asurindaṃ dūratova āgacchantaṃ. Disvāna vepacittiṃ asurindaṃ etadavoca—  ‘tiṭṭha, vepacitti, gahitosī’ti. </div>
</div>
<div class="q" id="p_12S1_1592"> <div class="p">
<span class="pN">1592</span>‘Yadeva te, mārisa, pubbe cittaṃ, tadeva tvaṃ mā pajahāsī’ti. </div>
</div>
<div class="q" id="p_12S1_1593"> <div class="p">
<span class="pN">1593</span>‘Sapassu ca me, vepacitti, adubbhāyā’ti. </div>
</div>
<div class="q" id="p_12S1_1594"> <div class="p"> <table class="singleColumn"> <tr> <td> <div class="pN">1594</div> <div class="G">‘Yaṃ musā bhaṇato pāpaṃ,</div> </td> </tr> <tr> <td> <div class="G">Yaṃ pāpaṃ ariyūpavādino;</div> </td> </tr> <tr> <td> <div class="G">Mittadduno ca yaṃ pāpaṃ,</div> </td> </tr> <tr> <td> <div class="G">Yaṃ pāpaṃ akataññuno;</div> </td> </tr> <tr> <td> <div class="G">Tameva pāpaṃ phusatu,</div> </td> </tr> <tr> <td> <div class="G">Yo te dubbhe sujampatī’”ti.</div> </td> </tr> </table> </div>
</div>
</html>
