<html>
<div class="i">12.4.4 Celasutta</div>
<div class="h">Saccasaṃyutta</div>
<div class="h">Sīsapāvanavagga</div>
<div class="h">Celasutta</div>
<div class="q" id="p_14S5_2322"> <div class="divNumber">1104.</div> <div class="p">
<span class="pN">2322</span>“Āditte, bhikkhave, cele vā sīse vā kimassa karaṇīyan”ti? “Āditte, bhante, cele vā sīse vā, tasseva celassa vā sīsassa vā nibbāpanāya adhimatto chando ca vāyāmo ca ussāho ca ussoḷhī ca appaṭivānī ca sati ca sampajaññañca karaṇīyan”ti. </div>
</div>
<div class="q" id="p_14S5_2323"> <div class="p">
<span class="pN">2323</span>“Ādittaṃ, bhikkhave, celaṃ vā sīsaṃ vā ajjhupekkhitvā amanasikaritvā anabhisametānaṃ catunnaṃ ariyasaccānaṃ yathābhūtaṃ abhisamayāya adhimatto chando ca vāyāmo ca ussāho ca ussoḷhī ca appaṭivānī ca sati ca sampajaññañca karaṇīyaṃ. Katamesaṃ catunnaṃ? Dukkhassa ariyasaccassa…pe…  dukkhanirodhagāminiyā paṭipadāya ariyasaccassa. </div>
</div>
<div class="q" id="p_14S5_2324"> <div class="p">
<span class="pN">2324</span>Tasmātiha, bhikkhave, ‘idaṃ dukkhan’ti yogo karaṇīyo…pe…  ‘ayaṃ dukkhanirodhagāminī paṭipadā’ti yogo karaṇīyo”ti. </div>
</div>
<div class="CENTER" id="p_14S5_2325">
<span class="pN">2325</span>Catutthaṃ.</div>
</html>
