<html>
<div class="i">1.4.7 Chaḷaṅgadānasutta</div>
<div class="h">Paṭhamapaṇṇāsaka</div>
<div class="h">Devatāvagga</div>
<div class="h">Chaḷaṅgadānasutta</div>
<div class="q" id="p_16A6_242"> <div class="divNumber">37.</div> <div class="p">
<span class="pN">242</span>Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena veḷukaṇḍakī nandamātā upāsikā sāriputtamoggallānappamukhe bhikkhusaṃghe chaḷaṅgasamannāgataṃ dakkhiṇaṃ patiṭṭhāpeti. Addasā kho bhagavā dibbena cakkhunā visuddhena atikkantamānusakena veḷukaṇḍakiṃ nandamātaraṃ upāsikaṃ sāriputtamoggallānappamukhe bhikkhusaṃghe chaḷaṅgasamannāgataṃ dakkhiṇaṃ patiṭṭhāpentiṃ. Disvā bhikkhū āmantesi—  “esā, bhikkhave, veḷukaṇḍakī nandamātā upāsikā sāriputtamoggallānappamukhe bhikkhusaṃghe chaḷaṅgasamannāgataṃ dakkhiṇaṃ patiṭṭhāpeti. </div>
</div>
<div class="q" id="p_16A6_243"> <div class="p">
<span class="pN">243</span>Kathañca, bhikkhave, chaḷaṅgasamannāgatā dakkhiṇā hoti? Idha, bhikkhave, dāyakassa tīṇaṅgāni honti, paṭiggāhakānaṃ tīṇaṅgāni. Katamāni dāyakassa tīṇaṅgāni? Idha, bhikkhave, dāyako pubbeva dānā sumano hoti, dadaṃ cittaṃ pasādeti, datvā attamano hoti. Imāni dāyakassa tīṇaṅgāni. </div>
</div>
<div class="q" id="p_16A6_244"> <div class="p">
<span class="pN">244</span>Katamāni paṭiggāhakānaṃ tīṇaṅgāni? Idha, bhikkhave, paṭiggāhakā vītarāgā vā honti rāgavinayāya vā paṭipannā, vītadosā vā honti dosavinayāya vā paṭipannā, vītamohā vā honti mohavinayāya vā paṭipannā. Imāni paṭiggāhakānaṃ tīṇaṅgāni. Iti dāyakassa tīṇaṅgāni, paṭiggāhakānaṃ tīṇaṅgāni. Evaṃ kho, bhikkhave, chaḷaṅgasamannāgatā dakkhiṇā hoti. </div>
</div>
<div class="q" id="p_16A6_245"> <div class="p">
<span class="pN">245</span>Evaṃ chaḷaṅgasamannāgatāya, bhikkhave, dakkhiṇāya na sukaraṃ puññassa pamāṇaṃ gahetuṃ—  ‘ettako puññābhisando kusalābhisando sukhassāhāro sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya saṃvattatī’ti. Atha kho asaṅkhyeyyo appameyyo mahāpuññakkhandhotveva saṅkhaṃ gacchati. </div>
</div>
<div class="q" id="p_16A6_246"> <div class="p">
<span class="pN">246</span>Seyyathāpi, bhikkhave, mahāsamudde na sukaraṃ udakassa pamāṇaṃ gahetuṃ—  ‘ettakāni udakāḷhakānīti vā ettakāni udakāḷhakasatānīti vā ettakāni udakāḷhakasahassānīti vā ettakāni udakāḷhakasatasahassānī’ti vā. Atha kho asaṅkhyeyyo appameyyo mahāudakakkhandhotveva saṅkhaṃ gacchati. Evamevaṃ kho, bhikkhave, evaṃ chaḷaṅgasamannāgatāya dakkhiṇāya na sukaraṃ puññassa pamāṇaṃ gahetuṃ—  ‘ettako puññābhisando kusalābhisando sukhassāhāro sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya saṃvattatī’ti. Atha kho asaṅkhyeyyo appameyyo mahāpuññakkhandhotveva saṅkhaṃ gacchatī”ti. </div>
</div>
<div class="q" id="p_16A6_247"> <div class="p"> <table class="singleColumn"> <tr> <td> <div class="pN">247</div> <div class="G">“Pubbeva dānā sumano,</div> </td> </tr> <tr> <td> <div class="G">dadaṃ cittaṃ pasādaye;</div> </td> </tr> <tr> <td> <div class="G">Datvā attamano hoti,</div> </td> </tr> <tr> <td> <div class="G">esā yaññassa sampadā.</div> </td> </tr> </table> </div>
</div>
<div class="q" id="p_16A6_248"> <div class="p"> <table class="singleColumn"> <tr> <td> <div class="pN">248</div> <div class="G">Vītarāgā vītadosā,</div> </td> </tr> <tr> <td> <div class="G">vītamohā anāsavā;</div> </td> </tr> <tr> <td> <div class="G">Khettaṃ yaññassa sampannaṃ,</div> </td> </tr> <tr> <td> <div class="G">saññatā brahmacārayo.</div> </td> </tr> </table> </div>
</div>
<div class="q" id="p_16A6_249"> <div class="p"> <table class="singleColumn"> <tr> <td> <div class="pN">249</div> <div class="G">Sayaṃ ācamayitvāna,</div> </td> </tr> <tr> <td> <div class="G">datvā sakehi pāṇibhi;</div> </td> </tr> <tr> <td> <div class="G">Attano parato ceso,</div> </td> </tr> <tr> <td> <div class="G">yañño hoti mahapphalo.</div> </td> </tr> </table> </div>
</div>
<div class="q" id="p_16A6_250"> <div class="p"> <table class="singleColumn"> <tr> <td> <div class="pN">250</div> <div class="G">Evaṃ yajitvā medhāvī,</div> </td> </tr> <tr> <td> <div class="G">saddho muttena cetasā;</div> </td> </tr> <tr> <td> <div class="G">Abyāpajjaṃ sukhaṃ lokaṃ,</div> </td> </tr> <tr> <td> <div class="G">paṇḍito upapajjatī”ti.</div> </td> </tr> </table> </div>
</div>
<div class="CENTER" id="p_16A6_251">
<span class="pN">251</span>Sattamaṃ.</div>
</html>
