<html>
<div class="i">22.1.9.1 Dohaḷakaṇḍa</div>
<div class="h">Mahānipāta</div>
<div class="h">Mūgapakkhavagga</div>
<div class="h">Vidhurajātaka</div>
<div class="h">Dohaḷakaṇḍa</div>
<div class="q" id="p_23J_2680"> <div class="divNumber">1346.</div> <div class="p"> <table class="singleColumn"> <tr> <td> <div class="pN">2680</div> <div class="G">“Paṇḍu kisiyāsi dubbalā,</div> </td> </tr> <tr> <td> <div class="G">Vaṇṇarūpaṃ natavedisaṃ pure;</div> </td> </tr> <tr> <td> <div class="G">Vimale akkhāhi pucchitā,</div> </td> </tr> <tr> <td> <div class="G">Kīdisī tuyhaṃ sarīravedanā”.</div> </td> </tr> </table> </div>
</div>
<div class="q" id="p_23J_2681"> <div class="divNumber">1347.</div> <div class="p"> <table class="singleColumn"> <tr> <td> <div class="pN">2681</div> <div class="G">“Dhammo manujesu mātīnaṃ,</div> </td> </tr> <tr> <td> <div class="G">Dohaḷo nāma janinda vuccati;</div> </td> </tr> <tr> <td> <div class="G">Dhammāhataṃ nāgakuñjara,</div> </td> </tr> <tr> <td> <div class="G">Vidhurassa hadayābhipatthaye”.</div> </td> </tr> </table> </div>
</div>
<div class="q" id="p_23J_2682"> <div class="divNumber">1348.</div> <div class="p"> <table class="singleColumn"> <tr> <td> <div class="pN">2682</div> <div class="G">“Candaṃ kho tvaṃ dohaḷāyasi,</div> </td> </tr> <tr> <td> <div class="G">Sūriyaṃ vā atha vāpi mālutaṃ;</div> </td> </tr> <tr> <td> <div class="G">Dullabhañhi vidhurassa dassanaṃ,</div> </td> </tr> <tr> <td> <div class="G">Ko vidhuramidha mānayissati”.</div> </td> </tr> </table> </div>
</div>
<div class="q" id="p_23J_2683"> <div class="divNumber">1349.</div> <div class="p"> <table class="singleColumn"> <tr> <td> <div class="pN">2683</div> <div class="G">“Kiṃ nu tāta tuvaṃ pajjhāyasi,</div> </td> </tr> <tr> <td> <div class="G">Padumaṃ hatthagataṃva te mukhaṃ;</div> </td> </tr> <tr> <td> <div class="G">Kiṃ nu dummanarūposi issara,</div> </td> </tr> <tr> <td> <div class="G">Mā tvaṃ soci amittatāpana”.</div> </td> </tr> </table> </div>
</div>
<div class="q" id="p_23J_2684"> <div class="divNumber">1350.</div> <div class="p"> <table class="singleColumn"> <tr> <td> <div class="pN">2684</div> <div class="G">“Mātā hi tava irandhati,</div> </td> </tr> <tr> <td> <div class="G">Vidhurassa hadayaṃ dhaniyati;</div> </td> </tr> <tr> <td> <div class="G">Dullabhañhi vidhurassa dassanaṃ,</div> </td> </tr> <tr> <td> <div class="G">Ko vidhuramidha mānayissati.</div> </td> </tr> </table> </div>
</div>
<div class="q" id="p_23J_2685"> <div class="divNumber">1351.</div> <div class="p"> <table class="singleColumn"> <tr> <td> <div class="pN">2685</div> <div class="G">Tassa bhattupariyesanaṃ cara,</div> </td> </tr> <tr> <td> <div class="G">Yo vidhuramidha mānayissati”;</div> </td> </tr> <tr> <td> <div class="G">Pituno ca sā sutvāna vākyaṃ,</div> </td> </tr> <tr> <td> <div class="G">Rattiṃ nikkhamma avassutiṃ cari.</div> </td> </tr> </table> </div>
</div>
<div class="q" id="p_23J_2686"> <div class="divNumber">1352.</div> <div class="p"> <table class="singleColumn"> <tr> <td> <div class="pN">2686</div> <div class="G">“Ke gandhabbe rakkhase ca nāge,</div> </td> </tr> <tr> <td> <div class="G">Ke kimpurise cāpi mānuse;</div> </td> </tr> <tr> <td> <div class="G">Ke paṇḍite sabbakāmadade,</div> </td> </tr> <tr> <td> <div class="G">Dīgharattaṃ bhattā me bhavissati”.</div> </td> </tr> </table> </div>
</div>
<div class="q" id="p_23J_2687"> <div class="divNumber">1353.</div> <div class="p"> <table class="singleColumn"> <tr> <td> <div class="pN">2687</div> <div class="G">“Assāsa hessāmi te pati,</div> </td> </tr> <tr> <td> <div class="G">Bhattā te hessāmi anindalocane;</div> </td> </tr> <tr> <td> <div class="G">Paññā hi mamaṃ tathāvidhā,</div> </td> </tr> <tr> <td> <div class="G">Assāsa hessasi bhariyā mama”.</div> </td> </tr> </table> </div>
</div>
<div class="q" id="p_23J_2688"> <div class="divNumber">1354.</div> <div class="p"> <table class="singleColumn"> <tr> <td> <div class="pN">2688</div> <div class="G">Avacāsi puṇṇakaṃ irandhatī,</div> </td> </tr> <tr> <td> <div class="G">Pubbapathānugatena cetasā;</div> </td> </tr> <tr> <td> <div class="G">“Ehi gacchāma pitu mamantike,</div> </td> </tr> <tr> <td> <div class="G">Esova te etamatthaṃ pavakkhati”.</div> </td> </tr> </table> </div>
</div>
<div class="q" id="p_23J_2689"> <div class="divNumber">1355.</div> <div class="p"> <table class="singleColumn"> <tr> <td> <div class="pN">2689</div> <div class="G">Alaṅkatā suvasanā,</div> </td> </tr> <tr> <td> <div class="G">mālinī candanussadā;</div> </td> </tr> <tr> <td> <div class="G">Yakkhaṃ hatthe gahetvāna,</div> </td> </tr> <tr> <td> <div class="G">pitusantikupāgami.</div> </td> </tr> </table> </div>
</div>
<div class="q" id="p_23J_2690"> <div class="divNumber">1356.</div> <div class="p"> <table class="singleColumn"> <tr> <td> <div class="pN">2690</div> <div class="G">“Nāgavara vaco suṇohi me,</div> </td> </tr> <tr> <td> <div class="G">Patirūpaṃ paṭipajja suṅkiyaṃ;</div> </td> </tr> <tr> <td> <div class="G">Patthemi ahaṃ irandhatiṃ,</div> </td> </tr> <tr> <td> <div class="G">Tāya samaṅgiṃ karohi maṃ tuvaṃ.</div> </td> </tr> </table> </div>
</div>
<div class="q" id="p_23J_2691"> <div class="divNumber">1357.</div> <div class="p"> <table class="singleColumn"> <tr> <td> <div class="pN">2691</div> <div class="G">Sataṃ hatthī sataṃ assā,</div> </td> </tr> <tr> <td> <div class="G">sataṃ assatarīrathā;</div> </td> </tr> <tr> <td> <div class="G">Sataṃ valabhiyo puṇṇā,</div> </td> </tr> <tr> <td> <div class="G">nānāratnassa kevalā;</div> </td> </tr> <tr> <td> <div class="G">Te nāga paṭipajjassu,</div> </td> </tr> <tr> <td> <div class="G">dhītaraṃ dehirandhatiṃ”.</div> </td> </tr> </table> </div>
</div>
<div class="q" id="p_23J_2692"> <div class="divNumber">1358.</div> <div class="p"> <table class="singleColumn"> <tr> <td> <div class="pN">2692</div> <div class="G">“Yāva āmantaye ñātī,</div> </td> </tr> <tr> <td> <div class="G">mitte ca suhadajjane;</div> </td> </tr> <tr> <td> <div class="G">Anāmanta kataṃ kammaṃ,</div> </td> </tr> <tr> <td> <div class="G">taṃ pacchā anutappati”.</div> </td> </tr> </table> </div>
</div>
<div class="q" id="p_23J_2693"> <div class="divNumber">1359.</div> <div class="p"> <table class="singleColumn"> <tr> <td> <div class="pN">2693</div> <div class="G">Tato so varuṇo nāgo,</div> </td> </tr> <tr> <td> <div class="G">pavisitvā nivesanaṃ;</div> </td> </tr> <tr> <td> <div class="G">Bhariyaṃ āmantayitvāna,</div> </td> </tr> <tr> <td> <div class="G">idaṃ vacanamabravi.</div> </td> </tr> </table> </div>
</div>
<div class="q" id="p_23J_2694"> <div class="divNumber">1360.</div> <div class="p"> <table class="singleColumn"> <tr> <td> <div class="pN">2694</div> <div class="G">“Ayaṃ so puṇṇako yakkho,</div> </td> </tr> <tr> <td> <div class="G">yācatī maṃ irandhatiṃ;</div> </td> </tr> <tr> <td> <div class="G">Bahunā vittalābhena,</div> </td> </tr> <tr> <td> <div class="G">tassa dema piyaṃ mamaṃ”.</div> </td> </tr> </table> </div>
</div>
<div class="q" id="p_23J_2695"> <div class="divNumber">1361.</div> <div class="p"> <table class="singleColumn"> <tr> <td> <div class="pN">2695</div> <div class="G">“Na dhanena na vittena,</div> </td> </tr> <tr> <td> <div class="G">Labbhā amhaṃ irandhatī;</div> </td> </tr> <tr> <td> <div class="G">Sace ca kho hadayaṃ paṇḍitassa,</div> </td> </tr> <tr> <td> <div class="G">Dhammena laddhā idha māhareyya;</div> </td> </tr> <tr> <td> <div class="G">Etena vittena kumāri labbhā,</div> </td> </tr> <tr> <td> <div class="G">Nāññaṃ dhanaṃ uttari patthayāma”.</div> </td> </tr> </table> </div>
</div>
<div class="q" id="p_23J_2696"> <div class="divNumber">1362.</div> <div class="p"> <table class="singleColumn"> <tr> <td> <div class="pN">2696</div> <div class="G">Tato so varuṇo nāgo,</div> </td> </tr> <tr> <td> <div class="G">nikkhamitvā nivesanā;</div> </td> </tr> <tr> <td> <div class="G">Puṇṇakāmantayitvāna,</div> </td> </tr> <tr> <td> <div class="G">idaṃ vacanamabravi.</div> </td> </tr> </table> </div>
</div>
<div class="q" id="p_23J_2697"> <div class="divNumber">1363.</div> <div class="p"> <table class="singleColumn"> <tr> <td> <div class="pN">2697</div> <div class="G">“Na dhanena na vittena,</div> </td> </tr> <tr> <td> <div class="G">Labbhā amhaṃ irandhatī;</div> </td> </tr> <tr> <td> <div class="G">Sace tuvaṃ hadayaṃ paṇḍitassa,</div> </td> </tr> <tr> <td> <div class="G">Dhammena laddhā idha māharesi;</div> </td> </tr> <tr> <td> <div class="G">Etena vittena kumāri labbhā,</div> </td> </tr> <tr> <td> <div class="G">Nāññaṃ dhanaṃ uttari patthayāma”.</div> </td> </tr> </table> </div>
</div>
<div class="q" id="p_23J_2698"> <div class="divNumber">1364.</div> <div class="p"> <table class="singleColumn"> <tr> <td> <div class="pN">2698</div> <div class="G">“Yaṃ paṇḍitotyeke vadanti loke,</div> </td> </tr> <tr> <td> <div class="G">Tameva bāloti punāhu aññe;</div> </td> </tr> <tr> <td> <div class="G">Akkhāhi me vippavadanti ettha,</div> </td> </tr> <tr> <td> <div class="G">Kaṃ paṇḍitaṃ nāga tuvaṃ vadesi”.</div> </td> </tr> </table> </div>
</div>
<div class="q" id="p_23J_2699"> <div class="divNumber">1365.</div> <div class="p"> <table class="singleColumn"> <tr> <td> <div class="pN">2699</div> <div class="G">“Korabyarājassa dhanañcayassa,</div> </td> </tr> <tr> <td> <div class="G">Yadi te suto vidhuro nāma kattā;</div> </td> </tr> <tr> <td> <div class="G">Ānehi taṃ paṇḍitaṃ dhammaladdhā,</div> </td> </tr> <tr> <td> <div class="G">Irandhatī padacarā te hotu”.</div> </td> </tr> </table> </div>
</div>
<div class="q" id="p_23J_2700"> <div class="divNumber">1366.</div> <div class="p"> <table class="singleColumn"> <tr> <td> <div class="pN">2700</div> <div class="G">Idañca sutvā varuṇassa vākyaṃ,</div> </td> </tr> <tr> <td> <div class="G">Uṭṭhāya yakkho paramappatīto;</div> </td> </tr> <tr> <td> <div class="G">Tattheva santo purisaṃ asaṃsi,</div> </td> </tr> <tr> <td> <div class="G">“Ānehi ājaññamidheva yuttaṃ.</div> </td> </tr> </table> </div>
</div>
<div class="q" id="p_23J_2701"> <div class="divNumber">1367.</div> <div class="p"> <table class="singleColumn"> <tr> <td> <div class="pN">2701</div> <div class="G">Jātarūpamayā kaṇṇā,</div> </td> </tr> <tr> <td> <div class="G">kācamhicamayā khurā;</div> </td> </tr> <tr> <td> <div class="G">Jambonadassa pākassa,</div> </td> </tr> <tr> <td> <div class="G">suvaṇṇassa uracchado”.</div> </td> </tr> </table> </div>
</div>
<div class="q" id="p_23J_2702"> <div class="divNumber">1368.</div> <div class="p"> <table class="singleColumn"> <tr> <td> <div class="pN">2702</div> <div class="G">Devavāhavahaṃ yānaṃ,</div> </td> </tr> <tr> <td> <div class="G">Assamāruyha puṇṇako;</div> </td> </tr> <tr> <td> <div class="G">Alaṅkato kappitakesamassu,</div> </td> </tr> <tr> <td> <div class="G">Pakkāmi vehāyasamantalikkhe.</div> </td> </tr> </table> </div>
</div>
<div class="q" id="p_23J_2703"> <div class="divNumber">1369.</div> <div class="p"> <table class="singleColumn"> <tr> <td> <div class="pN">2703</div> <div class="G">So puṇṇako kāmarāgena giddho,</div> </td> </tr> <tr> <td> <div class="G">Irandhatiṃ nāgakaññaṃ jigīsaṃ;</div> </td> </tr> <tr> <td> <div class="G">Gantvāna taṃ bhūtapatiṃ yasassiṃ,</div> </td> </tr> <tr> <td> <div class="G">Iccabravī vessavaṇaṃ kuveraṃ.</div> </td> </tr> </table> </div>
</div>
<div class="q" id="p_23J_2704"> <div class="divNumber">1370.</div> <div class="p"> <table class="singleColumn"> <tr> <td> <div class="pN">2704</div> <div class="G">“Bhogavatī nāma mandire,</div> </td> </tr> <tr> <td> <div class="G">Vāsā hiraññavatīti vuccati;</div> </td> </tr> <tr> <td> <div class="G">Nagare nimmite kañcanamaye,</div> </td> </tr> <tr> <td> <div class="G">Maṇḍalassa uragassa niṭṭhitaṃ.</div> </td> </tr> </table> </div>
</div>
<div class="q" id="p_23J_2705"> <div class="divNumber">1371.</div> <div class="p"> <table class="singleColumn"> <tr> <td> <div class="pN">2705</div> <div class="G">Aṭṭālakā oṭṭhagīviyo,</div> </td> </tr> <tr> <td> <div class="G">Lohitaṅkassa masāragallino;</div> </td> </tr> <tr> <td> <div class="G">Pāsādettha silāmayā,</div> </td> </tr> <tr> <td> <div class="G">Sovaṇṇaratanehi chāditā.</div> </td> </tr> </table> </div>
</div>
<div class="q" id="p_23J_2706"> <div class="divNumber">1372.</div> <div class="p"> <table class="singleColumn"> <tr> <td> <div class="pN">2706</div> <div class="G">Ambā tilakā ca jambuyo,</div> </td> </tr> <tr> <td> <div class="G">Sattapaṇṇā mucalindaketakā;</div> </td> </tr> <tr> <td> <div class="G">Piyaṅgu uddālakā sahā,</div> </td> </tr> <tr> <td> <div class="G">Uparibhaddakā sinduvārakā.</div> </td> </tr> </table> </div>
</div>
<div class="q" id="p_23J_2707"> <div class="divNumber">1373.</div> <div class="p"> <table class="singleColumn"> <tr> <td> <div class="pN">2707</div> <div class="G">Campeyyakā nāgamallikā,</div> </td> </tr> <tr> <td> <div class="G">Bhaginīmālā atha mettha koliyā;</div> </td> </tr> <tr> <td> <div class="G">Ete dumā pariṇāmitā,</div> </td> </tr> <tr> <td> <div class="G">Sobhayanti uragassa mandiraṃ.</div> </td> </tr> </table> </div>
</div>
<div class="q" id="p_23J_2708"> <div class="divNumber">1374.</div> <div class="p"> <table class="singleColumn"> <tr> <td> <div class="pN">2708</div> <div class="G">Khajjurettha silāmayā,</div> </td> </tr> <tr> <td> <div class="G">Sovaṇṇadhuvapupphitā bahū;</div> </td> </tr> <tr> <td> <div class="G">Yattha vasato papātiko,</div> </td> </tr> <tr> <td> <div class="G">Nāgarājā varuṇo mahiddhiko.</div> </td> </tr> </table> </div>
</div>
<div class="q" id="p_23J_2709"> <div class="divNumber">1375.</div> <div class="p"> <table class="singleColumn"> <tr> <td> <div class="pN">2709</div> <div class="G">Tassa komārikā bhariyā,</div> </td> </tr> <tr> <td> <div class="G">Vimalā kañcanavelliviggahā;</div> </td> </tr> <tr> <td> <div class="G">Kālā taruṇāva uggatā,</div> </td> </tr> <tr> <td> <div class="G">Pucimandatthanī cārudassanā.</div> </td> </tr> </table> </div>
</div>
<div class="q" id="p_23J_2710"> <div class="divNumber">1376.</div> <div class="p"> <table class="singleColumn"> <tr> <td> <div class="pN">2710</div> <div class="G">Lākhārasarattasucchavī,</div> </td> </tr> <tr> <td> <div class="G">Kaṇikārāva nivātapupphitā;</div> </td> </tr> <tr> <td> <div class="G">Tidivokacarāva accharā,</div> </td> </tr> <tr> <td> <div class="G">Vijjuvabbhaghanā vinissaṭā.</div> </td> </tr> </table> </div>
</div>
<div class="q" id="p_23J_2711"> <div class="divNumber">1377.</div> <div class="p"> <table class="singleColumn"> <tr> <td> <div class="pN">2711</div> <div class="G">Sā dohaḷinī suvimhitā,</div> </td> </tr> <tr> <td> <div class="G">Vidhurassa hadayaṃ dhaniyati;</div> </td> </tr> <tr> <td> <div class="G">Taṃ tesaṃ demi issara,</div> </td> </tr> <tr> <td> <div class="G">Tena te denti irandhatiṃ mamaṃ”.</div> </td> </tr> </table> </div>
</div>
<div class="q" id="p_23J_2712"> <div class="divNumber">1378.</div> <div class="p"> <table class="singleColumn"> <tr> <td> <div class="pN">2712</div> <div class="G">So puṇṇako bhūtapatiṃ yasassiṃ,</div> </td> </tr> <tr> <td> <div class="G">Āmantaya vessavaṇaṃ kuveraṃ;</div> </td> </tr> <tr> <td> <div class="G">“Tattheva santo purisaṃ asaṃsi,</div> </td> </tr> <tr> <td> <div class="G">Ānehi ājaññamidheva yuttaṃ”.</div> </td> </tr> </table> </div>
</div>
<div class="q" id="p_23J_2713"> <div class="divNumber">1379.</div> <div class="p"> <table class="singleColumn"> <tr> <td> <div class="pN">2713</div> <div class="G">Jātarūpamayā kaṇṇā,</div> </td> </tr> <tr> <td> <div class="G">kācamhicamayā khurā;</div> </td> </tr> <tr> <td> <div class="G">Jambonadassa pākassa,</div> </td> </tr> <tr> <td> <div class="G">suvaṇṇassa uracchado.</div> </td> </tr> </table> </div>
</div>
<div class="q" id="p_23J_2714"> <div class="divNumber">1380.</div> <div class="p"> <table class="singleColumn"> <tr> <td> <div class="pN">2714</div> <div class="G">Devavāhavahaṃ yānaṃ,</div> </td> </tr> <tr> <td> <div class="G">Assamāruyha puṇṇako;</div> </td> </tr> <tr> <td> <div class="G">Alaṅkato kappitakesamassu,</div> </td> </tr> <tr> <td> <div class="G">Pakkāmi vehāyasamantalikkhe.</div> </td> </tr> </table> </div>
</div>
<div class="q" id="p_23J_2715"> <div class="divNumber">1381.</div> <div class="p"> <table class="singleColumn"> <tr> <td> <div class="pN">2715</div> <div class="G">So aggamā rājagahaṃ surammaṃ,</div> </td> </tr> <tr> <td> <div class="G">Aṅgassa rañño nagaraṃ durāyutaṃ;</div> </td> </tr> <tr> <td> <div class="G">Pahūtabhakkhaṃ bahuannapānaṃ,</div> </td> </tr> <tr> <td> <div class="G">Masakkasāraṃ viya vāsavassa.</div> </td> </tr> </table> </div>
</div>
<div class="q" id="p_23J_2716"> <div class="divNumber">1382.</div> <div class="p"> <table class="singleColumn"> <tr> <td> <div class="pN">2716</div> <div class="G">Mayūrakoñcāgaṇasampaghuṭṭhaṃ,</div> </td> </tr> <tr> <td> <div class="G">Dijābhighuṭṭhaṃ dijasaṅghasevitaṃ;</div> </td> </tr> <tr> <td> <div class="G">Nānāsakuntābhirudaṃ suvaṅgaṇaṃ,</div> </td> </tr> <tr> <td> <div class="G">Pupphābhikiṇṇaṃ himavaṃva pabbataṃ.</div> </td> </tr> </table> </div>
</div>
<div class="q" id="p_23J_2717"> <div class="divNumber">1383.</div> <div class="p"> <table class="singleColumn"> <tr> <td> <div class="pN">2717</div> <div class="G">So puṇṇako vepulamābhirūhi,</div> </td> </tr> <tr> <td> <div class="G">Siluccayaṃ kimpurisānuciṇṇaṃ;</div> </td> </tr> <tr> <td> <div class="G">Anvesamāno maṇiratanaṃ uḷāraṃ,</div> </td> </tr> <tr> <td> <div class="G">Tamaddasā pabbatakūṭamajjhe.</div> </td> </tr> </table> </div>
</div>
<div class="q" id="p_23J_2718"> <div class="divNumber">1384.</div> <div class="p"> <table class="singleColumn"> <tr> <td> <div class="pN">2718</div> <div class="G">Disvā maṇiṃ pabhassaraṃ jātimantaṃ,</div> </td> </tr> <tr> <td> <div class="G">Manoharaṃ maṇiratanaṃ uḷāraṃ;</div> </td> </tr> <tr> <td> <div class="G">Daddallamānaṃ yasasā yasassinaṃ,</div> </td> </tr> <tr> <td> <div class="G">Obhāsatī vijjurivantalikkhe.</div> </td> </tr> </table> </div>
</div>
<div class="q" id="p_23J_2719"> <div class="divNumber">1385.</div> <div class="p"> <table class="singleColumn"> <tr> <td> <div class="pN">2719</div> <div class="G">Tamaggahī veḷuriyaṃ mahagghaṃ,</div> </td> </tr> <tr> <td> <div class="G">Manoharaṃ nāma mahānubhāvaṃ;</div> </td> </tr> <tr> <td> <div class="G">Ājaññamāruyha manomavaṇṇo,</div> </td> </tr> <tr> <td> <div class="G">Pakkāmi vehāyasamantalikkhe.</div> </td> </tr> </table> </div>
</div>
<div class="q" id="p_23J_2720"> <div class="divNumber">1386.</div> <div class="p"> <table class="singleColumn"> <tr> <td> <div class="pN">2720</div> <div class="G">So aggamā nagaramindapatthaṃ,</div> </td> </tr> <tr> <td> <div class="G">Oruyhupāgacchi sabhaṃ kurūnaṃ;</div> </td> </tr> <tr> <td> <div class="G">Samāgate ekasataṃ samagge,</div> </td> </tr> <tr> <td> <div class="G">Avhettha yakkho avikampamāno.</div> </td> </tr> </table> </div>
</div>
<div class="q" id="p_23J_2721"> <div class="divNumber">1387.</div> <div class="p"> <table class="singleColumn"> <tr> <td> <div class="pN">2721</div> <div class="G">“Ko nīdha raññaṃ varamābhijeti,</div> </td> </tr> <tr> <td> <div class="G">Kamābhijeyyāma varaddhanena;</div> </td> </tr> <tr> <td> <div class="G">Kamanuttaraṃ ratanavaraṃ jināma,</div> </td> </tr> <tr> <td> <div class="G">Ko vāpi no jeti varaddhanena”.</div> </td> </tr> </table> </div>
</div>
<div class="q" id="p_23J_2722"> <div class="divNumber">1388.</div> <div class="p"> <table class="singleColumn"> <tr> <td> <div class="pN">2722</div> <div class="G">“Kuhiṃ nu raṭṭhe tava jātibhūmi,</div> </td> </tr> <tr> <td> <div class="G">Na korabyasseva vaco tavedaṃ;</div> </td> </tr> <tr> <td> <div class="G">Abhītosi no vaṇṇanibhāya sabbe,</div> </td> </tr> <tr> <td> <div class="G">Akkhāhi me nāmañca bandhave ca”.</div> </td> </tr> </table> </div>
</div>
<div class="q" id="p_23J_2723"> <div class="divNumber">1389.</div> <div class="p"> <table class="singleColumn"> <tr> <td> <div class="pN">2723</div> <div class="G">“Kaccāyano māṇavakosmi rāja,</div> </td> </tr> <tr> <td> <div class="G">Anūnanāmo iti mavhayanti;</div> </td> </tr> <tr> <td> <div class="G">Aṅgesu me ñātayo bandhavā ca,</div> </td> </tr> <tr> <td> <div class="G">Akkhena devasmi idhānupatto”.</div> </td> </tr> </table> </div>
</div>
<div class="q" id="p_23J_2724"> <div class="divNumber">1390.</div> <div class="p"> <table class="singleColumn"> <tr> <td> <div class="pN">2724</div> <div class="G">“Kiṃ māṇavassa ratanāni atthi,</div> </td> </tr> <tr> <td> <div class="G">Ye taṃ jinanto hare akkhadhutto;</div> </td> </tr> <tr> <td> <div class="G">Bahūni rañño ratanāni atthi,</div> </td> </tr> <tr> <td> <div class="G">Te tvaṃ daliddo kathamavhayesi”.</div> </td> </tr> </table> </div>
</div>
<div class="q" id="p_23J_2725"> <div class="divNumber">1391.</div> <div class="p"> <table class="singleColumn"> <tr> <td> <div class="pN">2725</div> <div class="G">“Manoharo nāma maṇī mamāyaṃ,</div> </td> </tr> <tr> <td> <div class="G">Manoharaṃ maṇiratanaṃ uḷāraṃ;</div> </td> </tr> <tr> <td> <div class="G">Imañca ājaññamamittatāpanaṃ,</div> </td> </tr> <tr> <td> <div class="G">Etaṃ me jinitvā hare akkhadhutto”.</div> </td> </tr> </table> </div>
</div>
<div class="q" id="p_23J_2726"> <div class="divNumber">1392.</div> <div class="p"> <table class="singleColumn"> <tr> <td> <div class="pN">2726</div> <div class="G">“Eko maṇī māṇava kiṃ karissati,</div> </td> </tr> <tr> <td> <div class="G">Ājāniyeko pana kiṃ karissati;</div> </td> </tr> <tr> <td> <div class="G">Bahūni rañño maṇiratanāni atthi,</div> </td> </tr> <tr> <td> <div class="G">Ājāniyā vātajavā anappakā”.</div> </td> </tr> </table> </div>
</div>
<div class="CENTER" id="p_23J_2727">
<span class="pN">2727</span>Dohaḷakaṇḍaṃ nāma.</div>
</html>
