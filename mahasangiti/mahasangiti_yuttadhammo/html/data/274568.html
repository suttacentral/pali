<html>
<div class="i">1.11.8--10 Candimādisutta</div>
<div class="h">Maggasaṃyutta</div>
<div class="h">Appamādapeyyālavagga</div>
<div class="h">Candimādisutta</div>
<div class="q" id="p_14S5_265"> <div class="divNumber">146.</div> <div class="p">
<span class="pN">265</span>“Seyyathāpi, bhikkhave, yā kāci tārakarūpānaṃ pabhā, sabbā tā candimappabhāya kalaṃ nāgghanti soḷasiṃ, candappabhā tāsaṃ aggamakkhāyati; evameva kho, bhikkhave…pe…  aṭṭhamaṃ. </div>
</div>
<div class="q" id="p_14S5_266"> <div class="divNumber">147.</div> <div class="p">
<span class="pN">266</span>“Seyyathāpi, bhikkhave, saradasamaye viddhe vigatavalāhake deve ādicco nabhaṃ abbhussakkamāno sabbaṃ ākāsagataṃ tamagataṃ abhivihacca bhāsate ca tapate ca virocati ca; evameva kho, bhikkhave…pe…  navamaṃ. </div>
</div>
<div class="q" id="p_14S5_267"> <div class="divNumber">148.</div> <div class="p">
<span class="pN">267</span>“Seyyathāpi, bhikkhave, yāni kānici tantāvutānaṃ vatthānaṃ, kāsikavatthaṃ tesaṃ aggamakkhāyati; evameva kho, bhikkhave, ye keci kusalā dhammā, sabbe te appamādamūlakā appamādasamosaraṇā; appamādo tesaṃ dhammānaṃ aggamakkhāyati. Appamattassetaṃ, bhikkhave, bhikkhuno pāṭikaṅkhaṃ—  ariyaṃ aṭṭhaṅgikaṃ maggaṃ bhāvessati ariyaṃ aṭṭhaṅgikaṃ maggaṃ bahulīkarissati. Kathañca, bhikkhave, bhikkhu appamatto ariyaṃ aṭṭhaṅgikaṃ maggaṃ bhāveti ariyaṃ aṭṭhaṅgikaṃ maggaṃ bahulīkaroti? Idha, bhikkhave, bhikkhu sammādiṭṭhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ…pe…  sammāsamādhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ…pe…  evaṃ kho, bhikkhave, bhikkhu appamatto ariyaṃ aṭṭhaṅgikaṃ maggaṃ bhāveti ariyaṃ aṭṭhaṅgikaṃ maggaṃ bahulīkarotī”ti. </div>
</div>
<div class="CENTER" id="p_14S5_268">
<span class="pN">268</span>Dasamaṃ.</div>
<div class="CENTER" id="p_14S5_269">
<span class="pN">269</span>(Yadapi tathāgataṃ, tadapi vitthāretabbaṃ.)<br> Appamādavaggo pañcamo.</div>
<div class="SUMMARY" id="p_14S5_270">
<span class="pN">270</span><span class="firstLetter">T</span>assuddānaṃ</div>
<div class="q" id="p_14S5_271"> <div class="p"> <table class="singleColumn"> <tr> <td> <div class="pN">271</div> <div class="G">Tathāgataṃ padaṃ kūṭaṃ,</div> </td> </tr> <tr> <td> <div class="G">mūlaṃ sāro ca vassikaṃ;</div> </td> </tr> <tr> <td> <div class="G">Rājā candimasūriyā ca,</div> </td> </tr> <tr> <td> <div class="G">vatthena dasamaṃ padaṃ.</div> </td> </tr> </table> </div>
</div>
</html>
