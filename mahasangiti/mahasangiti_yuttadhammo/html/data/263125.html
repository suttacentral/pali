<html>
<div class="i"> Ārammaṇa</div>
<div class="h">Parittattika</div>
<div class="h">Pañhāvāra</div>
<div class="h">Paccayānuloma</div>
<div class="h">Vibhaṅgavāra</div>
<div class="h">Ārammaṇa</div>
<div class="q" id="p_37P1_2031"> <div class="divNumber">56.</div> <div class="p">
<span class="pN">2031</span>Paritto dhammo parittassa dhammassa ārammaṇapaccayena paccayo—  dānaṃ datvā sīlaṃ samādiyitvā uposathakammaṃ katvā taṃ paccavekkhati, pubbe suciṇṇāni paccavekkhati, ariyā gotrabhuṃ paccavekkhanti, vodānaṃ paccavekkhanti, pahīne kilese paccavekkhanti, vikkhambhite kilese paccavekkhanti, pubbe samudāciṇṇe kilese jānanti. Cakkhuṃ…pe…  vatthuṃ…  paritte khandhe aniccato…pe…  vipassanti assādenti abhinandanti, taṃ ārabbha rāgo uppajjati…pe…  domanassaṃ uppajjati. Rūpāyatanaṃ cakkhuviññāṇassa…pe…  phoṭṭhabbāyatanaṃ kāyaviññāṇassa ārammaṇapaccayena paccayo. (1) </div>
</div>
<div class="q" id="p_37P1_2032"> <div class="p">
<span class="pN">2032</span>Paritto dhammo mahaggatassa dhammassa ārammaṇapaccayena paccayo—  dibbena cakkhunā rūpaṃ passati, dibbāya sotadhātuyā saddaṃ suṇāti, cetopariyañāṇena parittacittasamaṅgissa cittaṃ jānāti. Parittā khandhā iddhividhañāṇassa, cetopariyañāṇassa pubbenivāsānussatiñāṇassa yathākammūpagañāṇassa anāgataṃsañāṇassa ārammaṇapaccayena paccayo. (2) </div>
</div>
<div class="q" id="p_37P1_2033"> <div class="divNumber">57.</div> <div class="p">
<span class="pN">2033</span>Mahaggato dhammo mahaggatassa dhammassa ārammaṇapaccayena paccayo—  cetopariyañāṇena mahaggatacittasamaṅgissa cittaṃ jānāti, ākāsānañcāyatanaṃ viññāṇañcāyatanassa…  ākiñcaññāyatanaṃ nevasaññānāsaññāyatanassa ārammaṇapaccayena paccayo. Mahaggatā khandhā iddhividhañāṇassa, cetopariyañāṇassa pubbenivāsānussatiñāṇassa yathākammūpagañāṇassa anāgataṃsañāṇassa ārammaṇapaccayena paccayo. (1) </div>
</div>
<div class="q" id="p_37P1_2034"> <div class="p">
<span class="pN">2034</span>Mahaggato dhammo parittassa dhammassa ārammaṇapaccayena paccayo—  paṭhamaṃ jhānaṃ paccavekkhati…pe…  nevasaññānāsaññāyatanaṃ paccavekkhati, dibbaṃ cakkhuṃ paccavekkhati, dibbaṃ sotadhātuṃ paccavekkhati, iddhividhañāṇaṃ paccavekkhati, cetopariyañāṇaṃ paccavekkhati, pubbenivāsānussatiñāṇaṃ paccavekkhati, yathākammūpagañāṇaṃ paccavekkhati, anāgataṃsañāṇaṃ paccavekkhati. Mahaggate khandhe aniccato…pe…  vipassati assādeti abhinandati, taṃ ārabbha rāgo uppajjati…pe…  domanassaṃ uppajjati. (2) </div>
</div>
<div class="q" id="p_37P1_2035"> <div class="divNumber">58.</div> <div class="p">
<span class="pN">2035</span>Appamāṇo dhammo appamāṇassa dhammassa ārammaṇapaccayena paccayo—  nibbānaṃ maggassa, phalassa ārammaṇapaccayena paccayo. (1) </div>
</div>
<div class="q" id="p_37P1_2036"> <div class="p">
<span class="pN">2036</span>Appamāṇo dhammo parittassa dhammassa ārammaṇapaccayena paccayo—  ariyā maggā vuṭṭhahitvā maggaṃ paccavekkhanti, phalaṃ paccavekkhanti, nibbānaṃ paccavekkhanti, nibbānaṃ gotrabhussa, vodānassa, āvajjanāya ārammaṇapaccayena paccayo. (2) </div>
</div>
<div class="q" id="p_37P1_2037"> <div class="p">
<span class="pN">2037</span>Appamāṇo dhammo mahaggatassa dhammassa ārammaṇapaccayena paccayo—  ariyā cetopariyañāṇena appamāṇacittasamaṅgissa cittaṃ jānanti, appamāṇā khandhā cetopariyañāṇassa, pubbenivāsānussatiñāṇassa, anāgataṃsañāṇassa ārammaṇapaccayena paccayo. (3) </div>
</div>
</html>
