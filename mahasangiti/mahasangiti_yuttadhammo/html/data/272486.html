<html>
<div class="i">7.13 Suvaṇṇavaṇṇalakkhaṇaṃ</div>
<div class="h">Lakkhaṇasutta</div>
<div class="q" id="h_8D_473"> <h2 class="paliSectionName">
<span class="pN">473</span>Suvaṇṇavaṇṇalakkhaṇaṃ </h2>
</div>
<div class="q" id="p_8D_474"> <div class="divNumber">218.</div> <div class="p">
<span class="pN">474</span>“Yampi, bhikkhave, tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto samāno akkodhano ahosi anupāyāsabahulo, bahumpi vutto samāno nābhisajji na kuppi na byāpajji na patitthīyi, na kopañca dosañca appaccayañca pātvākāsi. Dātā ca ahosi sukhumānaṃ mudukānaṃ attharaṇānaṃ pāvuraṇānaṃ khomasukhumānaṃ kappāsikasukhumānaṃ koseyyasukhumānaṃ kambalasukhumānaṃ. So tassa kammassa kaṭattā upacitattā…pe…  so tato cuto itthattaṃ āgato samāno imaṃ mahāpurisalakkhaṇaṃ paṭilabhati. Suvaṇṇavaṇṇo hoti kañcanasannibhattaco. </div>
</div>
<div class="q" id="p_8D_475"> <div class="p">
<span class="pN">475</span>So tena lakkhaṇena samannāgato sace agāraṃ ajjhāvasati, rājā hoti cakkavattī…pe…  rājā samāno kiṃ labhati? Lābhī hoti sukhumānaṃ mudukānaṃ attharaṇānaṃ pāvuraṇānaṃ khomasukhumānaṃ kappāsikasukhumānaṃ koseyyasukhumānaṃ kambalasukhumānaṃ. Rājā samāno idaṃ labhati…pe…  buddho samāno kiṃ labhati? Lābhī hoti sukhumānaṃ mudukānaṃ attharaṇānaṃ pāvuraṇānaṃ khomasukhumānaṃ kappāsikasukhumānaṃ koseyyasukhumānaṃ kambalasukhumānaṃ. Buddho samāno idaṃ labhati”. Etamatthaṃ bhagavā avoca. </div>
</div>
<div class="q" id="p_8D_476"> <div class="divNumber">219.</div> <div class="p">
<span class="pN">476</span>Tatthetaṃ vuccati—  </div>
</div>
<div class="q" id="p_8D_477"> <div class="p"> <table class="singleColumn"> <tr> <td> <div class="pN">477</div> <div class="G">“Akkodhañca adhiṭṭhahi adāsi,</div> </td> </tr> <tr> <td> <div class="G">Dānañca vatthāni sukhumāni succhavīni;</div> </td> </tr> <tr> <td> <div class="G">Purimatarabhave ṭhito abhivissaji,</div> </td> </tr> <tr> <td> <div class="G">Mahimiva suro abhivassaṃ.</div> </td> </tr> </table> </div>
</div>
<div class="q" id="p_8D_478"> <div class="p"> <table class="singleColumn"> <tr> <td> <div class="pN">478</div> <div class="G">Taṃ katvāna ito cuto dibbaṃ,</div> </td> </tr> <tr> <td> <div class="G">Upapajji sukataphalavipākamanubhutvā;</div> </td> </tr> <tr> <td> <div class="G">Kanakatanusannibho idhābhibhavati,</div> </td> </tr> <tr> <td> <div class="G">Suravarataroriva indo.</div> </td> </tr> </table> </div>
</div>
<div class="q" id="p_8D_479"> <div class="p"> <table class="singleColumn"> <tr> <td> <div class="pN">479</div> <div class="G">Gehañcāvasati naro apabbajja,</div> </td> </tr> <tr> <td> <div class="G">Micchaṃ mahatimahiṃ anusāsati;</div> </td> </tr> <tr> <td> <div class="G">Pasayha sahidha sattaratanaṃ,</div> </td> </tr> <tr> <td> <div class="G">Paṭilabhati vimalasukhumacchaviṃ suciñca.</div> </td> </tr> </table> </div>
</div>
<div class="q" id="p_8D_480"> <div class="p"> <table class="singleColumn"> <tr> <td> <div class="pN">480</div> <div class="G">Lābhī acchādanavatthamokkhapāvuraṇānaṃ,</div> </td> </tr> <tr> <td> <div class="G">Bhavati yadi anāgāriyataṃ upeti;</div> </td> </tr> <tr> <td> <div class="G">Sahito purimakataphalaṃ anubhavati,</div> </td> </tr> <tr> <td> <div class="G">Na bhavati katassa panāso”ti.</div> </td> </tr> </table> </div>
</div>
</html>
