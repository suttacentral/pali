<html>
<div class="i"> Ārammaṇa</div>
<div class="h">Piṭṭhiduka</div>
<div class="h">Sappītikaduka</div>
<div class="h">Pañhāvāra</div>
<div class="h">Paccayānulomādi</div>
<div class="h">Vibhaṅgavāra</div>
<div class="h">Ārammaṇa</div>
<div class="q" id="p_38P2_4402"> <div class="divNumber">150.</div> <div class="p">
<span class="pN">4402</span>Sappītiko dhammo sappītikassa dhammassa ārammaṇapaccayena paccayo—  sappītike khandhe ārabbha sappītikā khandhā uppajjanti. (Mūlaṃ kātabbaṃ.) Sappītike khandhe ārabbha appītikā khandhā ca pīti ca uppajjanti. (Mūlaṃ kātabbaṃ.) Sappītike khandhe ārabbha sappītikā khandhā ca pīti ca uppajjanti. (3) </div>
</div>
<div class="q" id="p_38P2_4403"> <div class="divNumber">151.</div> <div class="p">
<span class="pN">4403</span>Appītiko dhammo appītikassa dhammassa ārammaṇapaccayena paccayo—  appītikena cittena dānaṃ datvā sīlaṃ…pe…  uposathakammaṃ katvā appītikena cittena paccavekkhati, assādeti abhinandati, taṃ ārabbha appītiko rāgo uppajjati, diṭṭhi uppajjati, vicikicchā uppajjati, uddhaccaṃ uppajjati, domanassaṃ uppajjati; appītikā jhānā vuṭṭhahitvā…pe…  maggā vuṭṭhahitvā…pe…  phalā vuṭṭhahitvā appītikena cittena phalaṃ paccavekkhati, ariyā appītikena cittena nibbānaṃ paccavekkhanti, nibbānaṃ appītikassa gotrabhussa, vodānassa, maggassa, phalassa, āvajjanāya pītiyā ca ārammaṇapaccayena paccayo; ariyā appītikena cittena appītike pahīne kilese…pe…  vikkhambhite kilese…pe…  pubbe…pe…  cakkhuṃ…pe…  vatthuṃ appītike khandhe ca pītiñca appītikena cittena aniccato…pe…  vipassati assādeti abhinandati, taṃ ārabbha appītiko rāgo uppajjati…pe…  domanassaṃ uppajjati; dibbena cakkhunā rūpaṃ passati…pe…  phoṭṭhabbāyatanaṃ kāyaviññāṇassa ārammaṇapaccayena paccayo; appītikā khandhā iddhividhañāṇassa cetopariyañāṇassa, pubbenivāsānussatiñāṇassa, yathākammūpagañāṇassa, anāgataṃsañāṇassa, āvajjanāya pītiyā ca ārammaṇapaccayena paccayo; appītike khandhe ca pītiñca ārabbha appītikā khandhā ca pīti ca uppajjanti. (1) </div>
</div>
<div class="q" id="p_38P2_4404"> <div class="p">
<span class="pN">4404</span>Appītiko dhammo sappītikassa dhammassa ārammaṇapaccayena paccayo—  appītikena cittena dānaṃ datvā sīlaṃ…pe…  uposathakammaṃ…pe…  sappītikena cittena paccavekkhati assādeti abhinandati, taṃ ārabbha sappītiko rāgo uppajjati, diṭṭhi uppajjati; appītikā jhānā vuṭṭhahitvā…pe…  maggā vuṭṭhahitvā…pe…  phalā vuṭṭhahitvā sappītikena cittena phalaṃ paccavekkhati, ariyā sappītikena cittena nibbānaṃ paccavekkhanti, nibbānaṃ sappītikassa gotrabhussa, vodānassa, maggassa, phalassa ārammaṇapaccayena paccayo; ariyā sappītikena cittena appītike pahīne kilese…pe…  vikkhambhite kilese…pe…  pubbe…pe…  cakkhuṃ…pe…  vatthuṃ appītike khandhe ca pītiñca sappītikena cittena aniccato…pe…  vipassati assādeti abhinandati, taṃ ārabbha sappītiko rāgo uppajjati, diṭṭhi uppajjati; appītike khandhe ca pītiñca ārabbha sappītikā khandhā uppajjanti. (2) </div>
</div>
<div class="q" id="p_38P2_4405"> <div class="p">
<span class="pN">4405</span>Appītiko dhammo sappītikassa ca appītikassa ca dhammassa ārammaṇapaccayena paccayo—  appītikena cittena dānaṃ datvā sīlaṃ…pe…  uposathakammaṃ…pe…  sappītikena cittena paccavekkhati assādeti abhinandati, taṃ ārabbha sappītikā khandhā ca pīti ca uppajjanti, appītikā jhānā…pe…  maggā…pe…  phalā vuṭṭhahitvā sappītikena cittena phalaṃ paccavekkhati, ariyā sappītikena cittena nibbānaṃ paccavekkhanti, nibbānaṃ sappītikassa gotrabhussa, vodānassa, maggassa, phalassa, pītiyā ca ārammaṇapaccayena paccayo; ariyā sappītikena cittena appītike pahīne kilese paccavekkhanti, vikkhambhite kilese…pe…  pubbe…pe…  cakkhuṃ…pe…  vatthuṃ appītike khandhe ca pītiñca sappītikena cittena aniccato…pe…  vipassati assādeti abhinandati, taṃ ārabbha sappītikā khandhā ca pīti ca uppajjanti, appītike khandhe ca pītiñca ārabbha sappītikā khandhā ca pīti ca uppajjanti. (3) </div>
</div>
<div class="q" id="p_38P2_4406"> <div class="divNumber">152.</div> <div class="p">
<span class="pN">4406</span>Sappītiko ca appītiko ca dhammā sappītikassa dhammassa ārammaṇapaccayena paccayo—  sappītike khandhe ca pītiñca ārabbha sappītikā khandhā uppajjanti. (Mūlaṃ kātabbaṃ.) Sappītike khandhe ca pītiñca ārabbha appītikā khandhā ca pīti ca uppajjanti. </div>
</div>
<div class="q" id="p_38P2_4407"> <div class="p">
<span class="pN">4407</span>(Mūlaṃ kātabbaṃ.) Sappītike khandhe ca pītiñca ārabbha sappītikā khandhā ca pīti ca uppajjanti. (3) </div>
</div>
</html>
