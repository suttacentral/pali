<html>
<div class="i">8.13 Chaddisāpaṭicchādanakaṇḍa</div>
<div class="h">Siṅgālasutta</div>
<div class="h">Chaddisāpaṭicchādanakaṇḍa</div>
<div class="q" id="p_8D_623"> <div class="divNumber">266.</div> <div class="p">
<span class="pN">623</span>“Kathañca, gahapatiputta, ariyasāvako chaddisāpaṭicchādī hoti? Cha imā, gahapatiputta, disā veditabbā. Puratthimā disā mātāpitaro veditabbā, dakkhiṇā disā ācariyā veditabbā, pacchimā disā puttadārā veditabbā, uttarā disā mittāmaccā veditabbā, heṭṭhimā disā dāsakammakarā veditabbā, uparimā disā samaṇabrāhmaṇā veditabbā. </div>
</div>
<div class="q" id="p_8D_624"> <div class="divNumber">267.</div> <div class="p">
<span class="pN">624</span>Pañcahi kho, gahapatiputta, ṭhānehi puttena puratthimā disā mātāpitaro paccupaṭṭhātabbā—  bhato ne bharissāmi, kiccaṃ nesaṃ karissāmi, kulavaṃsaṃ ṭhapessāmi, dāyajjaṃ paṭipajjāmi, atha vā pana petānaṃ kālaṅkatānaṃ dakkhiṇaṃ anuppadassāmīti. Imehi kho, gahapatiputta, pañcahi ṭhānehi puttena puratthimā disā mātāpitaro paccupaṭṭhitā pañcahi ṭhānehi puttaṃ anukampanti. Pāpā nivārenti, kalyāṇe nivesenti, sippaṃ sikkhāpenti, patirūpena dārena saṃyojenti, samaye dāyajjaṃ niyyādenti. Imehi kho, gahapatiputta, pañcahi ṭhānehi puttena puratthimā disā mātāpitaro paccupaṭṭhitā imehi pañcahi ṭhānehi puttaṃ anukampanti. Evamassa esā puratthimā disā paṭicchannā hoti khemā appaṭibhayā. </div>
</div>
<div class="q" id="p_8D_625"> <div class="divNumber">268.</div> <div class="p">
<span class="pN">625</span>Pañcahi kho, gahapatiputta, ṭhānehi antevāsinā dakkhiṇā disā ācariyā paccupaṭṭhātabbā—  uṭṭhānena upaṭṭhānena sussusāya pāricariyāya sakkaccaṃ sippapaṭiggahaṇena. Imehi kho, gahapatiputta, pañcahi ṭhānehi antevāsinā dakkhiṇā disā ācariyā paccupaṭṭhitā pañcahi ṭhānehi antevāsiṃ anukampanti—  suvinītaṃ vinenti, suggahitaṃ gāhāpenti, sabbasippassutaṃ samakkhāyino bhavanti, mittāmaccesu paṭiyādenti, disāsu parittāṇaṃ karonti. Imehi kho, gahapatiputta, pañcahi ṭhānehi antevāsinā dakkhiṇā disā ācariyā paccupaṭṭhitā imehi pañcahi ṭhānehi antevāsiṃ anukampanti. Evamassa esā dakkhiṇā disā paṭicchannā hoti khemā appaṭibhayā. </div>
</div>
<div class="q" id="p_8D_626"> <div class="divNumber">269.</div> <div class="p">
<span class="pN">626</span>Pañcahi kho, gahapatiputta, ṭhānehi sāmikena pacchimā disā bhariyā paccupaṭṭhātabbā—  sammānanāya anavamānanāya anaticariyāya issariyavossaggena alaṅkārānuppadānena. Imehi kho, gahapatiputta, pañcahi ṭhānehi sāmikena pacchimā disā bhariyā paccupaṭṭhitā pañcahi ṭhānehi sāmikaṃ anukampati—  susaṃvihitakammantā ca hoti, saṅgahitaparijanā ca, anaticārinī ca, sambhatañca anurakkhati, dakkhā ca hoti analasā sabbakiccesu. Imehi kho, gahapatiputta, pañcahi ṭhānehi sāmikena pacchimā disā bhariyā paccupaṭṭhitā imehi pañcahi ṭhānehi sāmikaṃ anukampati. Evamassa esā pacchimā disā paṭicchannā hoti khemā appaṭibhayā. </div>
</div>
<div class="q" id="p_8D_627"> <div class="divNumber">270.</div> <div class="p">
<span class="pN">627</span>Pañcahi kho, gahapatiputta, ṭhānehi kulaputtena uttarā disā mittāmaccā paccupaṭṭhātabbā—  dānena peyyavajjena atthacariyāya samānattatāya avisaṃvādanatāya. Imehi kho, gahapatiputta, pañcahi ṭhānehi kulaputtena uttarā disā mittāmaccā paccupaṭṭhitā pañcahi ṭhānehi kulaputtaṃ anukampanti—  pamattaṃ rakkhanti, pamattassa sāpateyyaṃ rakkhanti, bhītassa saraṇaṃ honti, āpadāsu na vijahanti, aparapajā cassa paṭipūjenti. Imehi kho, gahapatiputta, pañcahi ṭhānehi kulaputtena uttarā disā mittāmaccā paccupaṭṭhitā imehi pañcahi ṭhānehi kulaputtaṃ anukampanti. Evamassa esā uttarā disā paṭicchannā hoti khemā appaṭibhayā. </div>
</div>
<div class="q" id="p_8D_628"> <div class="divNumber">271.</div> <div class="p">
<span class="pN">628</span>Pañcahi kho, gahapatiputta, ṭhānehi ayyirakena heṭṭhimā disā dāsakammakarā paccupaṭṭhātabbā—  yathābalaṃ kammantasaṃvidhānena bhattavetanānuppadānena gilānupaṭṭhānena acchariyānaṃ rasānaṃ saṃvibhāgena samaye vossaggena. Imehi kho, gahapatiputta, pañcahi ṭhānehi ayyirakena heṭṭhimā disā dāsakammakarā paccupaṭṭhitā pañcahi ṭhānehi ayyirakaṃ anukampanti—  pubbuṭṭhāyino ca honti, pacchā nipātino ca, dinnādāyino ca, sukatakammakarā ca, kittivaṇṇaharā ca. Imehi kho, gahapatiputta, pañcahi ṭhānehi ayyirakena heṭṭhimā disā dāsakammakarā paccupaṭṭhitā imehi pañcahi ṭhānehi ayyirakaṃ anukampanti. Evamassa esā heṭṭhimā disā paṭicchannā hoti khemā appaṭibhayā. </div>
</div>
<div class="q" id="p_8D_629"> <div class="divNumber">272.</div> <div class="p">
<span class="pN">629</span>Pañcahi kho, gahapatiputta, ṭhānehi kulaputtena uparimā disā samaṇabrāhmaṇā paccupaṭṭhātabbā—  mettena kāyakammena mettena vacīkammena mettena manokammena anāvaṭadvāratāya āmisānuppadānena. Imehi kho, gahapatiputta, pañcahi ṭhānehi kulaputtena uparimā disā samaṇabrāhmaṇā paccupaṭṭhitā chahi ṭhānehi kulaputtaṃ anukampanti—  pāpā nivārenti, kalyāṇe nivesenti, kalyāṇena manasā anukampanti, assutaṃ sāventi, sutaṃ pariyodāpenti, saggassa maggaṃ ācikkhanti. Imehi kho, gahapatiputta, pañcahi ṭhānehi kulaputtena uparimā disā samaṇabrāhmaṇā paccupaṭṭhitā imehi chahi ṭhānehi kulaputtaṃ anukampanti. Evamassa esā uparimā disā paṭicchannā hoti khemā appaṭibhayā”ti. </div>
</div>
<div class="q" id="p_8D_630"> <div class="divNumber">273.</div> <div class="p">
<span class="pN">630</span>Idamavoca bhagavā. Idaṃ vatvāna sugato athāparaṃ etadavoca satthā—  </div>
</div>
<div class="q" id="p_8D_631"> <div class="p"> <table class="singleColumn"> <tr> <td> <div class="pN">631</div> <div class="G">“Mātāpitā disā pubbā,</div> </td> </tr> <tr> <td> <div class="G">ācariyā dakkhiṇā disā;</div> </td> </tr> <tr> <td> <div class="G">Puttadārā disā pacchā,</div> </td> </tr> <tr> <td> <div class="G">mittāmaccā ca uttarā.</div> </td> </tr> </table> </div>
</div>
<div class="q" id="p_8D_632"> <div class="p"> <table class="singleColumn"> <tr> <td> <div class="pN">632</div> <div class="G">Dāsakammakarā heṭṭhā,</div> </td> </tr> <tr> <td> <div class="G">uddhaṃ samaṇabrāhmaṇā;</div> </td> </tr> <tr> <td> <div class="G">Etā disā namasseyya,</div> </td> </tr> <tr> <td> <div class="G">alamatto kule gihī.</div> </td> </tr> </table> </div>
</div>
<div class="q" id="p_8D_633"> <div class="p"> <table class="singleColumn"> <tr> <td> <div class="pN">633</div> <div class="G">Paṇḍito sīlasampanno,</div> </td> </tr> <tr> <td> <div class="G">saṇho ca paṭibhānavā;</div> </td> </tr> <tr> <td> <div class="G">Nivātavutti atthaddho,</div> </td> </tr> <tr> <td> <div class="G">tādiso labhate yasaṃ.</div> </td> </tr> </table> </div>
</div>
<div class="q" id="p_8D_634"> <div class="p"> <table class="singleColumn"> <tr> <td> <div class="pN">634</div> <div class="G">Uṭṭhānako analaso,</div> </td> </tr> <tr> <td> <div class="G">āpadāsu na vedhati;</div> </td> </tr> <tr> <td> <div class="G">Acchinnavutti medhāvī,</div> </td> </tr> <tr> <td> <div class="G">tādiso labhate yasaṃ.</div> </td> </tr> </table> </div>
</div>
<div class="q" id="p_8D_635"> <div class="p"> <table class="singleColumn"> <tr> <td> <div class="pN">635</div> <div class="G">Saṅgāhako mittakaro,</div> </td> </tr> <tr> <td> <div class="G">vadaññū vītamaccharo;</div> </td> </tr> <tr> <td> <div class="G">Netā vinetā anunetā,</div> </td> </tr> <tr> <td> <div class="G">tādiso labhate yasaṃ.</div> </td> </tr> </table> </div>
</div>
<div class="q" id="p_8D_636"> <div class="p"> <table class="singleColumn"> <tr> <td> <div class="pN">636</div> <div class="G">Dānañca peyyavajjañca,</div> </td> </tr> <tr> <td> <div class="G">atthacariyā ca yā idha;</div> </td> </tr> <tr> <td> <div class="G">Samānattatā ca dhammesu,</div> </td> </tr> <tr> <td> <div class="G">tattha tattha yathārahaṃ;</div> </td> </tr> <tr> <td> <div class="G">Ete kho saṅgahā loke,</div> </td> </tr> <tr> <td> <div class="G">rathassāṇīva yāyato.</div> </td> </tr> </table> </div>
</div>
<div class="q" id="p_8D_637"> <div class="p"> <table class="singleColumn"> <tr> <td> <div class="pN">637</div> <div class="G">Ete ca saṅgahā nāssu,</div> </td> </tr> <tr> <td> <div class="G">na mātā puttakāraṇā;</div> </td> </tr> <tr> <td> <div class="G">Labhetha mānaṃ pūjaṃ vā,</div> </td> </tr> <tr> <td> <div class="G">pitā vā puttakāraṇā.</div> </td> </tr> </table> </div>
</div>
<div class="q" id="p_8D_638"> <div class="p"> <table class="singleColumn"> <tr> <td> <div class="pN">638</div> <div class="G">Yasmā ca saṅgahā ete,</div> </td> </tr> <tr> <td> <div class="G">sammapekkhanti paṇḍitā;</div> </td> </tr> <tr> <td> <div class="G">Tasmā mahattaṃ papponti,</div> </td> </tr> <tr> <td> <div class="G">pāsaṃsā ca bhavanti te”ti.</div> </td> </tr> </table> </div>
</div>
<div class="q" id="p_8D_639"> <div class="divNumber">274.</div> <div class="p">
<span class="pN">639</span>Evaṃ vutte, siṅgālako gahapatiputto bhagavantaṃ etadavoca—  “abhikkantaṃ, bhante, abhikkantaṃ, bhante. Seyyathāpi, bhante, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya ‘cakkhumanto rūpāni dakkhantī’ti; evamevaṃ bhagavatā anekapariyāyena dhammo pakāsito. Esāhaṃ, bhante, bhagavantaṃ saraṇaṃ gacchāmi dhammañca bhikkhusaṃghañca. Upāsakaṃ maṃ bhagavā dhāretu, ajjatagge pāṇupetaṃ saraṇaṃ gatan”ti. </div>
</div>
<div class="ENDH3" id="p_8D_640">
<span class="pN">640</span>Siṅgālasuttaṃ niṭṭhitaṃ aṭṭhamaṃ.</div>
</html>
