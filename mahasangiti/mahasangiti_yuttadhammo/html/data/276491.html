<html>
<div class="i">1.5.6.2 Aṅgulipatodakasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Surāpānavagga
</div>
<div class="h">
Aṅgulipatodakasikkhāpada
</div>
<div class="q" id="p_2V_1030">
<div class="divNumber">
330.
</div>
<div class="p">
<span class="pN">1030</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū sattarasavaggiyaṃ bhikkhuṃ aṅgulipatodakena hāsesuṃ. So bhikkhu uttanto anassāsako kālamakāsi.
</div>
</div>
<div class="q" id="p_2V_1031">
<div class="p">
<span class="pN">1031</span>Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū bhikkhuṃ aṅgulipatodakena hāsessantī”ti…pe…  “saccaṃ kira tumhe, bhikkhave, bhikkhuṃ aṅgulipatodakena hāsethā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, bhikkhuṃ aṅgulipatodakena hāsessatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_1032">
<div class="divNumber">
331.
</div>
<div class="p">
<span class="pN">1032</span><span class="bold">“Aṅgulipatodake pācittiyan”</span>ti. (<span class="italic">52</span>:<span class="bold">101</span>)
</div>
</div>
<div class="q" id="p_2V_1033">
<div class="divNumber">
332.
</div>
<div class="p">
<span class="pN">1033</span><span class="bold">Aṅgulipatodako</span> nāma upasampanno upasampannaṃ hasādhippāyo kāyena kāyaṃ āmasati, āpatti pācittiyassa. Upasampanne upasampannasaññī aṅgulipatodakena hāseti, āpatti pācittiyassa. Upasampanne vematiko aṅgulipatodakena hāseti, āpatti pācittiyassa. Upasampanne anupasampannasaññī aṅgulipatodakena hāseti, āpatti pācittiyassa.
</div>
</div>
<div class="q" id="p_2V_1034">
<div class="p">
<span class="pN">1034</span>Kāyena kāyapaṭibaddhaṃ āmasati, āpatti dukkaṭassa. Kāyapaṭibaddhena kāyaṃ āmasati, āpatti dukkaṭassa. Kāyapaṭibaddhena kāyapaṭibaddhaṃ āmasati, āpatti dukkaṭassa. Nissaggiyena kāyaṃ āmasati, āpatti dukkaṭassa. Nissaggiyena kāyapaṭibaddhaṃ āmasati, āpatti dukkaṭassa. Nissaggiyena nissaggiyaṃ āmasati, āpatti dukkaṭassa.
</div>
</div>
<div class="q" id="p_2V_1035">
<div class="divNumber">
333.
</div>
<div class="p">
<span class="pN">1035</span>Anupasampannaṃ kāyena kāyaṃ āmasati, āpatti dukkaṭassa. Kāyena kāyapaṭibaddhaṃ āmasati, āpatti dukkaṭassa. Kāyapaṭibaddhena kāyaṃ āmasati, āpatti dukkaṭassa. Kāyapaṭibaddhena kāyapaṭibaddhaṃ āmasati, āpatti dukkaṭassa. Nissaggiyena kāyaṃ āmasati, āpatti dukkaṭassa. Nissaggiyena kāyapaṭibaddhaṃ āmasati, āpatti dukkaṭassa. Nissaggiyena nissaggiyaṃ āmasati, āpatti dukkaṭassa. Anupasampanne upasampannasaññī, āpatti dukkaṭassa. Anupasampanne vematiko, āpatti dukkaṭassa. Anupasampanne anupasampannasaññī, āpatti dukkaṭassa.
</div>
</div>
<div class="q" id="p_2V_1036">
<div class="divNumber">
334.
</div>
<div class="p">
<span class="pN">1036</span>Anāpatti—  na hasādhippāyo, sati karaṇīye āmasati, ummattakassa, ādikammikassāti.
</div>
</div>
<div class="CENTER" id="p_2V_1037">
<span class="pN">1037</span>Aṅgulipatodakasikkhāpadaṃ niṭṭhitaṃ dutiyaṃ.
</div>
</html>
