<html>
<div class="i">4.5.3 Nirayapālakathā</div>
<div class="h">Niggahapaṇṇāsaka</div>
<div class="h">Vīsatimavagga</div>
<div class="h">Nirayapālakathā</div>
<div class="q" id="p_32Kv_2665"> <div class="divNumber">866.</div> <div class="p">
<span class="pN">2665</span>๐ Natthi nirayesu nirayapālāti? Āmantā. Natthi nirayesu kammakāraṇāti? Na hevaṃ vattabbe…pe…  atthi nirayesu kammakāraṇāti? Āmantā. Atthi nirayesu nirayapālāti? Na hevaṃ vattabbe…pe… . </div>
</div>
<div class="q" id="p_32Kv_2666"> <div class="p">
<span class="pN">2666</span>๐ Atthi manussesu kammakāraṇā, atthi ca kāraṇikāti? Āmantā. Atthi nirayesu kammakāraṇā, atthi ca kāraṇikāti? Na hevaṃ vattabbe…pe…  atthi nirayesu kammakāraṇā, natthi ca kāraṇikāti? Āmantā. Atthi manussesu kammakāraṇā, natthi ca kāraṇikāti? Na hevaṃ vattabbe…pe… . </div>
</div>
<div class="q" id="p_32Kv_2667"> <div class="divNumber">867.</div> <div class="p">
<span class="pN">2667</span>× Atthi nirayesu nirayapālāti? Āmantā. Nanu vuttaṃ bhagavatā—  </div>
</div>
<div class="q" id="p_32Kv_2668"> <div class="p"> <table class="singleColumn"> <tr> <td> <div class="pN">2668</div> <div class="G">“Na vessabhū nopi ca pettirājā,</div> </td> </tr> <tr> <td> <div class="G">Somo yamo vessavaṇo ca rājā;</div> </td> </tr> <tr> <td> <div class="G">Sakāni kammāni hananti tattha,</div> </td> </tr> <tr> <td> <div class="G">Ito paṇunnaṃ paralokapattan”ti.</div> </td> </tr> </table> </div>
</div>
<div class="q" id="p_32Kv_2669"> <div class="p">
<span class="pN">2669</span>Attheva suttantoti? Āmantā. Tena hi natthi nirayesu nirayapālāti. </div>
</div>
<div class="q" id="p_32Kv_2670"> <div class="divNumber">868.</div> <div class="p">
<span class="pN">2670</span>๐ Natthi nirayesu nirayapālāti? Āmantā. Nanu vuttaṃ bhagavatā—  “tamenaṃ, bhikkhave, nirayapālā pañcavidhabandhanaṃ nāma kāraṇaṃ kārenti—  tattaṃ ayokhīlaṃ hatthe gamenti, tattaṃ ayokhīlaṃ dutiye hatthe gamenti, tattaṃ ayokhīlaṃ pāde gamenti, tattaṃ ayokhīlaṃ dutiye pāde gamenti, tattaṃ ayokhīlaṃ majjheurasmiṃ gamenti; so tattha dukkhā tibbā kaṭukā vedanā vedeti; na ca tāva kālaṃ karoti yāva na taṃ pāpakammaṃ byantī hotī”ti. Attheva suttantoti? Āmantā. Tena hi atthi nirayesu nirayapālāti. </div>
</div>
<div class="q" id="p_32Kv_2671"> <div class="p">
<span class="pN">2671</span>๐ Natthi nirayesu nirayapālāti? Āmantā. Nanu vuttaṃ bhagavatā—  “tamenaṃ, bhikkhave, nirayapālā saṃvesetvā kuṭhārīhi tacchanti…pe…  tamenaṃ, bhikkhave, nirayapālā uddhampādaṃ adhosiraṃ ṭhapetvā vāsīhi tacchanti…pe…  tamenaṃ, bhikkhave, nirayapālā rathe yojetvā ādittāya pathaviyā sampajjalitāya sajotibhūtāya sārentipi paccāsārentipi…pe…  tamenaṃ, bhikkhave, nirayapālā mahantaṃ aṅgārapabbataṃ ādittaṃ sampajjalitaṃ sajotibhūtaṃ āropentipi oropentipi…pe…  tamenaṃ, bhikkhave, nirayapālā uddhampādaṃ adhosiraṃ gahetvā tattāya lohakumbhiyā pakkhipanti ādittāya sampajjalitāya sajotibhūtāya. So tattha pheṇuddehakaṃ paccati, so tattha pheṇuddehakaṃ paccamāno sakimpi uddhaṃ gacchati, sakimpi adho gacchati, sakimpi tiriyaṃ gacchati. So tattha dukkhā tibbā kaṭukā vedanā vedayati, na ca tāva kālaṃ karoti yāva na taṃ pāpakammaṃ byantīhoti. Tamenaṃ, bhikkhave, nirayapālā mahāniraye pakkhipanti. So kho pana, bhikkhave, mahānirayo—  </div>
</div>
<div class="q" id="p_32Kv_2672"> <div class="p"> <table class="singleColumn"> <tr> <td> <div class="pN">2672</div> <div class="G">Catukkaṇṇo catudvāro,</div> </td> </tr> <tr> <td> <div class="G">vibhatto bhāgaso mito;</div> </td> </tr> <tr> <td> <div class="G">Ayopākārapariyanto,</div> </td> </tr> <tr> <td> <div class="G">ayasā paṭikujjito.</div> </td> </tr> </table> </div>
</div>
<div class="q" id="p_32Kv_2673"> <div class="p"> <table class="singleColumn"> <tr> <td> <div class="pN">2673</div> <div class="G">Tassa ayomayā bhūmi,</div> </td> </tr> <tr> <td> <div class="G">Jalitā tejasā yutā;</div> </td> </tr> <tr> <td> <div class="G">Samantā yojanasataṃ,</div> </td> </tr> <tr> <td> <div class="G">Pharitvā tiṭṭhati sabbadā”ti.</div> </td> </tr> </table> </div>
</div>
<div class="q" id="p_32Kv_2674"> <div class="p">
<span class="pN">2674</span>Attheva suttantoti? Āmantā. Tena hi atthi nirayesu nirayapālāti. </div>
</div>
<div class="CENTER" id="p_32Kv_2675">
<span class="pN">2675</span>Nirayapālakathā niṭṭhitā.</div>
</html>
