<html>
<div class="i">2.3.2.4.1 Saññojanaduka</div>
<div class="h">Niddesa</div>
<div class="h">Nikkhepakaṇḍa</div>
<div class="h">Dukanikkhepa</div>
<div class="h">Saññojanagocchaka</div>
<div class="h">Saññojanaduka</div>
<div class="q" id="p_29Dhs_1810"> <div class="divNumber">1118.</div> <div class="p">
<span class="pN">1810</span>Katame dhammā saññojanā? Dasa saññojanāni—  kāmarāgasaññojanaṃ, paṭighasaññojanaṃ, mānasaññojanaṃ, diṭṭhisaññojanaṃ, vicikicchāsaññojanaṃ, sīlabbataparāmāsasaññojanaṃ, bhavarāgasaññojanaṃ, issāsaññojanaṃ, macchariyasaññojanaṃ, avijjāsaññojanaṃ. </div>
</div>
<div class="q" id="p_29Dhs_1811"> <div class="divNumber">1119.</div> <div class="p">
<span class="pN">1811</span>Tattha katamaṃ kāmarāgasaññojanaṃ? Yo kāmesu kāmacchando kāmarāgo kāmanandī kāmataṇhā kāmasineho kāmapariḷāho kāmamucchā kāmajjhosānaṃ—  idaṃ vuccati kāmarāgasaññojanaṃ. </div>
</div>
<div class="q" id="p_29Dhs_1812"> <div class="divNumber">1120.</div> <div class="p">
<span class="pN">1812</span>Tattha katamaṃ paṭighasaññojanaṃ? Anatthaṃ me acarīti āghāto jāyati, anatthaṃ me caratīti āghāto jāyati, anatthaṃ me carissatīti āghāto jāyati, piyassa me manāpassa anatthaṃ acari…pe…  anatthaṃ carati…pe…  anatthaṃ carissatīti āghāto jāyati, appiyassa me amanāpassa atthaṃ acari…pe…  atthaṃ carati…pe…  atthaṃ carissatīti āghāto jāyati, aṭṭhāne vā pana āghāto jāyati. Yo evarūpo cittassa āghāto paṭighāto paṭighaṃ paṭivirodho kopo pakopo sampakopo doso padoso sampadoso cittassa byāpatti manopadoso kodho kujjhanā kujjhitattaṃ doso dussanā dussitattaṃ byāpatti byāpajjanā byāpajjitattaṃ virodho paṭivirodho caṇḍikkaṃ asuropo anattamanatā cittassa—  idaṃ vuccati paṭighasaññojanaṃ. </div>
</div>
<div class="q" id="p_29Dhs_1813"> <div class="divNumber">1121.</div> <div class="p">
<span class="pN">1813</span>Tattha katamaṃ mānasaññojanaṃ? Seyyohamasmīti māno, sadisohamasmīti māno, hīnohamasmīti māno. Yo evarūpo māno maññanā maññitattaṃ unnati unnamo dhajo sampaggāho ketukamyatā cittassa—  idaṃ vuccati mānasaññojanaṃ. </div>
</div>
<div class="q" id="p_29Dhs_1814"> <div class="divNumber">1122.</div> <div class="p">
<span class="pN">1814</span>Tattha katamaṃ diṭṭhisaññojanaṃ? Sassato lokoti vā, asassato lokoti vā, antavā lokoti vā, anantavā lokoti vā, taṃ jīvaṃ taṃ sarīranti vā, aññaṃ jīvaṃ aññaṃ sarīranti vā, hoti tathāgato paraṃ maraṇāti vā, na hoti tathāgato paraṃ maraṇāti vā, hoti ca na ca hoti tathāgato paraṃ maraṇāti vā, neva hoti na na hoti tathāgato paraṃ maraṇāti vā; yā evarūpā diṭṭhi diṭṭhigataṃ diṭṭhigahanaṃ diṭṭhikantāro diṭṭhivisūkāyikaṃ diṭṭhivipphanditaṃ diṭṭhisaññojanaṃ gāho patiṭṭhāho abhiniveso parāmāso kummaggo micchāpatho micchattaṃ titthāyatanaṃ vipariyāsaggāho—  idaṃ vuccati diṭṭhisaññojanaṃ. Ṭhapetvā sīlabbataparāmāsasaññojanaṃ sabbāpi micchādiṭṭhi diṭṭhisaññojanaṃ. </div>
</div>
<div class="q" id="p_29Dhs_1815"> <div class="divNumber">1123.</div> <div class="p">
<span class="pN">1815</span>Tattha katamaṃ vicikicchāsaññojanaṃ? Satthari kaṅkhati vicikicchati, dhamme kaṅkhati vicikicchati, saṃghe kaṅkhati vicikicchati, sikkhāya kaṅkhati vicikicchati, pubbante kaṅkhati vicikicchati, aparante kaṅkhati vicikicchati, pubbantāparante kaṅkhati vicikicchati, idappaccayatā paṭiccasamuppannesu dhammesu kaṅkhati vicikicchati; yā evarūpā kaṅkhā kaṅkhāyanā kaṅkhāyitattaṃ vimati vicikicchā dveḷhakaṃ dvedhāpatho saṃsayo anekaṃsaggāho āsappanā parisappanā apariyogāhanā thambhitattaṃ cittassa manovilekho—  idaṃ vuccati vicikicchāsaññojanaṃ. </div>
</div>
<div class="q" id="p_29Dhs_1816"> <div class="divNumber">1124.</div> <div class="p">
<span class="pN">1816</span>Tattha katamaṃ sīlabbataparāmāsasaññojanaṃ? Ito bahiddhā samaṇabrāhmaṇānaṃ sīlena suddhi vatena suddhi sīlabbatena suddhīti; yā evarūpā diṭṭhi diṭṭhigataṃ diṭṭhigahanaṃ diṭṭhikantāro diṭṭhivisūkāyikaṃ diṭṭhivipphanditaṃ diṭṭhisaññojanaṃ gāho patiṭṭhāho abhiniveso parāmāso kummaggo micchāpatho micchattaṃ titthāyatanaṃ vipariyāsaggāho—  idaṃ vuccati sīlabbataparāmāsasaññojanaṃ. </div>
</div>
<div class="q" id="p_29Dhs_1817"> <div class="divNumber">1125.</div> <div class="p">
<span class="pN">1817</span>Tattha katamaṃ bhavarāgasaññojanaṃ? Yo bhavesu bhavachando bhavarāgo bhavanandī bhavataṇhā bhavasineho bhavapariḷāho bhavamucchā bhavajjhosānaṃ—  idaṃ vuccati bhavarāgasaññojanaṃ. </div>
</div>
<div class="q" id="p_29Dhs_1818"> <div class="divNumber">1126.</div> <div class="p">
<span class="pN">1818</span>Tattha katamaṃ issāsaññojanaṃ? Yā paralābhasakkāragarukāramānanavandanapūjanāsu issā issāyanā issāyitattaṃ usūyā usūyanā usūyitattaṃ—  idaṃ vuccati issāsaññojanaṃ. </div>
</div>
<div class="q" id="p_29Dhs_1819"> <div class="divNumber">1127.</div> <div class="p">
<span class="pN">1819</span>Tattha katamaṃ macchariyasaññojanaṃ? Pañca macchariyāni—  āvāsamacchariyaṃ, kulamacchariyaṃ, lābhamacchariyaṃ, vaṇṇamacchariyaṃ, dhammamacchariyaṃ. Yaṃ evarūpaṃ maccheraṃ maccharāyanā maccharāyitattaṃ vevicchaṃ kadariyaṃ kaṭukañcukatā aggahitattaṃ cittassa—  idaṃ vuccati macchariyasaññojanaṃ. </div>
</div>
<div class="q" id="p_29Dhs_1820"> <div class="divNumber">1128.</div> <div class="p">
<span class="pN">1820</span>Tattha katamaṃ avijjāsaññojanaṃ? Dukkhe aññāṇaṃ, dukkhasamudaye aññāṇaṃ, dukkhanirodhe aññāṇaṃ, dukkhanirodhagāminiyā paṭipadāya aññāṇaṃ, pubbante aññāṇaṃ, aparante aññāṇaṃ, pubbantāparante aññāṇaṃ, idappaccayatā paṭiccasamuppannesu dhammesu aññāṇaṃ; yaṃ evarūpaṃ aññāṇaṃ adassanaṃ anabhisamayo ananubodho asambodho appaṭivedho asaṅgāhanā apariyogāhanā asamapekkhanā apaccavekkhaṇā apaccakkhakammaṃ dummejjhaṃ bālyaṃ asampajaññaṃ moho pamoho sammoho avijjā avijjogho avijjāyogo avijjānusayo avijjāpariyuṭṭhānaṃ avijjālaṅgī moho akusalamūlaṃ—  idaṃ vuccati avijjāsaññojanaṃ. </div>
</div>
<div class="q" id="p_29Dhs_1821"> <div class="p">
<span class="pN">1821</span>Ime dhammā saññojanā. </div>
</div>
<div class="q" id="p_29Dhs_1822"> <div class="divNumber">1129.</div> <div class="p">
<span class="pN">1822</span>Katame dhammā no saññojanā? Te dhamme ṭhapetvā avasesā kusalākusalābyākatā dhammā kāmāvacarā, rūpāvacarā, arūpāvacarā, apariyāpannā; vedanākkhandho…pe…  viññāṇakkhandho; sabbañca rūpaṃ, asaṅkhatā ca dhātu—  ime dhammā no saññojanā. </div>
</div>
</html>
