<html>
<div class="i"> Ārammaṇa</div>
<div class="h">Parāmāsagocchaka</div>
<div class="h">Parāmāsaduka</div>
<div class="h">Pañhāvāra</div>
<div class="h">Paccayānuloma</div>
<div class="h">Vibhaṅgavāra</div>
<div class="h">Ārammaṇa</div>
<div class="q" id="p_38P2_2159"> <div class="divNumber">18.</div> <div class="p">
<span class="pN">2159</span>Parāmāso dhammo parāmāsassa dhammassa ārammaṇapaccayena paccayo—  parāmāsaṃ ārabbha parāmāso uppajjati. (Mūlaṃ kātabbaṃ.) Parāmāsaṃ ārabbha noparāmāsā khandhā uppajjanti. (Mūlaṃ kātabbaṃ.) Parāmāsaṃ ārabbha parāmāso ca sampayuttakā ca khandhā uppajjanti. (3) </div>
</div>
<div class="q" id="p_38P2_2160"> <div class="divNumber">19.</div> <div class="p">
<span class="pN">2160</span>Noparāmāso dhammo noparāmāsassa dhammassa ārammaṇapaccayena paccayo—  dānaṃ…pe…  sīlaṃ…pe…  uposathakammaṃ katvā taṃ paccavekkhati, assādeti abhinandati, taṃ ārabbha rāgo…pe…  vicikicchā…  uddhaccaṃ…  domanassaṃ uppajjati; pubbe suciṇṇāni…pe…  jhānā vuṭṭhahitvā jhānaṃ…pe…  ariyā maggā vuṭṭhahitvā maggaṃ paccavekkhanti, phalaṃ paccavekkhanti, nibbānaṃ paccavekkhanti. Nibbānaṃ gotrabhussa, vodānassa, maggassa, phalassa, āvajjanāya ārammaṇapaccayena paccayo; ariyā noparāmāse pahīne kilese…pe…  vikkhambhite kilese…pe…  pubbe…pe…  cakkhuṃ…pe…  vatthuṃ noparāmāse khandhe aniccato…pe…  vipassati, assādeti abhinandati, taṃ ārabbha rāgo…pe…  vicikicchā…  uddhaccaṃ…  domanassaṃ uppajjati; dibbena cakkhunā rūpaṃ passati, dibbāya sotadhātuyā saddaṃ suṇāti. Cetopariyañāṇena noparāmāsacittasamaṅgissa cittaṃ jānāti, ākāsānañcāyatanaṃ viññāṇañcāyatanassa…pe…  ākiñcaññāyatanaṃ nevasaññānāsaññāyatanassa…pe…  rūpāyatanaṃ cakkhuviññāṇassa…pe…  phoṭṭhabbāyatanaṃ kāyaviññāṇassa…pe…  noparāmāsā khandhā iddhividhañāṇassa, cetopariyañāṇassa, pubbenivāsānussatiñāṇassa, yathākammūpagañāṇassa, anāgataṃsañāṇassa, āvajjanāya ārammaṇapaccayena paccayo. (1) </div>
</div>
<div class="q" id="p_38P2_2161"> <div class="p">
<span class="pN">2161</span>Noparāmāso dhammo parāmāsassa dhammassa ārammaṇapaccayena paccayo—  dānaṃ…pe…  sīlaṃ…pe…  uposathakammaṃ…pe…  taṃ assādeti abhinandati, taṃ ārabbha diṭṭhi uppajjati, pubbe…pe…  jhānā…pe…  cakkhuṃ…pe…  vatthuṃ noparāmāse khandhe assādeti abhinandati, taṃ ārabbha diṭṭhi uppajjati. (2) </div>
</div>
<div class="q" id="p_38P2_2162"> <div class="p">
<span class="pN">2162</span>Noparāmāso dhammo parāmāsassa ca noparāmāsassa ca dhammassa ārammaṇapaccayena paccayo—  dānaṃ…pe…  sīlaṃ…pe…  uposathakammaṃ…pe…  taṃ assādeti abhinandati, taṃ ārabbha parāmāso ca sampayuttakā ca khandhā uppajjanti, pubbe…pe…  jhānā…pe…  cakkhuṃ…pe…  vatthuṃ noparāmāse khandhe assādeti abhinandati, taṃ ārabbha parāmāso ca sampayuttakā ca khandhā uppajjanti. (3) </div>
</div>
<div class="q" id="p_38P2_2163"> <div class="divNumber">20.</div> <div class="p">
<span class="pN">2163</span>Parāmāso ca noparāmāso ca dhammā parāmāsassa dhammassa ārammaṇapaccayena paccayo—  parāmāsañca sampayuttake ca khandhe ārabbha parāmāso uppajjati…  tīṇi. </div>
</div>
</html>
