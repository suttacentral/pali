<html>
<div class="i">1.1.2 Vitthatasutta</div>
<div class="h">Paṭhamapaṇṇāsaka</div>
<div class="h">Sekhabalavagga</div>
<div class="h">Vitthatasutta</div>
<div class="q" id="p_16A5_6"> <div class="divNumber">2.</div> <div class="p">
<span class="pN">6</span>“Pañcimāni, bhikkhave, sekhabalāni. Katamāni pañca? Saddhābalaṃ, hirībalaṃ, ottappabalaṃ, vīriyabalaṃ, paññābalaṃ. </div>
</div>
<div class="q" id="p_16A5_7"> <div class="p">
<span class="pN">7</span>Katamañca, bhikkhave, saddhābalaṃ? Idha, bhikkhave, ariyasāvako saddho hoti, saddahati tathāgatassa bodhiṃ—  ‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti. Idaṃ vuccati, bhikkhave, saddhābalaṃ. </div>
</div>
<div class="q" id="p_16A5_8"> <div class="p">
<span class="pN">8</span>Katamañca, bhikkhave, hirībalaṃ? Idha, bhikkhave, ariyasāvako hirīmā hoti, hirīyati kāyaduccaritena vacīduccaritena manoduccaritena, hirīyati pāpakānaṃ akusalānaṃ dhammānaṃ samāpattiyā. Idaṃ vuccati, bhikkhave, hirībalaṃ. </div>
</div>
<div class="q" id="p_16A5_9"> <div class="p">
<span class="pN">9</span>Katamañca, bhikkhave, ottappabalaṃ? Idha, bhikkhave, ariyasāvako ottappī hoti, ottappati kāyaduccaritena vacīduccaritena manoduccaritena, ottappati pāpakānaṃ akusalānaṃ dhammānaṃ samāpattiyā. Idaṃ vuccati, bhikkhave, ottappabalaṃ. </div>
</div>
<div class="q" id="p_16A5_10"> <div class="p">
<span class="pN">10</span>Katamañca, bhikkhave, vīriyabalaṃ? Idha, bhikkhave, ariyasāvako āraddhavīriyo viharati akusalānaṃ dhammānaṃ pahānāya, kusalānaṃ dhammānaṃ upasampadāya, thāmavā daḷhaparakkamo anikkhittadhuro kusalesu dhammesu. Idaṃ vuccati, bhikkhave, vīriyabalaṃ. </div>
</div>
<div class="q" id="p_16A5_11"> <div class="p">
<span class="pN">11</span>Katamañca, bhikkhave, paññābalaṃ? Idha, bhikkhave, ariyasāvako paññavā hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā. Idaṃ vuccati, bhikkhave, paññābalaṃ. Imāni kho, bhikkhave, pañca sekhabalāni. </div>
</div>
<div class="q" id="p_16A5_12"> <div class="p">
<span class="pN">12</span>Tasmātiha, bhikkhave, evaṃ sikkhitabbaṃ—  ‘saddhābalena samannāgatā bhavissāma sekhabalena, hirībalena…  ottappabalena…  vīriyabalena…  paññābalena samannāgatā bhavissāma sekhabalenā’ti. Evañhi kho, bhikkhave, sikkhitabban”ti. </div>
</div>
<div class="CENTER" id="p_16A5_13">
<span class="pN">13</span>Dutiyaṃ.</div>
</html>
