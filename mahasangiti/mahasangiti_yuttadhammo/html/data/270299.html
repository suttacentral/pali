<html>
<div class="i">4.2.6 Navattabbaṃsaṃghodakkhiṇaṃpaṭiggaṇhātikathā</div>
<div class="h">Niggahapaṇṇāsaka</div>
<div class="h">Sattarasamavagga</div>
<div class="h">Navattabbaṃsaṃghodakkhiṇaṃpaṭiggaṇhātikathā</div>
<div class="q" id="p_32Kv_2465"> <div class="divNumber">791.</div> <div class="p">
<span class="pN">2465</span>๐ Na vattabbaṃ—  “saṃgho dakkhiṇaṃ paṭiggaṇhātī”ti? Āmantā. Nanu saṃgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassāti? Āmantā. Hañci saṃgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassa, tena vata re vattabbe—  “saṃgho dakkhiṇaṃ paṭiggaṇhātī”ti. </div>
</div>
<div class="q" id="p_32Kv_2466"> <div class="p">
<span class="pN">2466</span>๐ Na vattabbaṃ—  “saṃgho dakkhiṇaṃ paṭiggaṇhātī”ti? Āmantā. Nanu cattāro purisayugā aṭṭha purisapuggalā dakkhiṇeyyā vuttā bhagavatāti? Āmantā. Hañci cattāro purisayugā aṭṭha purisapuggalā dakkhiṇeyyā vuttā bhagavatā, tena vata re vattabbe—  “saṃgho dakkhiṇaṃ paṭiggaṇhātī”ti. </div>
</div>
<div class="q" id="p_32Kv_2467"> <div class="p">
<span class="pN">2467</span>๐ Na vattabbaṃ—  “saṃgho dakkhiṇaṃ paṭiggaṇhātī”ti? Āmantā. Nanu atthi keci saṃghassa dānaṃ dentīti? Āmantā. Hañci atthi keci saṃghassa dānaṃ denti, tena vata re vattabbe—  “saṃgho dakkhiṇaṃ paṭiggaṇhātī”ti. Nanu atthi keci saṃghassa cīvaraṃ denti…pe…  piṇḍapātaṃ denti…  senāsanaṃ denti…  gilānapaccayabhesajjaparikkhāraṃ denti…  khādanīyaṃ denti…  bhojanīyaṃ denti…pe…  pānīyaṃ dentīti? Āmantā. Hañci atthi keci saṃghassa pānīyaṃ denti, tena vata re vattabbe—  “saṃgho dakkhiṇaṃ paṭiggaṇhātī”ti. </div>
</div>
<div class="q" id="p_32Kv_2468"> <div class="p">
<span class="pN">2468</span>๐ Na vattabbaṃ—  “saṃgho dakkhiṇaṃ paṭiggaṇhātī”ti? Āmantā. Nanu vuttaṃ bhagavatā—  </div>
</div>
<div class="q" id="p_32Kv_2469"> <div class="p"> <table class="singleColumn"> <tr> <td> <div class="pN">2469</div> <div class="G">“Āhutiṃ jātavedova,</div> </td> </tr> <tr> <td> <div class="G">mahāmeghaṃva medanī;</div> </td> </tr> <tr> <td> <div class="G">Saṃgho samādhisampanno,</div> </td> </tr> <tr> <td> <div class="G">paṭiggaṇhāti dakkhiṇan”ti.</div> </td> </tr> </table> </div>
</div>
<div class="q" id="p_32Kv_2470"> <div class="p">
<span class="pN">2470</span>Attheva suttantoti? Āmantā. Tena hi saṃgho dakkhiṇaṃ paṭiggaṇhātīti. </div>
</div>
<div class="q" id="p_32Kv_2471"> <div class="divNumber">792.</div> <div class="p">
<span class="pN">2471</span>× Saṃgho dakkhiṇaṃ paṭiggaṇhātīti? Āmantā. Maggo paṭiggaṇhāti, phalaṃ paṭiggaṇhātīti? Na hevaṃ vattabbe…pe… . </div>
</div>
<div class="CENTER" id="p_32Kv_2472">
<span class="pN">2472</span>Na vattabbaṃ saṃgho dakkhiṇaṃ paṭiggaṇhātītikathā niṭṭhitā.</div>
</html>
