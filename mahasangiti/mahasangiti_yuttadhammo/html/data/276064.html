<html>
<div class="i">6.3.8 Ājīvakasutta</div>
<div class="h">Chaṭṭhapaṇṇāsaka</div>
<div class="h">Sikkhāpadapeyyāla</div>
<div class="h">Ājīvakasutta</div>
<div class="q" id="p_16A5_1401"> <div class="divNumber">293.</div> <div class="p">
<span class="pN">1401</span>“Pañcahi, bhikkhave, dhammehi samannāgato ājīvako yathābhataṃ nikkhitto evaṃ niraye. Katamehi pañcahi? Pāṇātipātī hoti, adinnādāyī hoti, abrahmacārī hoti, musāvādī hoti, surāmerayamajjapamādaṭṭhāyī hoti. Imehi kho, bhikkhave, pañcahi dhammehi samannāgato ājīvako yathābhataṃ nikkhitto evaṃ niraye”ti. </div>
</div>
<div class="CENTER" id="p_16A5_1402">
<span class="pN">1402</span>Aṭṭhamaṃ.</div>
</html>
