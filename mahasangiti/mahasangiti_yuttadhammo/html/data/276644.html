<html>
<div class="i">2.4.1.8 Uccārachaḍḍanasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Lasuṇavagga</div>
<div class="h">Uccārachaḍḍanasikkhāpada</div>
<div class="q" id="p_2V_2635"> <div class="divNumber">824.</div> <div class="p">
<span class="pN">2635</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññataro brāhmaṇo nibbiṭṭharājabhaṭo “taññeva bhaṭapathaṃ yācissāmī”ti sīsaṃ nahāyitvā bhikkhunupassayaṃ nissāya rājakulaṃ gacchati. Aññatarā bhikkhunī kaṭāhe vaccaṃ katvā tirokuṭṭe chaḍḍentī tassa brāhmaṇassa matthake āsumbhi. Atha kho so brāhmaṇo ujjhāyati khiyyati vipāceti—  “assamaṇiyo imā muṇḍā bandhakiniyo. Kathañhi nāma gūthakaṭāhaṃ matthake āsumbhissanti. Imāsaṃ upassayaṃ jhāpessāmī”ti. Ummukaṃ gahetvā upassayaṃ pavisati. Aññataro upāsako upassayā nikkhamanto addasa taṃ brāhmaṇaṃ ummukaṃ gahetvā upassayaṃ pavisantaṃ. Disvāna taṃ brāhmaṇaṃ etadavoca—  “kissa tvaṃ, bho, ummukaṃ gahetvā upassayaṃ pavisasī”ti? “Imā maṃ, bho, muṇḍā bandhakiniyo gūthakaṭāhaṃ matthake āsumbhiṃsu. Imāsaṃ upassayaṃ jhāpessāmī”ti. “Gaccha, bho brāhmaṇa, maṅgalaṃ etaṃ. Sahassaṃ lacchasi tañca bhaṭapathan”ti. Atha kho so brāhmaṇo sīsaṃ nahāyitvā rājakulaṃ gantvā sahassaṃ alattha tañca bhaṭapathaṃ. </div>
</div>
<div class="q" id="p_2V_2636"> <div class="p">
<span class="pN">2636</span>Atha kho so upāsako upassayaṃ pavisitvā bhikkhunīnaṃ etamatthaṃ ārocetvā paribhāsi. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhuniyo uccāraṃ tirokuṭṭe chaḍḍessantī”ti…pe…  “saccaṃ kira, bhikkhave, bhikkhuniyo uccāraṃ tirokuṭṭe chaḍḍentī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhuniyo uccāraṃ tirokuṭṭe chaḍḍessanti. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  </div>
</div>
<div class="q" id="p_2V_2637"> <div class="divNumber">825.</div> <div class="p">
<span class="pN">2637</span><span class="bold">“Yā pana bhikkhunī uccāraṃ vā passāvaṃ vā saṅkāraṃ vā vighāsaṃ vā tirokuṭṭe vā tiropākāre vā chaḍḍeyya vā chaḍḍāpeyya vā, pācittiyan”</span>ti. (<span class="italic">8</span>:<span class="bold">63</span>) </div>
</div>
<div class="q" id="p_2V_2638"> <div class="divNumber">826.</div> <div class="p">
<span class="pN">2638</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṃ imasmiṃ atthe adhippetā bhikkhunīti. </div>
</div>
<div class="q" id="p_2V_2639"> <div class="p">
<span class="pN">2639</span><span class="bold">Uccāro</span> nāma gūtho vuccati. <span class="bold">Passāvo</span> nāma muttaṃ vuccati. </div>
</div>
<div class="q" id="p_2V_2640"> <div class="p">
<span class="pN">2640</span><span class="bold">Saṅkāraṃ</span> nāma kacavaraṃ vuccati. </div>
</div>
<div class="q" id="p_2V_2641"> <div class="p">
<span class="pN">2641</span><span class="bold">Vighāsaṃ</span> nāma calakāni vā aṭṭhikāni vā ucchiṭṭhodakaṃ vā. </div>
</div>
<div class="q" id="p_2V_2642"> <div class="p">
<span class="pN">2642</span><span class="bold">Kuṭṭo</span> nāma tayo kuṭṭā—  iṭṭhakākuṭṭo, silākuṭṭo, dārukuṭṭo. </div>
</div>
<div class="q" id="p_2V_2643"> <div class="p">
<span class="pN">2643</span><span class="bold">Pākāro</span> nāma tayo pākārā—  iṭṭhakāpākāro, silāpākāro, dārupākāro. </div>
</div>
<div class="q" id="p_2V_2644"> <div class="p">
<span class="pN">2644</span><span class="bold">Tirokuṭṭe</span>ti kuṭṭassa parato. <span class="bold">Tiropākāre</span>ti pākārassa parato. </div>
</div>
<div class="q" id="p_2V_2645"> <div class="p">
<span class="pN">2645</span><span class="bold">Chaḍḍeyyā</span>ti sayaṃ chaḍḍeti, āpatti pācittiyassa. </div>
</div>
<div class="q" id="p_2V_2646"> <div class="p">
<span class="pN">2646</span><span class="bold">Chaḍḍāpeyyā</span>ti aññaṃ āṇāpeti, āpatti dukkaṭassa. Sakiṃ āṇattā bahukampi chaḍḍeti, āpatti pācittiyassa. </div>
</div>
<div class="q" id="p_2V_2647"> <div class="divNumber">827.</div> <div class="p">
<span class="pN">2647</span>Anāpatti—  oloketvā chaḍḍeti, avaḷañje chaḍḍeti, ummattikāya, ādikammikāyāti. </div>
</div>
<div class="CENTER" id="p_2V_2648">
<span class="pN">2648</span>Aṭṭhamasikkhāpadaṃ niṭṭhitaṃ.</div>
</html>
