<html>
<div class="i">2.3.3 Serīsutta</div>
<div class="h">Devaputtasaṃyutta</div>
<div class="h">Nānātitthiyavagga</div>
<div class="h">Serīsutta</div>
<div class="q" id="p_12S1_494"> <div class="divNumber">104.</div> <div class="p">
<span class="pN">494</span>Ekamantaṃ ṭhito kho serī devaputto bhagavantaṃ gāthāya ajjhabhāsi—  </div>
</div>
<div class="q" id="p_12S1_495"> <div class="p"> <table class="singleColumn"> <tr> <td> <div class="pN">495</div> <div class="G">“Annamevābhinandanti,</div> </td> </tr> <tr> <td> <div class="G">ubhaye devamānusā;</div> </td> </tr> <tr> <td> <div class="G">Atha ko nāma so yakkho,</div> </td> </tr> <tr> <td> <div class="G">yaṃ annaṃ nābhinandatī”ti.</div> </td> </tr> </table> </div>
</div>
<div class="q" id="p_12S1_496"> <div class="p"> <table class="singleColumn"> <tr> <td> <div class="pN">496</div> <div class="G">“Ye naṃ dadanti saddhāya,</div> </td> </tr> <tr> <td> <div class="G">vippasannena cetasā;</div> </td> </tr> <tr> <td> <div class="G">Tameva annaṃ bhajati,</div> </td> </tr> <tr> <td> <div class="G">asmiṃ loke paramhi ca.</div> </td> </tr> </table> </div>
</div>
<div class="q" id="p_12S1_497"> <div class="p"> <table class="singleColumn"> <tr> <td> <div class="pN">497</div> <div class="G">Tasmā vineyya maccheraṃ,</div> </td> </tr> <tr> <td> <div class="G">dajjā dānaṃ malābhibhū;</div> </td> </tr> <tr> <td> <div class="G">Puññāni paralokasmiṃ,</div> </td> </tr> <tr> <td> <div class="G">patiṭṭhā honti pāṇinan”ti.</div> </td> </tr> </table> </div>
</div>
<div class="q" id="p_12S1_498"> <div class="p">
<span class="pN">498</span>“Acchariyaṃ, bhante, abbhutaṃ, bhante. Yāvasubhāsitamidaṃ, bhante, bhagavatā—  </div>
</div>
<div class="q" id="p_12S1_499"> <div class="p"> <table class="singleColumn"> <tr> <td> <div class="pN">499</div> <div class="G">‘Ye naṃ dadanti saddhāya,</div> </td> </tr> <tr> <td> <div class="G">vippasannena cetasā;</div> </td> </tr> <tr> <td> <div class="G">Tameva annaṃ bhajati,</div> </td> </tr> <tr> <td> <div class="G">asmiṃ loke paramhi ca.</div> </td> </tr> </table> </div>
</div>
<div class="q" id="p_12S1_500"> <div class="p"> <table class="singleColumn"> <tr> <td> <div class="pN">500</div> <div class="G">Tasmā vineyya maccheraṃ,</div> </td> </tr> <tr> <td> <div class="G">dajjā dānaṃ malābhibhū;</div> </td> </tr> <tr> <td> <div class="G">Puññāni paralokasmiṃ,</div> </td> </tr> <tr> <td> <div class="G">patiṭṭhā honti pāṇinan’ti.</div> </td> </tr> </table> </div>
</div>
<div class="q" id="p_12S1_501"> <div class="p">
<span class="pN">501</span>Bhūtapubbāhaṃ, bhante, sirī nāma rājā ahosiṃ dāyako dānapati dānassa vaṇṇavādī. Tassa mayhaṃ, bhante, catūsu dvāresu dānaṃ dīyittha samaṇabrāhmaṇakapaṇaddhikavanibbakayācakānaṃ. Atha kho maṃ, bhante, itthāgāraṃ upasaṅkamitvā etadavoca—  ‘devassa kho dānaṃ dīyati; amhākaṃ dānaṃ na dīyati. Sādhu mayampi devaṃ nissāya dānāni dadeyyāma, puññāni kareyyāmā’ti. Tassa mayhaṃ, bhante, etadahosi—  ‘ahaṃ khosmi dāyako dānapati dānassa vaṇṇavādī. Dānaṃ dassāmāti vadante kinti vadeyyan’ti? So khvāhaṃ, bhante, paṭhamaṃ dvāraṃ itthāgārassa adāsiṃ. Tattha itthāgārassa dānaṃ dīyittha; mama dānaṃ paṭikkami. </div>
</div>
<div class="q" id="p_12S1_502"> <div class="p">
<span class="pN">502</span>Atha kho maṃ, bhante, khattiyā anuyantā upasaṅkamitvā etadavocuṃ—  ‘devassa kho dānaṃ dīyati; itthāgārassa dānaṃ dīyati; amhākaṃ dānaṃ na dīyati. Sādhu mayampi devaṃ nissāya dānāni dadeyyāma, puññāni kareyyāmā’ti. Tassa mayhaṃ, bhante, etadahosi—  ‘ahaṃ khosmi dāyako dānapati dānassa vaṇṇavādī. Dānaṃ dassāmāti vadante kinti vadeyyan’ti? So khvāhaṃ, bhante, dutiyaṃ dvāraṃ khattiyānaṃ anuyantānaṃ adāsiṃ. Tattha khattiyānaṃ anuyantānaṃ dānaṃ dīyittha, mama dānaṃ paṭikkami. </div>
</div>
<div class="q" id="p_12S1_503"> <div class="p">
<span class="pN">503</span>Atha kho maṃ, bhante, balakāyo upasaṅkamitvā etadavoca—  ‘devassa kho dānaṃ dīyati; itthāgārassa dānaṃ dīyati; khattiyānaṃ anuyantānaṃ dānaṃ dīyati; amhākaṃ dānaṃ na dīyati. Sādhu mayampi devaṃ nissāya dānāni dadeyyāma, puññāni kareyyāmā’ti. Tassa mayhaṃ, bhante, etadahosi—  ‘ahaṃ khosmi dāyako dānapati dānassa vaṇṇavādī. Dānaṃ dassāmāti vadante kinti vadeyyan’ti? So khvāhaṃ, bhante, tatiyaṃ dvāraṃ balakāyassa adāsiṃ. Tattha balakāyassa dānaṃ dīyittha, mama dānaṃ paṭikkami. </div>
</div>
<div class="q" id="p_12S1_504"> <div class="p">
<span class="pN">504</span>Atha kho maṃ, bhante, brāhmaṇagahapatikā upasaṅkamitvā etadavocuṃ—  ‘devassa kho dānaṃ dīyati; itthāgārassa dānaṃ dīyati; khattiyānaṃ anuyantānaṃ dānaṃ dīyati; balakāyassa dānaṃ dīyati; amhākaṃ dānaṃ na dīyati. Sādhu mayampi devaṃ nissāya dānāni dadeyyāma, puññāni kareyyāmā’ti. Tassa mayhaṃ, bhante, etadahosi—  ‘ahaṃ khosmi dāyako dānapati dānassa vaṇṇavādī. Dānaṃ dassāmāti vadante kinti vadeyyan’ti? So khvāhaṃ, bhante, catutthaṃ dvāraṃ brāhmaṇagahapatikānaṃ adāsiṃ. Tattha brāhmaṇagahapatikānaṃ dānaṃ dīyittha, mama dānaṃ paṭikkami. </div>
</div>
<div class="q" id="p_12S1_505"> <div class="p">
<span class="pN">505</span>Atha kho maṃ, bhante, purisā upasaṅkamitvā etadavocuṃ—  ‘na kho dāni devassa koci dānaṃ dīyatī’ti. Evaṃ vuttāhaṃ, bhante, te purise etadavocaṃ—  ‘tena hi, bhaṇe, yo bāhiresu janapadesu āyo sañjāyati tato upaḍḍhaṃ antepure pavesetha, upaḍḍhaṃ tattheva dānaṃ detha samaṇabrāhmaṇakapaṇaddhikavanibbakayācakānan’ti. So khvāhaṃ, bhante, evaṃ dīgharattaṃ katānaṃ puññānaṃ evaṃ dīgharattaṃ katānaṃ kusalānaṃ dhammānaṃ pariyantaṃ nādhigacchāmi—  ettakaṃ puññanti vā ettako puññavipākoti vā ettakaṃ sagge ṭhātabbanti vāti. Acchariyaṃ, bhante, abbhutaṃ, bhante. Yāvasubhāsitamidaṃ, bhante, bhagavatā—  </div>
</div>
<div class="q" id="p_12S1_506"> <div class="p"> <table class="singleColumn"> <tr> <td> <div class="pN">506</div> <div class="G">‘Ye naṃ dadanti saddhāya,</div> </td> </tr> <tr> <td> <div class="G">vippasannena cetasā;</div> </td> </tr> <tr> <td> <div class="G">Tameva annaṃ bhajati,</div> </td> </tr> <tr> <td> <div class="G">asmiṃ loke paramhi ca.</div> </td> </tr> </table> </div>
</div>
<div class="q" id="p_12S1_507"> <div class="p"> <table class="singleColumn"> <tr> <td> <div class="pN">507</div> <div class="G">Tasmā vineyya maccheraṃ,</div> </td> </tr> <tr> <td> <div class="G">dajjā dānaṃ malābhibhū;</div> </td> </tr> <tr> <td> <div class="G">Puññāni paralokasmiṃ,</div> </td> </tr> <tr> <td> <div class="G">patiṭṭhā honti pāṇinan’”ti.</div> </td> </tr> </table> </div>
</div>
</html>
