<html>
<div class="i">4.1.3 Navaguyhamantavidhaṃsaka</div>
<div class="h">Meṇḍakapañhārambhakathā</div>
<div class="h">Upāsakaguṇavagga</div>
<div class="h">Navaguyhamantavidhaṃsaka</div>
<div class="q" id="p_28Mi_535"> <div class="divNumber">116.</div> <div class="p">
<span class="pN">535</span>“Bhante nāgasena, navime puggalā mantitaṃ guyhaṃ vivaranti na dhārenti. Katame nava? Rāgacarito dosacarito mohacarito bhīruko āmisagaruko itthī soṇḍo paṇḍako dārako”ti. </div>
</div>
<div class="q" id="p_28Mi_536"> <div class="p">
<span class="pN">536</span>Thero āha—  “tesaṃ ko doso”ti? “Rāgacarito, bhante nāgasena, rāgavasena mantitaṃ guyhaṃ vivarati na dhāreti, dosacarito, bhante, dosavasena mantitaṃ guyhaṃ vivarati na dhāreti, mūḷho mohavasena mantitaṃ guyhaṃ vivarati na dhāreti, bhīruko bhayavasena mantitaṃ guyhaṃ vivarati na dhāreti, āmisagaruko āmisahetu mantitaṃ guyhaṃ vivarati na dhāreti, itthī paññāya ittaratāya mantitaṃ guyhaṃ vivarati na dhāreti, soṇḍiko surālolatāya mantitaṃ guyhaṃ vivarati na dhāreti, paṇḍako anekaṃsikatāya mantitaṃ guyhaṃ vivarati na dhāreti, dārako capalatāya mantitaṃ guyhaṃ vivarati na dhāreti. Bhavatīha—  </div>
</div>
<div class="q" id="p_28Mi_537"> <div class="p"> <table class="singleColumn"> <tr> <td> <div class="pN">537</div> <div class="G">‘Ratto duṭṭho ca mūḷho ca,</div> </td> </tr> <tr> <td> <div class="G">bhīru āmisagaruko;</div> </td> </tr> <tr> <td> <div class="G">Itthī soṇḍo paṇḍako ca,</div> </td> </tr> <tr> <td> <div class="G">navamo bhavati dārako.</div> </td> </tr> </table> </div>
</div>
<div class="q" id="p_28Mi_538"> <div class="p"> <table class="singleColumn"> <tr> <td> <div class="pN">538</div> <div class="G">Navete puggalā loke,</div> </td> </tr> <tr> <td> <div class="G">ittarā calitā calā;</div> </td> </tr> <tr> <td> <div class="G">Etehi mantitaṃ guyhaṃ,</div> </td> </tr> <tr> <td> <div class="G">khippaṃ bhavati pākaṭan’”ti.</div> </td> </tr> </table> </div>
</div>
<div class="CENTER" id="p_28Mi_539">
<span class="pN">539</span>Nava guyhamantavidhaṃsakā puggalā.</div>
</html>
