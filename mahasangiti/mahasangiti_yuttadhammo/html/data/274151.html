<html>
<div class="i">2.1.4 Pariññeyyasutta</div>
<div class="h">Rādhasaṃyutta</div>
<div class="h">Paṭhamamāravagga</div>
<div class="h">Pariññeyyasutta</div>
<div class="q" id="p_13S3_830"> <div class="divNumber">163.</div> <div class="p">
<span class="pN">830</span>Sāvatthinidānaṃ. Āyasmā rādho yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho āyasmantaṃ rādhaṃ bhagavā etadavoca—  </div>
</div>
<div class="q" id="p_13S3_831"> <div class="p">
<span class="pN">831</span>“Pariññeyye ca, rādha, dhamme desessāmi pariññañca pariññātāviṃ puggalañca. Taṃ suṇāhi, sādhukaṃ manasi karohi; bhāsissāmī”ti. “Evaṃ, bhante”ti kho āyasmā rādho bhagavato paccassosi. Bhagavā etadavoca—  “katame ca, rādha, pariññeyyā dhammā? Rūpaṃ kho, rādha, pariññeyyo dhammo, vedanā pariññeyyo dhammo, saññā pariññeyyo dhammo, saṅkhārā pariññeyyo dhammo, viññāṇaṃ pariññeyyo dhammo. Ime vuccanti, rādha, pariññeyyā dhammā. Katamā ca, rādha, pariññā? Yo kho, rādha, rāgakkhayo dosakkhayo mohakkhayo—  ayaṃ vuccati, rādha, pariññā. Katamo ca, rādha, pariññātāvī puggalo? ‘Arahā’tissa vacanīyaṃ. Yvāyaṃ āyasmā evaṃnāmo evaṃgotto—  ayaṃ vuccati, rādha, pariññātāvī puggalo”ti. </div>
</div>
<div class="CENTER" id="p_13S3_832">
<span class="pN">832</span>Catutthaṃ.</div>
</html>
