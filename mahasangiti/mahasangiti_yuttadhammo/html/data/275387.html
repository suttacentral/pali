<html>
<div class="i">1.3.4 Bahukārasutta</div>
<div class="h">Paṭhamapaṇṇāsaka</div>
<div class="h">Puggalavagga</div>
<div class="h">Bahukārasutta</div>
<div class="q" id="p_15A3_119"> <div class="divNumber">24.</div> <div class="p">
<span class="pN">119</span>“Tayome, bhikkhave, puggalā puggalassa bahukārā. Katame tayo? Yaṃ, bhikkhave, puggalaṃ āgamma puggalo buddhaṃ saraṇaṃ gato hoti, dhammaṃ saraṇaṃ gato hoti, saṃghaṃ saraṇaṃ gato hoti; ayaṃ, bhikkhave, puggalo imassa puggalassa bahukāro. </div>
</div>
<div class="q" id="p_15A3_120"> <div class="p">
<span class="pN">120</span>Puna caparaṃ, bhikkhave, yaṃ puggalaṃ āgamma puggalo ‘idaṃ dukkhan’ti yathābhūtaṃ pajānāti, ‘ayaṃ dukkhasamudayo’ti yathābhūtaṃ pajānāti, ‘ayaṃ dukkhanirodho’ti yathābhūtaṃ pajānāti, ‘ayaṃ dukkhanirodhagāminī paṭipadā’ti yathābhūtaṃ pajānāti; ayaṃ, bhikkhave, puggalo imassa puggalassa bahukāro. </div>
</div>
<div class="q" id="p_15A3_121"> <div class="p">
<span class="pN">121</span>Puna caparaṃ, bhikkhave, yaṃ puggalaṃ āgamma puggalo āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati; ayaṃ, bhikkhave, puggalo imassa puggalassa bahukāro. Ime kho, bhikkhave, tayo puggalā puggalassa bahukārā. </div>
</div>
<div class="q" id="p_15A3_122"> <div class="p">
<span class="pN">122</span>Imehi ca pana, bhikkhave, tīhi puggalehi imassa puggalassa natthañño puggalo bahukāroti vadāmi. Imesaṃ pana, bhikkhave, tiṇṇaṃ puggalānaṃ iminā puggalena na suppatikāraṃ vadāmi, yadidaṃ abhivādanapaccuṭṭhānaañjalikammasāmīcikammacīvarapiṇḍapātasenāsanagilānapaccayabhesajjaparikkhārānuppadānenā”ti. </div>
</div>
<div class="CENTER" id="p_15A3_123">
<span class="pN">123</span>Catutthaṃ.</div>
</html>
