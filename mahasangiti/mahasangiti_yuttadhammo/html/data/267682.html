<html>
<div class="i">55.8 Lomasakaṅgiyattheraapadāna</div>
<div class="h">Bhaddiyavagga</div>
<div class="h">Lomasakaṅgiyattheraapadāna</div>
<div class="q" id="p_20Ap1_7573"> <div class="divNumber">225.</div> <div class="p"> <table class="singleColumn"> <tr> <td> <div class="pN">7573</div> <div class="G">“Imamhi bhaddake kappe,</div> </td> </tr> <tr> <td> <div class="G">brahmabandhu mahāyaso;</div> </td> </tr> <tr> <td> <div class="G">Kassapo nāma gottena,</div> </td> </tr> <tr> <td> <div class="G">uppajji vadataṃ varo.</div> </td> </tr> </table> </div>
</div>
<div class="q" id="p_20Ap1_7574"> <div class="divNumber">226.</div> <div class="p"> <table class="singleColumn"> <tr> <td> <div class="pN">7574</div> <div class="G">Tadāhaṃ candano ceva,</div> </td> </tr> <tr> <td> <div class="G">pabbajitvāna sāsane;</div> </td> </tr> <tr> <td> <div class="G">Āpāṇakoṭikaṃ dhammaṃ,</div> </td> </tr> <tr> <td> <div class="G">pūrayitvāna sāsane.</div> </td> </tr> </table> </div>
</div>
<div class="q" id="p_20Ap1_7575"> <div class="divNumber">227.</div> <div class="p"> <table class="singleColumn"> <tr> <td> <div class="pN">7575</div> <div class="G">Tato cutā santusitaṃ,</div> </td> </tr> <tr> <td> <div class="G">upapannā ubho mayaṃ;</div> </td> </tr> <tr> <td> <div class="G">Tattha dibbehi naccehi,</div> </td> </tr> <tr> <td> <div class="G">gītehi vāditehi ca.</div> </td> </tr> </table> </div>
</div>
<div class="q" id="p_20Ap1_7576"> <div class="divNumber">228.</div> <div class="p"> <table class="singleColumn"> <tr> <td> <div class="pN">7576</div> <div class="G">Rūpādidasahaṅgehi,</div> </td> </tr> <tr> <td> <div class="G">abhibhotvāna sesake;</div> </td> </tr> <tr> <td> <div class="G">Yāvatāyuṃ vasitvāna,</div> </td> </tr> <tr> <td> <div class="G">anubhotvā mahāsukhaṃ.</div> </td> </tr> </table> </div>
</div>
<div class="q" id="p_20Ap1_7577"> <div class="divNumber">229.</div> <div class="p"> <table class="singleColumn"> <tr> <td> <div class="pN">7577</div> <div class="G">Tato cavitvā tidasaṃ,</div> </td> </tr> <tr> <td> <div class="G">candano upapajjatha;</div> </td> </tr> <tr> <td> <div class="G">Ahaṃ kapilavatthusmiṃ,</div> </td> </tr> <tr> <td> <div class="G">ajāyiṃ sākiyatrajo.</div> </td> </tr> </table> </div>
</div>
<div class="q" id="p_20Ap1_7578"> <div class="divNumber">230.</div> <div class="p"> <table class="singleColumn"> <tr> <td> <div class="pN">7578</div> <div class="G">Yadā udāyittherena,</div> </td> </tr> <tr> <td> <div class="G">ajjhiṭṭho lokanāyako;</div> </td> </tr> <tr> <td> <div class="G">Anukampiya sakyānaṃ,</div> </td> </tr> <tr> <td> <div class="G">upesi kapilavhayaṃ.</div> </td> </tr> </table> </div>
</div>
<div class="q" id="p_20Ap1_7579"> <div class="divNumber">231.</div> <div class="p"> <table class="singleColumn"> <tr> <td> <div class="pN">7579</div> <div class="G">Tadātimānino sakyā,</div> </td> </tr> <tr> <td> <div class="G">na buddhassa guṇaññuno;</div> </td> </tr> <tr> <td> <div class="G">Paṇamanti na sambuddhaṃ,</div> </td> </tr> <tr> <td> <div class="G">jātithaddhā anādarā.</div> </td> </tr> </table> </div>
</div>
<div class="q" id="p_20Ap1_7580"> <div class="divNumber">232.</div> <div class="p"> <table class="singleColumn"> <tr> <td> <div class="pN">7580</div> <div class="G">Tesaṃ saṅkappamaññāya,</div> </td> </tr> <tr> <td> <div class="G">ākāse caṅkamī jino;</div> </td> </tr> <tr> <td> <div class="G">Pajjunno viya vassittha,</div> </td> </tr> <tr> <td> <div class="G">pajjalittha yathā sikhī.</div> </td> </tr> </table> </div>
</div>
<div class="q" id="p_20Ap1_7581"> <div class="divNumber">233.</div> <div class="p"> <table class="singleColumn"> <tr> <td> <div class="pN">7581</div> <div class="G">Dassetvā rūpamatulaṃ,</div> </td> </tr> <tr> <td> <div class="G">puna antaradhāyatha;</div> </td> </tr> <tr> <td> <div class="G">Ekopi hutvā bahudhā,</div> </td> </tr> <tr> <td> <div class="G">ahosi punarekako.</div> </td> </tr> </table> </div>
</div>
<div class="q" id="p_20Ap1_7582"> <div class="divNumber">234.</div> <div class="p"> <table class="singleColumn"> <tr> <td> <div class="pN">7582</div> <div class="G">Andhakāraṃ pakāsañca,</div> </td> </tr> <tr> <td> <div class="G">dassayitvā anekadhā;</div> </td> </tr> <tr> <td> <div class="G">Pāṭiheraṃ karitvāna,</div> </td> </tr> <tr> <td> <div class="G">vinayī ñātake muni.</div> </td> </tr> </table> </div>
</div>
<div class="q" id="p_20Ap1_7583"> <div class="divNumber">235.</div> <div class="p"> <table class="singleColumn"> <tr> <td> <div class="pN">7583</div> <div class="G">Cātuddīpo mahāmegho,</div> </td> </tr> <tr> <td> <div class="G">tāvadeva pavassatha;</div> </td> </tr> <tr> <td> <div class="G">Tadā hi jātakaṃ buddho,</div> </td> </tr> <tr> <td> <div class="G">vessantaramadesayi.</div> </td> </tr> </table> </div>
</div>
<div class="q" id="p_20Ap1_7584"> <div class="divNumber">236.</div> <div class="p"> <table class="singleColumn"> <tr> <td> <div class="pN">7584</div> <div class="G">Tadā te khattiyā sabbe,</div> </td> </tr> <tr> <td> <div class="G">nihantvā jātijaṃ madaṃ;</div> </td> </tr> <tr> <td> <div class="G">Upesuṃ saraṇaṃ buddhaṃ,</div> </td> </tr> <tr> <td> <div class="G">āha suddhodano tadā.</div> </td> </tr> </table> </div>
</div>
<div class="q" id="p_20Ap1_7585"> <div class="divNumber">237.</div> <div class="p"> <table class="singleColumn"> <tr> <td> <div class="pN">7585</div> <div class="G">‘Idaṃ tatiyaṃ tava bhūripañña,</div> </td> </tr> <tr> <td> <div class="G">Pādāni vandāmi samantacakkhu;</div> </td> </tr> <tr> <td> <div class="G">Yadābhijāto pathavī pakampayī,</div> </td> </tr> <tr> <td> <div class="G">Yadā ca taṃ najjahi jambuchāyā’.</div> </td> </tr> </table> </div>
</div>
<div class="q" id="p_20Ap1_7586"> <div class="divNumber">238.</div> <div class="p"> <table class="singleColumn"> <tr> <td> <div class="pN">7586</div> <div class="G">Tadā buddhānubhāvaṃ taṃ,</div> </td> </tr> <tr> <td> <div class="G">disvā vimhitamānaso;</div> </td> </tr> <tr> <td> <div class="G">Pabbajitvāna tattheva,</div> </td> </tr> <tr> <td> <div class="G">nivasiṃ mātupūjako.</div> </td> </tr> </table> </div>
</div>
<div class="q" id="p_20Ap1_7587"> <div class="divNumber">239.</div> <div class="p"> <table class="singleColumn"> <tr> <td> <div class="pN">7587</div> <div class="G">Candano devaputto maṃ,</div> </td> </tr> <tr> <td> <div class="G">upagantvānupucchatha;</div> </td> </tr> <tr> <td> <div class="G">Bhaddekarattassa tadā,</div> </td> </tr> <tr> <td> <div class="G">saṅkhepavitthāraṃ nayaṃ.</div> </td> </tr> </table> </div>
</div>
<div class="q" id="p_20Ap1_7588"> <div class="divNumber">240.</div> <div class="p"> <table class="singleColumn"> <tr> <td> <div class="pN">7588</div> <div class="G">Coditohaṃ tadā tena,</div> </td> </tr> <tr> <td> <div class="G">upecca naranāyakaṃ;</div> </td> </tr> <tr> <td> <div class="G">Bhaddekarattaṃ sutvāna,</div> </td> </tr> <tr> <td> <div class="G">saṃviggo vanamāmako.</div> </td> </tr> </table> </div>
</div>
<div class="q" id="p_20Ap1_7589"> <div class="divNumber">241.</div> <div class="p"> <table class="singleColumn"> <tr> <td> <div class="pN">7589</div> <div class="G">Tadā mātaramapucchiṃ,</div> </td> </tr> <tr> <td> <div class="G">‘vane vacchāmi ekako’;</div> </td> </tr> <tr> <td> <div class="G">‘Sukhumālo’ti me mātā,</div> </td> </tr> <tr> <td> <div class="G">vārayī taṃ tadā vacaṃ.</div> </td> </tr> </table> </div>
</div>
<div class="q" id="p_20Ap1_7590"> <div class="divNumber">242.</div> <div class="p"> <table class="singleColumn"> <tr> <td> <div class="pN">7590</div> <div class="G">‘Kāsaṃ kusaṃ poṭakilaṃ,</div> </td> </tr> <tr> <td> <div class="G">usīraṃ muñjapabbajaṃ;</div> </td> </tr> <tr> <td> <div class="G">Urasā panudissāmi,</div> </td> </tr> <tr> <td> <div class="G">vivekamanubrūhayaṃ’.</div> </td> </tr> </table> </div>
</div>
<div class="q" id="p_20Ap1_7591"> <div class="divNumber">243.</div> <div class="p"> <table class="singleColumn"> <tr> <td> <div class="pN">7591</div> <div class="G">Tadā vanaṃ paviṭṭhohaṃ,</div> </td> </tr> <tr> <td> <div class="G">saritvā jinasāsanaṃ;</div> </td> </tr> <tr> <td> <div class="G">Bhaddekarattaovādaṃ,</div> </td> </tr> <tr> <td> <div class="G">arahattamapāpuṇiṃ.</div> </td> </tr> </table> </div>
</div>
<div class="q" id="p_20Ap1_7592"> <div class="divNumber">244.</div> <div class="p"> <table class="singleColumn"> <tr> <td> <div class="pN">7592</div> <div class="G">‘Atītaṃ nānvāgameyya,</div> </td> </tr> <tr> <td> <div class="G">nappaṭikaṅkhe anāgataṃ;</div> </td> </tr> <tr> <td> <div class="G">Yadatītaṃ pahīnaṃ taṃ,</div> </td> </tr> <tr> <td> <div class="G">appattañca anāgataṃ.</div> </td> </tr> </table> </div>
</div>
<div class="q" id="p_20Ap1_7593"> <div class="divNumber">245.</div> <div class="p"> <table class="singleColumn"> <tr> <td> <div class="pN">7593</div> <div class="G">Paccuppannañca yo dhammaṃ,</div> </td> </tr> <tr> <td> <div class="G">tattha tattha vipassati;</div> </td> </tr> <tr> <td> <div class="G">Asaṃhīraṃ asaṃkuppaṃ,</div> </td> </tr> <tr> <td> <div class="G">taṃ vidvā manubrūhaye.</div> </td> </tr> </table> </div>
</div>
<div class="q" id="p_20Ap1_7594"> <div class="divNumber">246.</div> <div class="p"> <table class="singleColumn"> <tr> <td> <div class="pN">7594</div> <div class="G">Ajjeva kiccamātappaṃ,</div> </td> </tr> <tr> <td> <div class="G">ko jaññā maraṇaṃ suve;</div> </td> </tr> <tr> <td> <div class="G">Na hi no saṅgaraṃ tena,</div> </td> </tr> <tr> <td> <div class="G">mahāsenena maccunā.</div> </td> </tr> </table> </div>
</div>
<div class="q" id="p_20Ap1_7595"> <div class="divNumber">247.</div> <div class="p"> <table class="singleColumn"> <tr> <td> <div class="pN">7595</div> <div class="G">Evaṃvihāriṃ ātāpiṃ,</div> </td> </tr> <tr> <td> <div class="G">ahorattamatanditaṃ;</div> </td> </tr> <tr> <td> <div class="G">Taṃ ve bhaddekarattoti,</div> </td> </tr> <tr> <td> <div class="G">santo ācikkhate muni’.</div> </td> </tr> </table> </div>
</div>
<div class="q" id="p_20Ap1_7596"> <div class="divNumber">248.</div> <div class="p"> <table class="singleColumn"> <tr> <td> <div class="pN">7596</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_7597"> <div class="divNumber">249.</div> <div class="p"> <table class="singleColumn"> <tr> <td> <div class="pN">7597</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap1_7598"> <div class="divNumber">250.</div> <div class="p"> <table class="singleColumn"> <tr> <td> <div class="pN">7598</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_7599"> <div class="p">
<span class="pN">7599</span>Itthaṃ sudaṃ āyasmā lomasakaṅgiyo thero imā gāthāyo abhāsitthāti. </div>
</div>
<div class="CENTER" id="p_20Ap1_7600">
<span class="pN">7600</span>Lomasakaṅgiyattherassāpadānaṃ aṭṭhamaṃ.</div>
</html>
