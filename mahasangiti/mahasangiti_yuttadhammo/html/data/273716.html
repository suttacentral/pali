<html>
<div class="i">2.3.1 Sivasutta</div>
<div class="h">Devaputtasaṃyutta</div>
<div class="h">Nānātitthiyavagga</div>
<div class="h">Sivasutta</div>
<div class="q" id="p_12S1_478"> <div class="divNumber">102.</div> <div class="p">
<span class="pN">478</span>Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho sivo devaputto abhikkantāya rattiyā abhikkantavaṇṇo kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho sivo devaputto bhagavato santike imā gāthāyo abhāsi—  </div>
</div>
<div class="q" id="p_12S1_479"> <div class="p"> <table class="singleColumn"> <tr> <td> <div class="pN">479</div> <div class="G">“Sabbhireva samāsetha,</div> </td> </tr> <tr> <td> <div class="G">sabbhi kubbetha santhavaṃ;</div> </td> </tr> <tr> <td> <div class="G">Sataṃ saddhammamaññāya,</div> </td> </tr> <tr> <td> <div class="G">seyyo hoti na pāpiyo.</div> </td> </tr> </table> </div>
</div>
<div class="q" id="p_12S1_480"> <div class="p"> <table class="singleColumn"> <tr> <td> <div class="pN">480</div> <div class="G">Sabbhireva samāsetha,</div> </td> </tr> <tr> <td> <div class="G">sabbhi kubbetha santhavaṃ;</div> </td> </tr> <tr> <td> <div class="G">Sataṃ saddhammamaññāya,</div> </td> </tr> <tr> <td> <div class="G">paññā labbhati nāññato.</div> </td> </tr> </table> </div>
</div>
<div class="q" id="p_12S1_481"> <div class="p"> <table class="singleColumn"> <tr> <td> <div class="pN">481</div> <div class="G">Sabbhireva samāsetha,</div> </td> </tr> <tr> <td> <div class="G">sabbhi kubbetha santhavaṃ;</div> </td> </tr> <tr> <td> <div class="G">Sataṃ saddhammamaññāya,</div> </td> </tr> <tr> <td> <div class="G">sokamajjhe na socati.</div> </td> </tr> </table> </div>
</div>
<div class="q" id="p_12S1_482"> <div class="p"> <table class="singleColumn"> <tr> <td> <div class="pN">482</div> <div class="G">Sabbhireva samāsetha,</div> </td> </tr> <tr> <td> <div class="G">sabbhi kubbetha santhavaṃ;</div> </td> </tr> <tr> <td> <div class="G">Sataṃ saddhammamaññāya,</div> </td> </tr> <tr> <td> <div class="G">ñātimajjhe virocati.</div> </td> </tr> </table> </div>
</div>
<div class="q" id="p_12S1_483"> <div class="p"> <table class="singleColumn"> <tr> <td> <div class="pN">483</div> <div class="G">Sabbhireva samāsetha,</div> </td> </tr> <tr> <td> <div class="G">sabbhi kubbetha santhavaṃ;</div> </td> </tr> <tr> <td> <div class="G">Sataṃ saddhammamaññāya,</div> </td> </tr> <tr> <td> <div class="G">sattā gacchanti suggatiṃ.</div> </td> </tr> </table> </div>
</div>
<div class="q" id="p_12S1_484"> <div class="p"> <table class="singleColumn"> <tr> <td> <div class="pN">484</div> <div class="G">Sabbhireva samāsetha,</div> </td> </tr> <tr> <td> <div class="G">sabbhi kubbetha santhavaṃ;</div> </td> </tr> <tr> <td> <div class="G">Sataṃ saddhammamaññāya,</div> </td> </tr> <tr> <td> <div class="G">sattā tiṭṭhanti sātatan”ti.</div> </td> </tr> </table> </div>
</div>
<div class="q" id="p_12S1_485"> <div class="p">
<span class="pN">485</span>Atha kho bhagavā sivaṃ devaputtaṃ gāthāya paccabhāsi—  </div>
</div>
<div class="q" id="p_12S1_486"> <div class="p"> <table class="singleColumn"> <tr> <td> <div class="pN">486</div> <div class="G">“Sabbhireva samāsetha,</div> </td> </tr> <tr> <td> <div class="G">sabbhi kubbetha santhavaṃ;</div> </td> </tr> <tr> <td> <div class="G">Sataṃ saddhammamaññāya,</div> </td> </tr> <tr> <td> <div class="G">sabbadukkhā pamuccatī”ti.</div> </td> </tr> </table> </div>
</div>
</html>
