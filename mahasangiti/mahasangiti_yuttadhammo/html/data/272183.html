<html>
<div class="i">7.3 Tikavāra</div>
<div class="h">Ekuttarikanaya</div>
<div class="h">Tikavāra</div>
<div class="q" id="p_5V_1464"> <div class="divNumber">323.</div> <div class="p">
<span class="pN">1464</span>Atthāpatti tiṭṭhante bhagavati āpajjati, no parinibbute; atthāpatti parinibbute bhagavati āpajjati, no tiṭṭhante; atthāpatti tiṭṭhantepi bhagavati āpajjati parinibbutepi. Atthāpatti kāle āpajjati, no vikāle; atthāpatti vikāle āpajjati, no kāle; atthāpatti kāle ceva āpajjati vikāle ca. Atthāpatti rattiṃ āpajjati, no divā; atthāpatti divā āpajjati, no rattiṃ; atthāpatti rattiñceva āpajjati divā ca. Atthāpatti dasavasso āpajjati, no ūnadasavasso; atthāpatti ūnadasavasso āpajjati, no dasavasso; atthāpatti dasavasso ceva āpajjati ūnadasavasso ca. Atthāpatti pañcavasso āpajjati, no ūnapañcavasso; atthāpatti ūnapañcavasso āpajjati, no pañcavasso; atthāpatti pañcavasso ceva āpajjati ūnapañcavasso ca. Atthāpatti kusalacitto āpajjati; atthāpatti akusalacitto āpajjati; atthāpatti abyākatacitto āpajjati. Atthāpatti sukhavedanāsamaṅgī āpajjati; atthāpatti dukkhavedanāsamaṅgī āpajjati; atthāpatti adukkhamasukhavedanāsamaṅgī āpajjati. Tīṇi codanāvatthūni—  diṭṭhena, sutena, parisaṅkāya. Tayo salākaggāhā—  guḷhako, vivaṭako, sakaṇṇajappako. Tayo paṭikkhepā—  mahicchatā, asantuṭṭhitā, asallekhatā. Tayo anuññātā—  appicchatā, santuṭṭhitā, sallekhatā. Aparepi tayo paṭikkhepā—  mahicchatā, asantuṭṭhitā, amattaññutā. Tayo anuññātā—  appicchatā, santuṭṭhitā, mattaññutā. Tisso paññattiyo—  paññatti, anupaññatti, anuppannapaññatti. Aparāpi tisso paññattiyo—  sabbatthapaññatti, padesapaññatti, sādhāraṇapaññatti. Aparāpi tisso paññattiyo—  asādhāraṇapaññatti, ekatopaññatti, ubhatopaññatti. </div>
</div>
<div class="q" id="p_5V_1465"> <div class="p">
<span class="pN">1465</span>Atthāpatti bālo āpajjati, no paṇḍito; atthāpatti paṇḍito āpajjati, no bālo; atthāpatti bālo ceva āpajjati paṇḍito ca. Atthāpatti kāḷe āpajjati, no juṇhe; atthāpatti juṇhe āpajjati, no kāḷe; atthāpatti kāḷe ceva āpajjati juṇhe ca. Atthi kāḷe kappati, no juṇhe; atthi juṇhe kappati, no kāḷe; atthi kāḷe ceva kappati juṇhe ca. Atthāpatti hemante āpajjati, no gimhe no vasse; atthāpatti gimhe āpajjati, no hemante no vasse; atthāpatti vasse āpajjati, no hemante no gimhe. Atthāpatti saṃgho āpajjati, na gaṇo na puggalo; atthāpatti gaṇo āpajjati, na saṃgho na puggalo; atthāpatti puggalo āpajjati, na saṃgho na gaṇo. Atthi saṃghassa kappati, na gaṇassa na puggalassa; atthi gaṇassa kappati, na saṃghassa na puggalassa; atthi puggalassa kappati, na saṃghassa na gaṇassa. Tisso chādanā vatthuṃ chādeti, no āpattiṃ; āpattiṃ chādeti, no vatthuṃ; vatthuñceva chādeti āpattiñca. Tisso paṭicchādiyo—  jantāgharapaṭicchādi, udakapaṭicchādi, vatthapaṭicchādi. Tīṇi paṭicchannāni vahanti, no vivaṭāni—  mātugāmo paṭicchanno vahati, no vivaṭo; brāhmaṇānaṃ mantā paṭicchannā vahanti, no vivaṭā; micchādiṭṭhi paṭicchannā vahati, no vivaṭā. Tīṇi vivaṭāni virocanti, no paṭicchannāni—  candamaṇḍalaṃ vivaṭaṃ virocati, no paṭicchannaṃ; sūriyamaṇḍalaṃ vivaṭaṃ virocati, no paṭicchannaṃ; tathāgatappavedito dhammavinayo vivaṭo virocati, no paṭicchanno. Tayo senāsanaggāhā—  purimako, pacchimako, antarāmuttako. Atthāpatti gilāno āpajjati, no agilāno; atthāpatti agilāno āpajjati, no gilāno; atthāpatti gilāno ceva āpajjati agilāno ca. </div>
</div>
<div class="q" id="p_5V_1466"> <div class="p">
<span class="pN">1466</span>Tīṇi adhammikāni pātimokkhaṭṭhapanāni. Tīṇi dhammikāni pātimokkhaṭṭhapanāni. Tayo parivāsā—  paṭicchannaparivāso, appaṭicchannaparivāso, suddhantaparivāso. Tayo mānattā—  paṭicchannamānattaṃ, appaṭicchannamānattaṃ, pakkhamānattaṃ. Tayo pārivāsikassa bhikkhuno ratticchedā—  sahavāso, vippavāso, anārocanā. Atthāpatti anto āpajjati, no bahi; atthāpatti bahi āpajjati, no anto; atthāpatti anto ceva āpajjati bahi ca. Atthāpatti antosīmāya āpajjati, no bahisīmāya; atthāpatti bahisīmāya āpajjati, no antosīmāya; atthāpatti antosīmāya ceva āpajjati bahisīmāya ca. Tīhākārehi āpattiṃ āpajjati—  kāyena āpajjati, vācāya āpajjati, kāyena vācāya āpajjati. Aparehipi tīhākārehi āpattiṃ āpajjati—  saṃghamajjhe, gaṇamajjhe, puggalassa santike. Tīhākārehi āpattiyā vuṭṭhāti—  kāyena vuṭṭhāti, vācāya vuṭṭhāti, kāyena vācāya vuṭṭhāti. Aparehipi tīhākārehi āpattiyā vuṭṭhāti—  saṃghamajjhe, gaṇamajjhe, puggalassa santike. Tīṇi adhammikāni amūḷhavinayassa dānāni. Tīṇi dhammikāni amūḷhavinayassa dānāni. </div>
</div>
<div class="q" id="p_5V_1467"> <div class="p">
<span class="pN">1467</span>Tīhaṅgehi samannāgatassa bhikkhuno ākaṅkhamāno saṃgho tajjanīyakammaṃ kareyya—  bhaṇḍanakārako hoti kalahakārako vivādakārako bhassakārako saṃghe adhikaraṇakārako, bālo hoti abyatto, āpattibahulo anapadāno gihisaṃsaṭṭho viharati ananulomikehi gihisaṃsaggehi. Tīhaṅgehi samannāgatassa bhikkhuno ākaṅkhamāno saṃgho niyassakammaṃ kareyya—  bhaṇḍanakārako hoti…pe…  saṃghe adhikaraṇakārako, bālo hoti abyatto, āpattibahulo anapadāno gihisaṃsaṭṭho viharati ananulomikehi gihisaṃsaggehi. Tīhaṅgehi samannāgatassa bhikkhuno ākaṅkhamāno saṃgho pabbājanīyakammaṃ kareyya—  bhaṇḍanakārako hoti…pe…  saṃghe adhikaraṇakārako, bālo hoti abyatto, āpattibahulo anapadāno kuladūsako hoti pāpasamācāro pāpasamācārā dissanti ceva suyyanti ca. Tīhaṅgehi samannāgatassa bhikkhuno ākaṅkhamāno saṃgho paṭisāraṇīyakammaṃ kareyya—  bhaṇḍanakārako hoti…pe…  saṃghe adhikaraṇakārako, bālo hoti abyatto, āpattibahulo anapadāno gihī akkosati paribhāsati. Tīhaṅgehi samannāgatassa bhikkhuno ākaṅkhamāno saṃgho āpattiyā adassane ukkhepanīyakammaṃ kareyya—  bhaṇḍanakārako hoti…pe…  saṃghe adhikaraṇakārako, bālo hoti abyatto, āpattibahulo anapadāno āpattiṃ āpajjitvā na icchati āpattiṃ passituṃ. Tīhaṅgehi samannāgatassa bhikkhuno ākaṅkhamāno saṃgho āpattiyā appaṭikamme ukkhepanīyakammaṃ kareyya—  bhaṇḍanakārako hoti…pe…  saṃghe adhikaraṇakārako, bālo hoti abyatto, āpattibahulo anapadāno āpattiṃ āpajjitvā na icchati āpattiṃ paṭikātuṃ. Tīhaṅgehi samannāgatassa bhikkhuno ākaṅkhamāno saṃgho pāpikāya diṭṭhiyā appaṭinissagge ukkhepanīyakammaṃ kareyya—  bhaṇḍanakārako hoti…pe…  saṃghe adhikaraṇakārako, bālo hoti abyatto, āpattibahulo anapadāno na icchati pāpikaṃ diṭṭhiṃ paṭinissajjituṃ. </div>
</div>
<div class="q" id="p_5V_1468"> <div class="p">
<span class="pN">1468</span>Tīhaṅgehi samannāgatassa bhikkhuno ākaṅkhamāno saṃgho āgāḷhāya ceteyya—  bhaṇḍanakārako hoti kalahakārako vivādakārako bhassakārako saṃghe adhikaraṇakārako, bālo hoti abyatto āpattibahulo anapadāno, gihisaṃsaṭṭho viharati ananulomikehi gihisaṃsaggehi. Tīhaṅgehi samannāgatassa bhikkhuno kammaṃ kātabbaṃ—  alajjī ca hoti, bālo ca, apakatatto ca. Aparehipi tīhaṅgehi samannāgatassa bhikkhuno kammaṃ kātabbaṃ—  adhisīle sīlavipanno hoti, ajjhācāre ācāravipanno hoti, atidiṭṭhiyā diṭṭhivipanno hoti. Aparehipi tīhaṅgehi samannāgatassa bhikkhuno kammaṃ kātabbaṃ—  kāyikena davena samannāgato hoti, vācasikena davena samannāgato hoti, kāyikavācasikena davena samannāgato hoti. Aparehipi tīhaṅgehi samannāgatassa bhikkhuno kammaṃ kātabbaṃ—  kāyikena anācārena samannāgato hoti, vācasikena anācārena samannāgato hoti, kāyikavācasikena anācārena samannāgato hoti. Aparehipi tīhaṅgehi samannāgatassa bhikkhuno kammaṃ kātabbaṃ—  kāyikena upaghātikena samannāgato hoti, vācasikena upaghātikena samannāgato hoti, kāyikavācasikena upaghātikena samannāgato hoti. Aparehipi tīhaṅgehi samannāgatassa bhikkhuno kammaṃ kātabbaṃ—  kāyikena micchājīvena samannāgato hoti, vācasikena micchājīvena samannāgato hoti, kāyikavācasikena micchājīvena samannāgato hoti. Aparehipi tīhaṅgehi samannāgatassa bhikkhuno kammaṃ kātabbaṃ—  āpattiṃ āpanno kammakato upasampādeti, nissayaṃ deti, sāmaṇeraṃ upaṭṭhāpeti. Aparehipi tīhaṅgehi samannāgatassa bhikkhuno kammaṃ kātabbaṃ—  yāya āpattiyā saṃghena kammaṃ kataṃ hoti taṃ āpattiṃ āpajjati, aññaṃ vā tādisikaṃ, tato vā pāpiṭṭhataraṃ. Aparehipi tīhaṅgehi samannāgatassa bhikkhuno kammaṃ kātabbaṃ—  buddhassa avaṇṇaṃ bhāsati, dhammassa avaṇṇaṃ bhāsati, saṃghassa avaṇṇaṃ bhāsati. </div>
</div>
<div class="q" id="p_5V_1469"> <div class="p">
<span class="pN">1469</span>Tīhaṅgehi samannāgatassa bhikkhuno saṃghamajjhe uposathaṃ ṭhapentassa—  “alaṃ, bhikkhu, mā bhaṇḍanaṃ mā kalahaṃ mā viggahaṃ mā vivādan”ti omadditvā saṃghena uposatho kātabbo—  alajjī ca hoti, bālo ca, apakatatto ca. Tīhaṅgehi samannāgatassa bhikkhuno saṃghamajjhe pavāraṇaṃ ṭhapentassa—  “alaṃ, bhikkhu, mā bhaṇḍanaṃ mā kalahaṃ mā viggahaṃ mā vivādan”ti omadditvā saṃghena pavāretabbaṃ—  alajjī ca hoti, bālo ca, apakatatto ca. Tīhaṅgehi samannāgatassa bhikkhuno na kāci saṃghasammuti dātabbā—  alajjī ca hoti, bālo ca, apakatatto ca. Tīhaṅgehi samannāgatena bhikkhunā saṃghe na voharitabbaṃ—  alajjī ca hoti, bālo ca, apakatatto ca. Tīhaṅgehi samannāgato bhikkhu na kismiñci paccekaṭṭhāne ṭhapetabbo—  alajjī ca hoti, bālo ca, apakatatto ca. Tīhaṅgehi samannāgatassa bhikkhuno nissāya na vatthabbaṃ—  alajjī ca hoti, bālo ca, apakatatto ca. Tīhaṅgehi samannāgatassa bhikkhuno nissayo na dātabbo—  alajjī ca hoti, bālo ca, apakatatto ca. Tīhaṅgehi samannāgatassa bhikkhuno okāsakammaṃ kārāpentassa nālaṃ okāsakammaṃ kātuṃ—  alajjī ca hoti, bālo ca, apakatatto ca. Tīhaṅgehi samannāgatassa bhikkhuno savacanīyaṃ nādātabbaṃ—  alajjī ca hoti, bālo ca, apakatatto ca. Tīhaṅgehi samannāgatassa bhikkhuno vinayo na pucchitabbo—  alajjī ca hoti, bālo ca, apakatatto ca. Tīhaṅgehi samannāgatena bhikkhunā vinayo na pucchitabbo—  alajjī ca hoti, bālo ca, apakatatto ca. Tīhaṅgehi samannāgatassa bhikkhuno vinayo na vissajjetabbo—  alajjī ca hoti, bālo ca, apakatatto ca. Tīhaṅgehi samannāgatena bhikkhunā vinayo na vissajjetabbo—  alajjī ca hoti, bālo ca, apakatatto ca. Tīhaṅgehi samannāgatassa bhikkhuno anuyogo na dātabbo—  alajjī ca hoti, bālo ca, apakatatto ca. Tīhaṅgehi samannāgatena bhikkhunā saddhiṃ vinayo na sākacchitabbo—  alajjī ca hoti, bālo ca, apakatatto ca. Tīhaṅgehi samannāgatena bhikkhunā na upasampādetabbaṃ na nissayo dātabbo na sāmaṇero upaṭṭhāpetabbo—  alajjī ca hoti, bālo ca, apakatatto ca. </div>
</div>
<div class="q" id="p_5V_1470"> <div class="p">
<span class="pN">1470</span>Tayo uposathā—  cātuddasiko, pannarasiko, sāmaggiuposatho. Aparepi tayo uposathā—  saṃgheuposatho, gaṇeuposatho, puggaleuposatho. Aparepi tayo uposathā—  suttuddesouposatho, pārisuddhiuposatho, adhiṭṭhānuposatho. </div>
</div>
<div class="q" id="p_5V_1471"> <div class="p">
<span class="pN">1471</span>Tisso pavāraṇā—  cātuddasikā, pannarasikā, sāmaggipavāraṇā. Aparāpi tisso pavāraṇā—  saṃghepavāraṇā, gaṇepavāraṇā, puggalepavāraṇā. Aparāpi tisso pavāraṇā—  tevācikāpavāraṇā, dvevācikāpavāraṇā, samānavassikāpavāraṇā. </div>
</div>
<div class="q" id="p_5V_1472"> <div class="p">
<span class="pN">1472</span>Tayo āpāyikā nerayikā—  idamappahāya, yo ca abrahmacārī brahmacāripaṭiñño, yo ca suddhaṃ brahmacāriṃ parisuddhabrahmacariyaṃ carantaṃ amūlakena abrahmacariyena anuddhaṃseti, yo cāyaṃ evaṃvādī evaṃdiṭṭhi—  “natthi kāmesu doso”ti so kāmesu pātabyataṃ āpajjati. Tīṇi akusalamūlāni—  lobho akusalamūlaṃ, doso akusalamūlaṃ, moho akusalamūlaṃ. Tīṇi kusalamūlāni—  alobho kusalamūlaṃ, adoso kusalamūlaṃ, amoho kusalamūlaṃ. Tīṇi duccaritāni—  kāyaduccaritaṃ, vacīduccaritaṃ, manoduccaritaṃ. Tīṇi sucaritāni—  kāyasucaritaṃ, vacīsucaritaṃ, manosucaritaṃ. Tayo atthavase paṭicca bhagavatā kulesu tikabhojanaṃ paññattaṃ—  dummaṅkūnaṃ puggalānaṃ niggahāya, pesalānaṃ bhikkhūnaṃ phāsuvihārāya, “mā pāpicchā pakkhaṃ nissāya saṃghaṃ bhindeyyun”ti kulānuddayatāya ca. Tīhi asaddhammehi abhibhūto pariyādinnacitto devadatto āpāyiko nerayiko kappaṭṭho atekiccho pāpicchatā pāpamittatā oramattakena visesādhigamena antarā vosānaṃ āpādi. Tisso sammutiyo—  daṇḍasammuti, sikkāsammuti, daṇḍasikkāsammuti. Tisso pādukā dhuvaṭṭhānikā asaṅkamanīyā—  vaccapādukā, passāvapādukā, ācamanapādukā. Tisso pādaghaṃsaniyo—  sakkharaṃ, kathalā, samuddapheṇakoti. </div>
</div>
<div class="CENTER" id="p_5V_1473">
<span class="pN">1473</span>Tikaṃ niṭṭhitaṃ.</div>
<div class="SUMMARY" id="p_5V_1474">
<span class="pN">1474</span><span class="firstLetter">T</span>assuddānaṃ</div>
<div class="q" id="p_5V_1475"> <div class="p"> <table class="singleColumn"> <tr> <td> <div class="pN">1475</div> <div class="G">Tiṭṭhante kāle rattiñca,</div> </td> </tr> <tr> <td> <div class="G">dasa pañca kusalena;</div> </td> </tr> <tr> <td> <div class="G">Vedanā codanā vatthu,</div> </td> </tr> <tr> <td> <div class="G">salākā dve paṭikkhipā.</div> </td> </tr> </table> </div>
</div>
<div class="q" id="p_5V_1476"> <div class="p"> <table class="singleColumn"> <tr> <td> <div class="pN">1476</div> <div class="G">Paññatti apare dve ca,</div> </td> </tr> <tr> <td> <div class="G">bālo kāḷe ca kappati;</div> </td> </tr> <tr> <td> <div class="G">Hemante saṃgho saṃghassa,</div> </td> </tr> <tr> <td> <div class="G">chādanā ca paṭicchādi.</div> </td> </tr> </table> </div>
</div>
<div class="q" id="p_5V_1477"> <div class="p"> <table class="singleColumn"> <tr> <td> <div class="pN">1477</div> <div class="G">Paṭicchannā vivaṭā ca,</div> </td> </tr> <tr> <td> <div class="G">senāsanagilāyanā;</div> </td> </tr> <tr> <td> <div class="G">Pātimokkhaṃ parivāsaṃ,</div> </td> </tr> <tr> <td> <div class="G">mānattā pārivāsikā.</div> </td> </tr> </table> </div>
</div>
<div class="q" id="p_5V_1478"> <div class="p"> <table class="singleColumn"> <tr> <td> <div class="pN">1478</div> <div class="G">Anto anto ca sīmāya,</div> </td> </tr> <tr> <td> <div class="G">āpajjati punāpare;</div> </td> </tr> <tr> <td> <div class="G">Vuṭṭhāti apare ceva,</div> </td> </tr> <tr> <td> <div class="G">amūḷhavinayā duve.</div> </td> </tr> </table> </div>
</div>
<div class="q" id="p_5V_1479"> <div class="p"> <table class="singleColumn"> <tr> <td> <div class="pN">1479</div> <div class="G">Tajjanīyā niyassā ca,</div> </td> </tr> <tr> <td> <div class="G">pabbājapaṭisāraṇī;</div> </td> </tr> <tr> <td> <div class="G">Adassanā paṭikamme,</div> </td> </tr> <tr> <td> <div class="G">anissagge ca diṭṭhiyā.</div> </td> </tr> </table> </div>
</div>
<div class="q" id="p_5V_1480"> <div class="p"> <table class="singleColumn"> <tr> <td> <div class="pN">1480</div> <div class="G">Āgāḷhakammādhisīle,</div> </td> </tr> <tr> <td> <div class="G">davānācāraghātikā;</div> </td> </tr> <tr> <td> <div class="G">Ājīvāpannā tādisikā,</div> </td> </tr> <tr> <td> <div class="G">avaṇṇuposathena ca.</div> </td> </tr> </table> </div>
</div>
<div class="q" id="p_5V_1481"> <div class="p"> <table class="singleColumn"> <tr> <td> <div class="pN">1481</div> <div class="G">Pavāraṇā sammuti ca,</div> </td> </tr> <tr> <td> <div class="G">vohārapaccekena ca;</div> </td> </tr> <tr> <td> <div class="G">Na vatthabbaṃ na dātabbaṃ,</div> </td> </tr> <tr> <td> <div class="G">okāsaṃ na kare tathā.</div> </td> </tr> </table> </div>
</div>
<div class="q" id="p_5V_1482"> <div class="p"> <table class="singleColumn"> <tr> <td> <div class="pN">1482</div> <div class="G">Na kare savacanīyaṃ,</div> </td> </tr> <tr> <td> <div class="G">na pucchitabbakā duve;</div> </td> </tr> <tr> <td> <div class="G">Na vissajje duve ceva,</div> </td> </tr> <tr> <td> <div class="G">anuyogampi no dade.</div> </td> </tr> </table> </div>
</div>
<div class="q" id="p_5V_1483"> <div class="p"> <table class="singleColumn"> <tr> <td> <div class="pN">1483</div> <div class="G">Sākacchā upasampadā,</div> </td> </tr> <tr> <td> <div class="G">nissayasāmaṇerā ca;</div> </td> </tr> <tr> <td> <div class="G">Uposathatikā tīṇi,</div> </td> </tr> <tr> <td> <div class="G">pavāraṇatikā tayo.</div> </td> </tr> </table> </div>
</div>
<div class="q" id="p_5V_1484"> <div class="p"> <table class="singleColumn"> <tr> <td> <div class="pN">1484</div> <div class="G">Āpāyikā akusalā,</div> </td> </tr> <tr> <td> <div class="G">kusalā caritā duve;</div> </td> </tr> <tr> <td> <div class="G">Tikabhojanasaddhamme,</div> </td> </tr> <tr> <td> <div class="G">sammuti pādukena ca;</div> </td> </tr> <tr> <td> <div class="G">Pādaghaṃsanikā ceva,</div> </td> </tr> <tr> <td> <div class="G">uddānaṃ tikake idanti.</div> </td> </tr> </table> </div>
</div>
</html>
