<html>
<div class="i">7.1.1 Kukkujātaka</div>
<div class="h">Sattakanipāta</div>
<div class="h">Kukkuvagga</div>
<div class="h">Kukkujātaka</div>
<div class="q" id="p_22J_1485"> <div class="divNumber">1.</div> <div class="p"> <table class="singleColumn"> <tr> <td> <div class="pN">1485</div> <div class="G">“Diyaḍḍhakukkū udayena kaṇṇikā,</div> </td> </tr> <tr> <td> <div class="G">Vidatthiyo aṭṭha parikkhipanti naṃ;</div> </td> </tr> <tr> <td> <div class="G">Sā siṃsapā sāramayā apheggukā,</div> </td> </tr> <tr> <td> <div class="G">Kuhiṃ ṭhitā upparito na dhaṃsati”.</div> </td> </tr> </table> </div>
</div>
<div class="q" id="p_22J_1486"> <div class="divNumber">2.</div> <div class="p"> <table class="singleColumn"> <tr> <td> <div class="pN">1486</div> <div class="G">“Yā tiṃsati sāramayā anujjukā,</div> </td> </tr> <tr> <td> <div class="G">Parikiriya gopānasiyo samaṃ ṭhitā;</div> </td> </tr> <tr> <td> <div class="G">Tāhi susaṅgahitā balasā pīḷitā,</div> </td> </tr> <tr> <td> <div class="G">Samaṃ ṭhitā upparito na dhaṃsati.</div> </td> </tr> </table> </div>
</div>
<div class="q" id="p_22J_1487"> <div class="divNumber">3.</div> <div class="p"> <table class="singleColumn"> <tr> <td> <div class="pN">1487</div> <div class="G">Evampi mittehi daḷhehi paṇḍito,</div> </td> </tr> <tr> <td> <div class="G">Abhejjarūpehi sucīhi mantibhi;</div> </td> </tr> <tr> <td> <div class="G">Susaṅgahīto siriyā na dhaṃsati,</div> </td> </tr> <tr> <td> <div class="G">Gopānasī bhāravahāva kaṇṇikā.</div> </td> </tr> </table> </div>
</div>
<div class="q" id="p_22J_1488"> <div class="divNumber">4.</div> <div class="p"> <table class="singleColumn"> <tr> <td> <div class="pN">1488</div> <div class="G">Kharattacaṃ bellaṃ yathāpi satthavā,</div> </td> </tr> <tr> <td> <div class="G">Anāmasantopi karoti tittakaṃ;</div> </td> </tr> <tr> <td> <div class="G">Samāharaṃ sāduṃ karoti patthiva,</div> </td> </tr> <tr> <td> <div class="G">Asāduṃ kayirā tanubandhamuddharaṃ.</div> </td> </tr> </table> </div>
</div>
<div class="q" id="p_22J_1489"> <div class="divNumber">5.</div> <div class="p"> <table class="singleColumn"> <tr> <td> <div class="pN">1489</div> <div class="G">Evampi gāmanigamesu paṇḍito,</div> </td> </tr> <tr> <td> <div class="G">Asāhasaṃ rājadhanāni saṃgharaṃ;</div> </td> </tr> <tr> <td> <div class="G">Dhammānuvattī paṭipajjamāno,</div> </td> </tr> <tr> <td> <div class="G">Sa phāti kayirā aviheṭhayaṃ paraṃ.</div> </td> </tr> </table> </div>
</div>
<div class="q" id="p_22J_1490"> <div class="divNumber">6.</div> <div class="p"> <table class="singleColumn"> <tr> <td> <div class="pN">1490</div> <div class="G">Odātamūlaṃ sucivārisambhavaṃ,</div> </td> </tr> <tr> <td> <div class="G">Jātaṃ yathā pokkharaṇīsu ambujaṃ;</div> </td> </tr> <tr> <td> <div class="G">Padumaṃ yathā agginikāsiphālimaṃ,</div> </td> </tr> <tr> <td> <div class="G">Na kaddamo na rajo na vāri limpati.</div> </td> </tr> </table> </div>
</div>
<div class="q" id="p_22J_1491"> <div class="divNumber">7.</div> <div class="p"> <table class="singleColumn"> <tr> <td> <div class="pN">1491</div> <div class="G">Evampi vohārasuciṃ asāhasaṃ,</div> </td> </tr> <tr> <td> <div class="G">Visuddhakammantamapetapāpakaṃ;</div> </td> </tr> <tr> <td> <div class="G">Na limpati kammakilesa tādiso,</div> </td> </tr> <tr> <td> <div class="G">Jātaṃ yathā pokkharaṇīsu ambujan”ti.</div> </td> </tr> </table> </div>
</div>
<div class="CENTER" id="p_22J_1492">
<span class="pN">1492</span>Kukkujātakaṃ paṭhamaṃ.</div>
</html>
