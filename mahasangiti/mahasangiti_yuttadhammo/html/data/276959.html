<html>
<div class="i">1.1.3.1 Bhārasutta</div>
<div class="h">Khandhasaṃyutta</div>
<div class="h">Mūlapaṇṇāsaka</div>
<div class="h">Bhāravagga</div>
<div class="h">Bhārasutta</div>
<div class="q" id="p_13S3_121"> <div class="divNumber">22.</div> <div class="p">
<span class="pN">121</span>Sāvatthiyaṃ…  tatra kho…  “bhārañca vo, bhikkhave, desessāmi bhārahārañca bhārādānañca bhāranikkhepanañca. Taṃ suṇātha. Katamo ca, bhikkhave, bhāro? Pañcupādānakkhandhā tissa vacanīyaṃ. Katame pañca? Rūpupādānakkhandho, vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandho; ayaṃ vuccati, bhikkhave, bhāro. </div>
</div>
<div class="q" id="p_13S3_122"> <div class="p">
<span class="pN">122</span>Katamo ca, bhikkhave, bhārahāro? Puggalo tissa vacanīyaṃ. Yvāyaṃ āyasmā evaṃnāmo evaṃgotto; ayaṃ vuccati, bhikkhave, bhārahāro. </div>
</div>
<div class="q" id="p_13S3_123"> <div class="p">
<span class="pN">123</span>Katamañca, bhikkhave, bhārādānaṃ? Yāyaṃ taṇhā ponobhavikā nandīrāgasahagatā tatratatrābhinandinī, seyyathidaṃ—  kāmataṇhā, bhavataṇhā, vibhavataṇhā. Idaṃ vuccati, bhikkhave, bhārādānaṃ. </div>
</div>
<div class="q" id="p_13S3_124"> <div class="p">
<span class="pN">124</span>Katamañca, bhikkhave, bhāranikkhepanaṃ? Yo tassāyeva taṇhāya asesavirāganirodho cāgo paṭinissaggo mutti anālayo. Idaṃ vuccati, bhikkhave, bhāranikkhepanan”ti. </div>
</div>
<div class="q" id="p_13S3_125"> <div class="p">
<span class="pN">125</span>Idamavoca bhagavā. Idaṃ vatvāna sugato athāparaṃ etadavoca satthā—  </div>
</div>
<div class="q" id="p_13S3_126"> <div class="p"> <table class="singleColumn"> <tr> <td> <div class="pN">126</div> <div class="G">“Bhārā have pañcakkhandhā,</div> </td> </tr> <tr> <td> <div class="G">bhārahāro ca puggalo;</div> </td> </tr> <tr> <td> <div class="G">Bhārādānaṃ dukhaṃ loke,</div> </td> </tr> <tr> <td> <div class="G">bhāranikkhepanaṃ sukhaṃ.</div> </td> </tr> </table> </div>
</div>
<div class="q" id="p_13S3_127"> <div class="p"> <table class="singleColumn"> <tr> <td> <div class="pN">127</div> <div class="G">Nikkhipitvā garuṃ bhāraṃ,</div> </td> </tr> <tr> <td> <div class="G">aññaṃ bhāraṃ anādiya;</div> </td> </tr> <tr> <td> <div class="G">Samūlaṃ taṇhamabbuyha,</div> </td> </tr> <tr> <td> <div class="G">nicchāto parinibbuto”ti.</div> </td> </tr> </table> </div>
</div>
<div class="CENTER" id="p_13S3_128">
<span class="pN">128</span>Paṭhamaṃ.</div>
</html>
