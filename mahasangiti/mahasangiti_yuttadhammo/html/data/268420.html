<html>
<div class="i">2.2.8 Paṭisallānasutta</div>
<div class="h">Dukanipāta</div>
<div class="h">Dutiyavagga</div>
<div class="h">Paṭisallānasutta</div>
<div class="q" id="p_18It_287"> <div class="divNumber">45.</div> <div class="p">
<span class="pN">287</span>Vuttañhetaṃ bhagavatā vuttamarahatāti me sutaṃ—  </div>
</div>
<div class="q" id="p_18It_288"> <div class="p">
<span class="pN">288</span>“Paṭisallānārāmā, bhikkhave, viharatha paṭisallānaratā, ajjhattaṃ cetosamathamanuyuttā, anirākatajjhānā, vipassanāya samannāgatā, brūhetāro suññāgārānaṃ. Paṭisallānārāmānaṃ, bhikkhave, viharataṃ paṭisallānaratānaṃ ajjhattaṃ cetosamathamanuyuttānaṃ anirākatajjhānānaṃ vipassanāya samannāgatānaṃ brūhetānaṃ suññāgārānaṃ dvinnaṃ phalānaṃ aññataraṃ phalaṃ pāṭikaṅkhaṃ—  diṭṭheva dhamme aññā, sati vā upādisese anāgāmitā”ti. Etamatthaṃ bhagavā avoca. Tatthetaṃ iti vuccati—  </div>
</div>
<div class="q" id="p_18It_289"> <div class="p"> <table class="singleColumn"> <tr> <td> <div class="pN">289</div> <div class="G">“Ye santacittā nipakā,</div> </td> </tr> <tr> <td> <div class="G">satimanto ca jhāyino;</div> </td> </tr> <tr> <td> <div class="G">Sammā dhammaṃ vipassanti,</div> </td> </tr> <tr> <td> <div class="G">kāmesu anapekkhino.</div> </td> </tr> </table> </div>
</div>
<div class="q" id="p_18It_290"> <div class="p"> <table class="singleColumn"> <tr> <td> <div class="pN">290</div> <div class="G">Appamādaratā santā,</div> </td> </tr> <tr> <td> <div class="G">pamāde bhayadassino;</div> </td> </tr> <tr> <td> <div class="G">Abhabbā parihānāya,</div> </td> </tr> <tr> <td> <div class="G">nibbānasseva santike”ti.</div> </td> </tr> </table> </div>
</div>
<div class="q" id="p_18It_291"> <div class="p">
<span class="pN">291</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_292">
<span class="pN">292</span>Aṭṭhamaṃ.</div>
</html>
