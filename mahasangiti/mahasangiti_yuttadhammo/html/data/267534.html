<html>
<div class="i">40.10 Ajitattheraapadāna</div>
<div class="h">Pilindavacchavagga</div>
<div class="h">Ajitattheraapadāna</div>
<div class="q" id="p_20Ap1_4800"> <div class="divNumber">484.</div> <div class="p"> <table class="singleColumn"> <tr> <td> <div class="pN">4800</div> <div class="G">“Padumuttaro nāma jino,</div> </td> </tr> <tr> <td> <div class="G">sabbadhammāna pāragū;</div> </td> </tr> <tr> <td> <div class="G">Ajjhogāhetvā himavantaṃ,</div> </td> </tr> <tr> <td> <div class="G">nisīdi lokanāyako.</div> </td> </tr> </table> </div>
</div>
<div class="q" id="p_20Ap1_4801"> <div class="divNumber">485.</div> <div class="p"> <table class="singleColumn"> <tr> <td> <div class="pN">4801</div> <div class="G">Nāhaṃ addakkhiṃ sambuddhaṃ,</div> </td> </tr> <tr> <td> <div class="G">Napi saddaṃ suṇomahaṃ;</div> </td> </tr> <tr> <td> <div class="G">Mama bhakkhaṃ gavesanto,</div> </td> </tr> <tr> <td> <div class="G">Āhiṇḍāmi vane ahaṃ.</div> </td> </tr> </table> </div>
</div>
<div class="q" id="p_20Ap1_4802"> <div class="divNumber">486.</div> <div class="p"> <table class="singleColumn"> <tr> <td> <div class="pN">4802</div> <div class="G">Tatthaddassāsiṃ sambuddhaṃ,</div> </td> </tr> <tr> <td> <div class="G">dvattiṃsavaralakkhaṇaṃ;</div> </td> </tr> <tr> <td> <div class="G">Disvāna vittimāpajjiṃ,</div> </td> </tr> <tr> <td> <div class="G">satto ko nāmayaṃ bhave.</div> </td> </tr> </table> </div>
</div>
<div class="q" id="p_20Ap1_4803"> <div class="divNumber">487.</div> <div class="p"> <table class="singleColumn"> <tr> <td> <div class="pN">4803</div> <div class="G">Lakkhaṇāni viloketvā,</div> </td> </tr> <tr> <td> <div class="G">mama vijjaṃ anussariṃ;</div> </td> </tr> <tr> <td> <div class="G">Sutañhi metaṃ vuḍḍhānaṃ,</div> </td> </tr> <tr> <td> <div class="G">paṇḍitānaṃ subhāsitaṃ.</div> </td> </tr> </table> </div>
</div>
<div class="q" id="p_20Ap1_4804"> <div class="divNumber">488.</div> <div class="p"> <table class="singleColumn"> <tr> <td> <div class="pN">4804</div> <div class="G">Tesaṃ yathā taṃ vacanaṃ,</div> </td> </tr> <tr> <td> <div class="G">ayaṃ buddho bhavissati;</div> </td> </tr> <tr> <td> <div class="G">Yannūnāhaṃ sakkareyyaṃ,</div> </td> </tr> <tr> <td> <div class="G">gatiṃ me sodhayissati.</div> </td> </tr> </table> </div>
</div>
<div class="q" id="p_20Ap1_4805"> <div class="divNumber">489.</div> <div class="p"> <table class="singleColumn"> <tr> <td> <div class="pN">4805</div> <div class="G">Khippaṃ assamamāgantvā,</div> </td> </tr> <tr> <td> <div class="G">madhutelaṃ gahiṃ ahaṃ;</div> </td> </tr> <tr> <td> <div class="G">Kolambakaṃ gahetvāna,</div> </td> </tr> <tr> <td> <div class="G">upagacchiṃ vināyakaṃ.</div> </td> </tr> </table> </div>
</div>
<div class="q" id="p_20Ap1_4806"> <div class="divNumber">490.</div> <div class="p"> <table class="singleColumn"> <tr> <td> <div class="pN">4806</div> <div class="G">Tidaṇḍake gahetvāna,</div> </td> </tr> <tr> <td> <div class="G">abbhokāse ṭhapesahaṃ;</div> </td> </tr> <tr> <td> <div class="G">Padīpaṃ pajjalitvāna,</div> </td> </tr> <tr> <td> <div class="G">aṭṭhakkhattuṃ avandahaṃ.</div> </td> </tr> </table> </div>
</div>
<div class="q" id="p_20Ap1_4807"> <div class="divNumber">491.</div> <div class="p"> <table class="singleColumn"> <tr> <td> <div class="pN">4807</div> <div class="G">Sattarattindivaṃ buddho,</div> </td> </tr> <tr> <td> <div class="G">nisīdi purisuttamo;</div> </td> </tr> <tr> <td> <div class="G">Tato ratyā vivasāne,</div> </td> </tr> <tr> <td> <div class="G">vuṭṭhāsi lokanāyako.</div> </td> </tr> </table> </div>
</div>
<div class="q" id="p_20Ap1_4808"> <div class="divNumber">492.</div> <div class="p"> <table class="singleColumn"> <tr> <td> <div class="pN">4808</div> <div class="G">Pasannacitto sumano,</div> </td> </tr> <tr> <td> <div class="G">sabbarattindivaṃ ahaṃ;</div> </td> </tr> <tr> <td> <div class="G">Dīpaṃ buddhassa pādāsiṃ,</div> </td> </tr> <tr> <td> <div class="G">pasanno sehi pāṇibhi.</div> </td> </tr> </table> </div>
</div>
<div class="q" id="p_20Ap1_4809"> <div class="divNumber">493.</div> <div class="p"> <table class="singleColumn"> <tr> <td> <div class="pN">4809</div> <div class="G">Sabbe vanā gandhamayā,</div> </td> </tr> <tr> <td> <div class="G">Pabbate gandhamādane;</div> </td> </tr> <tr> <td> <div class="G">Buddhassa ānubhāvena,</div> </td> </tr> <tr> <td> <div class="G">Āgacchuṃ buddhasantikaṃ.</div> </td> </tr> </table> </div>
</div>
<div class="q" id="p_20Ap1_4810"> <div class="divNumber">494.</div> <div class="p"> <table class="singleColumn"> <tr> <td> <div class="pN">4810</div> <div class="G">Ye keci pupphagandhāse,</div> </td> </tr> <tr> <td> <div class="G">pupphitā dharaṇīruhā;</div> </td> </tr> <tr> <td> <div class="G">Buddhassa ānubhāvena,</div> </td> </tr> <tr> <td> <div class="G">sabbe sannipatuṃ tadā.</div> </td> </tr> </table> </div>
</div>
<div class="q" id="p_20Ap1_4811"> <div class="divNumber">495.</div> <div class="p"> <table class="singleColumn"> <tr> <td> <div class="pN">4811</div> <div class="G">Yāvatā himavantamhi,</div> </td> </tr> <tr> <td> <div class="G">nāgā ca garuḷā ubho;</div> </td> </tr> <tr> <td> <div class="G">Dhammañca sotukāmā te,</div> </td> </tr> <tr> <td> <div class="G">āgacchuṃ buddhasantikaṃ.</div> </td> </tr> </table> </div>
</div>
<div class="q" id="p_20Ap1_4812"> <div class="divNumber">496.</div> <div class="p"> <table class="singleColumn"> <tr> <td> <div class="pN">4812</div> <div class="G">Devalo nāma samaṇo,</div> </td> </tr> <tr> <td> <div class="G">buddhassa aggasāvako;</div> </td> </tr> <tr> <td> <div class="G">Vasīsatasahassehi,</div> </td> </tr> <tr> <td> <div class="G">buddhasantikupāgami.</div> </td> </tr> </table> </div>
</div>
<div class="q" id="p_20Ap1_4813"> <div class="divNumber">497.</div> <div class="p"> <table class="singleColumn"> <tr> <td> <div class="pN">4813</div> <div class="G">Padumuttaro lokavidū,</div> </td> </tr> <tr> <td> <div class="G">āhutīnaṃ paṭiggaho;</div> </td> </tr> <tr> <td> <div class="G">Bhikkhusaṃghe nisīditvā,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_20Ap1_4814"> <div class="divNumber">498.</div> <div class="p"> <table class="singleColumn"> <tr> <td> <div class="pN">4814</div> <div class="G">‘Yo me dīpaṃ padīpesi,</div> </td> </tr> <tr> <td> <div class="G">pasanno sehi pāṇibhi;</div> </td> </tr> <tr> <td> <div class="G">Tamahaṃ kittayissāmi,</div> </td> </tr> <tr> <td> <div class="G">suṇātha mama bhāsato.</div> </td> </tr> </table> </div>
</div>
<div class="q" id="p_20Ap1_4815"> <div class="divNumber">499.</div> <div class="p"> <table class="singleColumn"> <tr> <td> <div class="pN">4815</div> <div class="G">Saṭṭhi kappasahassāni,</div> </td> </tr> <tr> <td> <div class="G">devaloke ramissati;</div> </td> </tr> <tr> <td> <div class="G">Sahassakkhattuṃ rājā ca,</div> </td> </tr> <tr> <td> <div class="G">cakkavattī bhavissati.</div> </td> </tr> </table> </div>
</div>
<div class="CENTER" id="p_20Ap1_4816">
<span class="pN">4816</span>Soḷasamaṃ bhāṇavāraṃ.</div>
<div class="q" id="p_20Ap1_4817"> <div class="divNumber">500.</div> <div class="p"> <table class="singleColumn"> <tr> <td> <div class="pN">4817</div> <div class="G">Chattiṃsakkhattuṃ devindo,</div> </td> </tr> <tr> <td> <div class="G">devarajjaṃ karissati;</div> </td> </tr> <tr> <td> <div class="G">Pathaviyaṃ sattasataṃ,</div> </td> </tr> <tr> <td> <div class="G">vipulaṃ rajjaṃ karissati.</div> </td> </tr> </table> </div>
</div>
<div class="q" id="p_20Ap1_4818"> <div class="divNumber">501.</div> <div class="p"> <table class="singleColumn"> <tr> <td> <div class="pN">4818</div> <div class="G">Padesarajjaṃ vipulaṃ,</div> </td> </tr> <tr> <td> <div class="G">gaṇanāto asaṅkhiyaṃ;</div> </td> </tr> <tr> <td> <div class="G">Iminā dīpadānena,</div> </td> </tr> <tr> <td> <div class="G">dibbacakkhu bhavissati.</div> </td> </tr> </table> </div>
</div>
<div class="q" id="p_20Ap1_4819"> <div class="divNumber">502.</div> <div class="p"> <table class="singleColumn"> <tr> <td> <div class="pN">4819</div> <div class="G">Samantato aṭṭhakosaṃ,</div> </td> </tr> <tr> <td> <div class="G">passissati ayaṃ sadā;</div> </td> </tr> <tr> <td> <div class="G">Devalokā cavantassa,</div> </td> </tr> <tr> <td> <div class="G">nibbattantassa jantuno.</div> </td> </tr> </table> </div>
</div>
<div class="q" id="p_20Ap1_4820"> <div class="divNumber">503.</div> <div class="p"> <table class="singleColumn"> <tr> <td> <div class="pN">4820</div> <div class="G">Divā vā yadi vā rattiṃ,</div> </td> </tr> <tr> <td> <div class="G">padīpaṃ dhārayissati;</div> </td> </tr> <tr> <td> <div class="G">Jāyamānassa sattassa,</div> </td> </tr> <tr> <td> <div class="G">puññakammasamaṅgino.</div> </td> </tr> </table> </div>
</div>
<div class="q" id="p_20Ap1_4821"> <div class="divNumber">504.</div> <div class="p"> <table class="singleColumn"> <tr> <td> <div class="pN">4821</div> <div class="G">Yāvatā nagaraṃ āsi,</div> </td> </tr> <tr> <td> <div class="G">tāvatā jotayissati;</div> </td> </tr> <tr> <td> <div class="G">Upapajjati yaṃ yoniṃ,</div> </td> </tr> <tr> <td> <div class="G">devattaṃ atha mānusaṃ.</div> </td> </tr> </table> </div>
</div>
<div class="q" id="p_20Ap1_4822"> <div class="divNumber">505.</div> <div class="p"> <table class="singleColumn"> <tr> <td> <div class="pN">4822</div> <div class="G">Asseva dīpadānassa,</div> </td> </tr> <tr> <td> <div class="G">aṭṭhadīpaphalena hi;</div> </td> </tr> <tr> <td> <div class="G">Na jayissantimaṃ jantū,</div> </td> </tr> <tr> <td> <div class="G">dīpadānassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_4823"> <div class="divNumber">506.</div> <div class="p"> <table class="singleColumn"> <tr> <td> <div class="pN">4823</div> <div class="G">Kappasatasahassamhi,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_4824"> <div class="divNumber">507.</div> <div class="p"> <table class="singleColumn"> <tr> <td> <div class="pN">4824</div> <div class="G">Tassa dhammesu dāyādo,</div> </td> </tr> <tr> <td> <div class="G">oraso dhammanimmito;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">nibbāyissatināsavo.</div> </td> </tr> </table> </div>
</div>
<div class="q" id="p_20Ap1_4825"> <div class="divNumber">508.</div> <div class="p"> <table class="singleColumn"> <tr> <td> <div class="pN">4825</div> <div class="G">Tosayitvāna sambuddhaṃ,</div> </td> </tr> <tr> <td> <div class="G">gotamaṃ sakyapuṅgavaṃ;</div> </td> </tr> <tr> <td> <div class="G">Ajito nāma nāmena,</div> </td> </tr> <tr> <td> <div class="G">hessati satthu sāvako’.</div> </td> </tr> </table> </div>
</div>
<div class="q" id="p_20Ap1_4826"> <div class="divNumber">509.</div> <div class="p"> <table class="singleColumn"> <tr> <td> <div class="pN">4826</div> <div class="G">Saṭṭhi kappasahassāni,</div> </td> </tr> <tr> <td> <div class="G">devaloke ramiṃ ahaṃ;</div> </td> </tr> <tr> <td> <div class="G">Tatrāpi me dīpasataṃ,</div> </td> </tr> <tr> <td> <div class="G">jotate niccakālikaṃ.</div> </td> </tr> </table> </div>
</div>
<div class="q" id="p_20Ap1_4827"> <div class="divNumber">510.</div> <div class="p"> <table class="singleColumn"> <tr> <td> <div class="pN">4827</div> <div class="G">Devaloke manusse vā,</div> </td> </tr> <tr> <td> <div class="G">niddhāvanti pabhā mama;</div> </td> </tr> <tr> <td> <div class="G">Buddhaseṭṭhaṃ saritvāna,</div> </td> </tr> <tr> <td> <div class="G">bhiyyo hāsaṃ janesahaṃ.</div> </td> </tr> </table> </div>
</div>
<div class="q" id="p_20Ap1_4828"> <div class="divNumber">511.</div> <div class="p"> <table class="singleColumn"> <tr> <td> <div class="pN">4828</div> <div class="G">Tusitāhaṃ cavitvāna,</div> </td> </tr> <tr> <td> <div class="G">okkamiṃ mātukucchiyaṃ;</div> </td> </tr> <tr> <td> <div class="G">Jāyamānassa santassa,</div> </td> </tr> <tr> <td> <div class="G">āloko vipulo ahu.</div> </td> </tr> </table> </div>
</div>
<div class="q" id="p_20Ap1_4829"> <div class="divNumber">512.</div> <div class="p"> <table class="singleColumn"> <tr> <td> <div class="pN">4829</div> <div class="G">Agārā abhinikkhamma,</div> </td> </tr> <tr> <td> <div class="G">pabbajiṃ anagāriyaṃ;</div> </td> </tr> <tr> <td> <div class="G">Bāvariṃ upasaṅkamma,</div> </td> </tr> <tr> <td> <div class="G">sissattaṃ ajjhupāgamiṃ.</div> </td> </tr> </table> </div>
</div>
<div class="q" id="p_20Ap1_4830"> <div class="divNumber">513.</div> <div class="p"> <table class="singleColumn"> <tr> <td> <div class="pN">4830</div> <div class="G">Himavante vasantohaṃ,</div> </td> </tr> <tr> <td> <div class="G">assosiṃ lokanāyakaṃ;</div> </td> </tr> <tr> <td> <div class="G">Uttamatthaṃ gavesanto,</div> </td> </tr> <tr> <td> <div class="G">upagacchiṃ vināyakaṃ.</div> </td> </tr> </table> </div>
</div>
<div class="q" id="p_20Ap1_4831"> <div class="divNumber">514.</div> <div class="p"> <table class="singleColumn"> <tr> <td> <div class="pN">4831</div> <div class="G">Danto buddho dametāvī,</div> </td> </tr> <tr> <td> <div class="G">oghatiṇṇo nirūpadhi;</div> </td> </tr> <tr> <td> <div class="G">Nibbānaṃ kathayī buddho,</div> </td> </tr> <tr> <td> <div class="G">sabbadukkhappamocanaṃ.</div> </td> </tr> </table> </div>
</div>
<div class="q" id="p_20Ap1_4832"> <div class="divNumber">515.</div> <div class="p"> <table class="singleColumn"> <tr> <td> <div class="pN">4832</div> <div class="G">Taṃ me āgamanaṃ siddhaṃ,</div> </td> </tr> <tr> <td> <div class="G">tositohaṃ mahāmuniṃ;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap1_4833"> <div class="divNumber">516.</div> <div class="p"> <table class="singleColumn"> <tr> <td> <div class="pN">4833</div> <div class="G">Satasahassito kappe,</div> </td> </tr> <tr> <td> <div class="G">yaṃ dīpamadadiṃ tadā;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">dīpadānassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_4834"> <div class="divNumber">517.</div> <div class="p"> <table class="singleColumn"> <tr> <td> <div class="pN">4834</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_4835"> <div class="divNumber">518.</div> <div class="p"> <table class="singleColumn"> <tr> <td> <div class="pN">4835</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap1_4836"> <div class="divNumber">519.</div> <div class="p"> <table class="singleColumn"> <tr> <td> <div class="pN">4836</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”. (3886)</div> </td> </tr> </table> </div>
</div>
<div class="q" id="p_20Ap1_4837"> <div class="p">
<span class="pN">4837</span>Itthaṃ sudaṃ āyasmā ajito thero imā gāthāyo abhāsitthāti. </div>
</div>
<div class="CENTER" id="p_20Ap1_4838">
<span class="pN">4838</span>Ajitattherassāpadānaṃ dasamaṃ.<br> <span class="bold">Pilindavacchavaggo cattālīsamo.</span>
</div>
<div class="SUMMARY" id="p_20Ap1_4839">
<span class="pN">4839</span><span class="firstLetter">T</span>assuddānaṃ</div>
<div class="q" id="p_20Ap1_4840"> <div class="p"> <table class="singleColumn"> <tr> <td> <div class="pN">4840</div> <div class="G">Pilindavaccho selo ca,</div> </td> </tr> <tr> <td> <div class="G">sabbakittī madhundado;</div> </td> </tr> <tr> <td> <div class="G">Kūṭāgārī bākulo ca,</div> </td> </tr> <tr> <td> <div class="G">giri saḷalasavhayo.</div> </td> </tr> </table> </div>
</div>
<div class="q" id="p_20Ap1_4841"> <div class="p"> <table class="singleColumn"> <tr> <td> <div class="pN">4841</div> <div class="G">Sabbado ajito ceva,</div> </td> </tr> <tr> <td> <div class="G">gāthāyo gaṇitā iha;</div> </td> </tr> <tr> <td> <div class="G">Satāni pañca gāthānaṃ,</div> </td> </tr> <tr> <td> <div class="G">vīsati ca taduttarīti.</div> </td> </tr> </table> </div>
</div>
<div class="SUMMARY" id="p_20Ap1_4842">
<span class="pN">4842</span><span class="firstLetter">A</span>tha <span class="firstLetter">v</span>agguddānaṃ</div>
<div class="q" id="p_20Ap1_4843"> <div class="p"> <table class="singleColumn"> <tr> <td> <div class="pN">4843</div> <div class="G">Padumārakkhado ceva,</div> </td> </tr> <tr> <td> <div class="G">umā gandhodakena ca;</div> </td> </tr> <tr> <td> <div class="G">Ekapadma saddasaññī,</div> </td> </tr> <tr> <td> <div class="G">mandāraṃ bodhivandako.</div> </td> </tr> </table> </div>
</div>
<div class="q" id="p_20Ap1_4844"> <div class="p"> <table class="singleColumn"> <tr> <td> <div class="pN">4844</div> <div class="G">Avaṭañca pilindi ca,</div> </td> </tr> <tr> <td> <div class="G">gāthāyo gaṇitā iha;</div> </td> </tr> <tr> <td> <div class="G">Catusattati gāthāyo,</div> </td> </tr> <tr> <td> <div class="G">ekādasa satāni ca.</div> </td> </tr> </table> </div>
</div>
<div class="CENTER" id="p_20Ap1_4845">
<span class="pN">4845</span>Padumavaggadasakaṃ.</div>
<div class="ENDH3" id="p_20Ap1_4846">
<span class="pN">4846</span>Catutthasatakaṃ samattaṃ.</div>
</html>
