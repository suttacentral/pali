<html>
<div class="i">2.3.4 Sukhasomanassasutta</div>
<div class="h">Dutiyapaṇṇāsaka</div>
<div class="h">Arahattavagga</div>
<div class="h">Sukhasomanassasutta</div>
<div class="q" id="p_16A6_662"> <div class="divNumber">78.</div> <div class="p">
<span class="pN">662</span>“Chahi, bhikkhave, dhammehi samannāgato bhikkhu diṭṭheva dhamme sukhasomanassabahulo viharati, yoni cassa āraddhā hoti āsavānaṃ khayāya. Katamehi chahi? Idha, bhikkhave, bhikkhu dhammārāmo hoti, bhāvanārāmo hoti, pahānārāmo hoti, pavivekārāmo hoti, abyāpajjhārāmo hoti, nippapañcārāmo hoti. Imehi kho, bhikkhave, chahi dhammehi samannāgato bhikkhu diṭṭheva dhamme sukhasomanassabahulo viharati, yoni cassa āraddhā hoti āsavānaṃ khayāyā”ti. </div>
</div>
<div class="CENTER" id="p_16A6_663">
<span class="pN">663</span>Catutthaṃ.</div>
</html>
