<html>
<div class="i">2.1.10 Sūriyasutta</div>
<div class="h">Devaputtasaṃyutta</div>
<div class="h">Paṭhamavagga</div>
<div class="h">Sūriyasutta</div>
<div class="q" id="p_12S1_419"> <div class="divNumber">91.</div> <div class="p">
<span class="pN">419</span>Sāvatthinidānaṃ. Tena kho pana samayena sūriyo devaputto rāhunā asurindena gahito hoti. Atha kho sūriyo devaputto bhagavantaṃ anussaramāno tāyaṃ velāyaṃ imaṃ gāthaṃ abhāsi—  </div>
</div>
<div class="q" id="p_12S1_420"> <div class="p"> <table class="singleColumn"> <tr> <td> <div class="pN">420</div> <div class="G">“Namo te buddha vīratthu,</div> </td> </tr> <tr> <td> <div class="G">vippamuttosi sabbadhi;</div> </td> </tr> <tr> <td> <div class="G">Sambādhapaṭipannosmi,</div> </td> </tr> <tr> <td> <div class="G">tassa me saraṇaṃ bhavā”ti.</div> </td> </tr> </table> </div>
</div>
<div class="q" id="p_12S1_421"> <div class="p">
<span class="pN">421</span>Atha kho bhagavā sūriyaṃ devaputtaṃ ārabbha rāhuṃ asurindaṃ gāthāhi ajjhabhāsi—  </div>
</div>
<div class="q" id="p_12S1_422"> <div class="p"> <table class="singleColumn"> <tr> <td> <div class="pN">422</div> <div class="G">“Tathāgataṃ arahantaṃ,</div> </td> </tr> <tr> <td> <div class="G">sūriyo saraṇaṃ gato;</div> </td> </tr> <tr> <td> <div class="G">Rāhu sūriyaṃ pamuñcassu,</div> </td> </tr> <tr> <td> <div class="G">buddhā lokānukampakā.</div> </td> </tr> </table> </div>
</div>
<div class="q" id="p_12S1_423"> <div class="p"> <table class="singleColumn"> <tr> <td> <div class="pN">423</div> <div class="G">Yo andhakāre tamasi pabhaṅkaro,</div> </td> </tr> <tr> <td> <div class="G">Verocano maṇḍalī uggatejo;</div> </td> </tr> <tr> <td> <div class="G">Mā rāhu gilī caramantalikkhe,</div> </td> </tr> <tr> <td> <div class="G">Pajaṃ mamaṃ rāhu pamuñca sūriyan”ti.</div> </td> </tr> </table> </div>
</div>
<div class="q" id="p_12S1_424"> <div class="p">
<span class="pN">424</span>Atha kho rāhu asurindo sūriyaṃ devaputtaṃ muñcitvā taramānarūpo yena vepacitti asurindo tenupasaṅkami; upasaṅkamitvā saṃviggo lomahaṭṭhajāto ekamantaṃ aṭṭhāsi. Ekamantaṃ ṭhitaṃ kho rāhuṃ asurindaṃ vepacitti asurindo gāthāya ajjhabhāsi—  </div>
</div>
<div class="q" id="p_12S1_425"> <div class="p"> <table class="singleColumn"> <tr> <td> <div class="pN">425</div> <div class="G">“Kiṃ nu santaramānova,</div> </td> </tr> <tr> <td> <div class="G">rāhu sūriyaṃ pamuñcasi;</div> </td> </tr> <tr> <td> <div class="G">Saṃviggarūpo āgamma,</div> </td> </tr> <tr> <td> <div class="G">kiṃ nu bhītova tiṭṭhasī”ti.</div> </td> </tr> </table> </div>
</div>
<div class="q" id="p_12S1_426"> <div class="p"> <table class="singleColumn"> <tr> <td> <div class="pN">426</div> <div class="G">“Sattadhā me phale muddhā,</div> </td> </tr> <tr> <td> <div class="G">jīvanto na sukhaṃ labhe;</div> </td> </tr> <tr> <td> <div class="G">Buddhagāthābhigītomhi,</div> </td> </tr> <tr> <td> <div class="G">no ce muñceyya sūriyan”ti.</div> </td> </tr> </table> </div>
</div>
<div class="CENTER" id="p_12S1_427">
<span class="pN">427</span>Paṭhamo vaggo.</div>
<div class="SUMMARY" id="p_12S1_428">
<span class="pN">428</span><span class="firstLetter">T</span>assuddānaṃ</div>
<div class="q" id="p_12S1_429"> <div class="p"> <table class="singleColumn"> <tr> <td> <div class="pN">429</div> <div class="G">Dve kassapā ca māgho ca,</div> </td> </tr> <tr> <td> <div class="G">Māgadho dāmali kāmado;</div> </td> </tr> <tr> <td> <div class="G">Pañcālacaṇḍo tāyano,</div> </td> </tr> <tr> <td> <div class="G">Candimasūriyena te dasāti.</div> </td> </tr> </table> </div>
</div>
</html>
