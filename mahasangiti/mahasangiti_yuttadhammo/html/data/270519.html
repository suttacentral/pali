<html>
<div class="i">22.1.10.12 Chakhattiyakamma</div>
<div class="h">Mahānipāta</div>
<div class="h">Mūgapakkhavagga</div>
<div class="h">Vessantarajātaka</div>
<div class="h">Chakhattiyakamma</div>
<div class="q" id="p_23J_3727"> <div class="divNumber">2368.</div> <div class="p"> <table class="singleColumn"> <tr> <td> <div class="pN">3727</div> <div class="G">Tesaṃ sutvāna nigghosaṃ,</div> </td> </tr> <tr> <td> <div class="G">bhīto vessantaro ahu;</div> </td> </tr> <tr> <td> <div class="G">Pabbataṃ abhiruhitvā,</div> </td> </tr> <tr> <td> <div class="G">bhīto senaṃ udikkhati.</div> </td> </tr> </table> </div>
</div>
<div class="q" id="p_23J_3728"> <div class="divNumber">2369.</div> <div class="p"> <table class="singleColumn"> <tr> <td> <div class="pN">3728</div> <div class="G">“Iṅgha maddi nisāmehi,</div> </td> </tr> <tr> <td> <div class="G">nigghoso yādiso vane;</div> </td> </tr> <tr> <td> <div class="G">Ājānīyā hasiyanti,</div> </td> </tr> <tr> <td> <div class="G">dhajaggāni ca dissare.</div> </td> </tr> </table> </div>
</div>
<div class="q" id="p_23J_3729"> <div class="divNumber">2370.</div> <div class="p"> <table class="singleColumn"> <tr> <td> <div class="pN">3729</div> <div class="G">Ime nūna araññasmiṃ,</div> </td> </tr> <tr> <td> <div class="G">migasaṅghāni luddakā;</div> </td> </tr> <tr> <td> <div class="G">Vāgurāhi parikkhippa,</div> </td> </tr> <tr> <td> <div class="G">sobbhaṃ pātetvā tāvade;</div> </td> </tr> <tr> <td> <div class="G">Vikkosamānā tibbāhi,</div> </td> </tr> <tr> <td> <div class="G">hanti nesaṃ varaṃ varaṃ.</div> </td> </tr> </table> </div>
</div>
<div class="q" id="p_23J_3730"> <div class="divNumber">2371.</div> <div class="p"> <table class="singleColumn"> <tr> <td> <div class="pN">3730</div> <div class="G">Yathā mayaṃ adūsakā,</div> </td> </tr> <tr> <td> <div class="G">araññe avaruddhakā;</div> </td> </tr> <tr> <td> <div class="G">Amittahatthattaṃ gatā,</div> </td> </tr> <tr> <td> <div class="G">passa dubbalaghātakaṃ”.</div> </td> </tr> </table> </div>
</div>
<div class="q" id="p_23J_3731"> <div class="divNumber">2372.</div> <div class="p"> <table class="singleColumn"> <tr> <td> <div class="pN">3731</div> <div class="G">“Amittā nappasāheyyuṃ,</div> </td> </tr> <tr> <td> <div class="G">aggīva udakaṇṇave;</div> </td> </tr> <tr> <td> <div class="G">Tadeva tvaṃ vicintehi,</div> </td> </tr> <tr> <td> <div class="G">api sotthi ito siyā”.</div> </td> </tr> </table> </div>
</div>
<div class="q" id="p_23J_3732"> <div class="divNumber">2373.</div> <div class="p"> <table class="singleColumn"> <tr> <td> <div class="pN">3732</div> <div class="G">Tato vessantaro rājā,</div> </td> </tr> <tr> <td> <div class="G">orohitvāna pabbatā;</div> </td> </tr> <tr> <td> <div class="G">Nisīdi paṇṇasālāyaṃ,</div> </td> </tr> <tr> <td> <div class="G">daḷhaṃ katvāna mānasaṃ.</div> </td> </tr> </table> </div>
</div>
<div class="q" id="p_23J_3733"> <div class="divNumber">2374.</div> <div class="p"> <table class="singleColumn"> <tr> <td> <div class="pN">3733</div> <div class="G">Nivattayitvāna rathaṃ,</div> </td> </tr> <tr> <td> <div class="G">vuṭṭhapetvāna seniyo;</div> </td> </tr> <tr> <td> <div class="G">Ekaṃ araññe viharantaṃ,</div> </td> </tr> <tr> <td> <div class="G">pitā puttaṃ upāgami.</div> </td> </tr> </table> </div>
</div>
<div class="q" id="p_23J_3734"> <div class="divNumber">2375.</div> <div class="p"> <table class="singleColumn"> <tr> <td> <div class="pN">3734</div> <div class="G">Hatthikkhandhato oruyha,</div> </td> </tr> <tr> <td> <div class="G">ekaṃso pañjalīkato;</div> </td> </tr> <tr> <td> <div class="G">Parikiṇṇo amaccehi,</div> </td> </tr> <tr> <td> <div class="G">puttaṃ siñcitumāgami.</div> </td> </tr> </table> </div>
</div>
<div class="q" id="p_23J_3735"> <div class="divNumber">2376.</div> <div class="p"> <table class="singleColumn"> <tr> <td> <div class="pN">3735</div> <div class="G">Tatthaddasa kumāraṃ so,</div> </td> </tr> <tr> <td> <div class="G">rammarūpaṃ samāhitaṃ;</div> </td> </tr> <tr> <td> <div class="G">Nisinnaṃ paṇṇasālāyaṃ,</div> </td> </tr> <tr> <td> <div class="G">jhāyantaṃ akutobhayaṃ.</div> </td> </tr> </table> </div>
</div>
<div class="q" id="p_23J_3736"> <div class="divNumber">2377.</div> <div class="p"> <table class="singleColumn"> <tr> <td> <div class="pN">3736</div> <div class="G">Tañca disvāna āyantaṃ,</div> </td> </tr> <tr> <td> <div class="G">pitaraṃ puttagiddhinaṃ;</div> </td> </tr> <tr> <td> <div class="G">Vessantaro ca maddī ca,</div> </td> </tr> <tr> <td> <div class="G">paccuggantvā avandisuṃ.</div> </td> </tr> </table> </div>
</div>
<div class="q" id="p_23J_3737"> <div class="divNumber">2378.</div> <div class="p"> <table class="singleColumn"> <tr> <td> <div class="pN">3737</div> <div class="G">Maddī ca sirasā pāde,</div> </td> </tr> <tr> <td> <div class="G">sasurassābhivādayi;</div> </td> </tr> <tr> <td> <div class="G">“Maddī ahañhi te deva,</div> </td> </tr> <tr> <td> <div class="G">pāde vandāmi te suṇhā”;</div> </td> </tr> <tr> <td> <div class="G">Te su tattha palisajja,</div> </td> </tr> <tr> <td> <div class="G">pāṇinā parimajjatha.</div> </td> </tr> </table> </div>
</div>
<div class="q" id="p_23J_3738"> <div class="divNumber">2379.</div> <div class="p"> <table class="singleColumn"> <tr> <td> <div class="pN">3738</div> <div class="G">“Kacci vo kusalaṃ putta,</div> </td> </tr> <tr> <td> <div class="G">kacci putta anāmayaṃ;</div> </td> </tr> <tr> <td> <div class="G">Kacci uñchena yāpetha,</div> </td> </tr> <tr> <td> <div class="G">kacci mūlaphalā bahū.</div> </td> </tr> </table> </div>
</div>
<div class="q" id="p_23J_3739"> <div class="divNumber">2380.</div> <div class="p"> <table class="singleColumn"> <tr> <td> <div class="pN">3739</div> <div class="G">Kacci ḍaṃsā makasā ca,</div> </td> </tr> <tr> <td> <div class="G">appameva sarīsapā;</div> </td> </tr> <tr> <td> <div class="G">Vane vāḷamigākiṇṇe,</div> </td> </tr> <tr> <td> <div class="G">kacci hiṃsā na vijjati”.</div> </td> </tr> </table> </div>
</div>
<div class="q" id="p_23J_3740"> <div class="divNumber">2381.</div> <div class="p"> <table class="singleColumn"> <tr> <td> <div class="pN">3740</div> <div class="G">“Atthi no jīvikā deva,</div> </td> </tr> <tr> <td> <div class="G">sā ca yādisakīdisā;</div> </td> </tr> <tr> <td> <div class="G">Kasirā jīvikā homa,</div> </td> </tr> <tr> <td> <div class="G">uñchācariyāya jīvitaṃ.</div> </td> </tr> </table> </div>
</div>
<div class="q" id="p_23J_3741"> <div class="divNumber">2382.</div> <div class="p"> <table class="singleColumn"> <tr> <td> <div class="pN">3741</div> <div class="G">Aniddhinaṃ mahārāja,</div> </td> </tr> <tr> <td> <div class="G">dametassaṃva sārathi;</div> </td> </tr> <tr> <td> <div class="G">Tyamhā aniddhikā dantā,</div> </td> </tr> <tr> <td> <div class="G">asamiddhi dameti no.</div> </td> </tr> </table> </div>
</div>
<div class="q" id="p_23J_3742"> <div class="divNumber">2383.</div> <div class="p"> <table class="singleColumn"> <tr> <td> <div class="pN">3742</div> <div class="G">Api no kisāni maṃsāni,</div> </td> </tr> <tr> <td> <div class="G">pitu mātu adassanā;</div> </td> </tr> <tr> <td> <div class="G">Avaruddhānaṃ mahārāja,</div> </td> </tr> <tr> <td> <div class="G">araññe jīvasokinaṃ.</div> </td> </tr> </table> </div>
</div>
<div class="q" id="p_23J_3743"> <div class="divNumber">2384.</div> <div class="p"> <table class="singleColumn"> <tr> <td> <div class="pN">3743</div> <div class="G">Yepi te siviseṭṭhassa,</div> </td> </tr> <tr> <td> <div class="G">dāyādāpattamānasā;</div> </td> </tr> <tr> <td> <div class="G">Jālī kaṇhājinā cubho,</div> </td> </tr> <tr> <td> <div class="G">brāhmaṇassa vasānugā;</div> </td> </tr> <tr> <td> <div class="G">Accāyikassa luddassa,</div> </td> </tr> <tr> <td> <div class="G">yo ne gāvova sumbhati.</div> </td> </tr> </table> </div>
</div>
<div class="q" id="p_23J_3744"> <div class="divNumber">2385.</div> <div class="p"> <table class="singleColumn"> <tr> <td> <div class="pN">3744</div> <div class="G">Te rājaputtiyā putte,</div> </td> </tr> <tr> <td> <div class="G">yadi jānātha saṃsatha;</div> </td> </tr> <tr> <td> <div class="G">Pariyāpuṇātha no khippaṃ,</div> </td> </tr> <tr> <td> <div class="G">sappadaṭṭhaṃva māṇavaṃ”.</div> </td> </tr> </table> </div>
</div>
<div class="q" id="p_23J_3745"> <div class="divNumber">2386.</div> <div class="p"> <table class="singleColumn"> <tr> <td> <div class="pN">3745</div> <div class="G">“Ubho kumārā nikkītā,</div> </td> </tr> <tr> <td> <div class="G">jālī kaṇhājinā cubho;</div> </td> </tr> <tr> <td> <div class="G">Brāhmaṇassa dhanaṃ datvā,</div> </td> </tr> <tr> <td> <div class="G">putta mā bhāyi assasa”.</div> </td> </tr> </table> </div>
</div>
<div class="q" id="p_23J_3746"> <div class="divNumber">2387.</div> <div class="p"> <table class="singleColumn"> <tr> <td> <div class="pN">3746</div> <div class="G">“Kacci nu tāta kusalaṃ,</div> </td> </tr> <tr> <td> <div class="G">kacci tāta anāmayaṃ;</div> </td> </tr> <tr> <td> <div class="G">Kacci nu tāta me mātu,</div> </td> </tr> <tr> <td> <div class="G">cakkhu na parihāyati”.</div> </td> </tr> </table> </div>
</div>
<div class="q" id="p_23J_3747"> <div class="divNumber">2388.</div> <div class="p"> <table class="singleColumn"> <tr> <td> <div class="pN">3747</div> <div class="G">“Kusalañceva me putta,</div> </td> </tr> <tr> <td> <div class="G">atho putta anāmayaṃ;</div> </td> </tr> <tr> <td> <div class="G">Atho ca putta te mātu,</div> </td> </tr> <tr> <td> <div class="G">cakkhu na parihāyati”.</div> </td> </tr> </table> </div>
</div>
<div class="q" id="p_23J_3748"> <div class="divNumber">2389.</div> <div class="p"> <table class="singleColumn"> <tr> <td> <div class="pN">3748</div> <div class="G">“Kacci arogaṃ yoggaṃ te,</div> </td> </tr> <tr> <td> <div class="G">kacci vahati vāhanaṃ;</div> </td> </tr> <tr> <td> <div class="G">Kacci phīto janapado,</div> </td> </tr> <tr> <td> <div class="G">kacci vuṭṭhi na chijjati”.</div> </td> </tr> </table> </div>
</div>
<div class="q" id="p_23J_3749"> <div class="divNumber">2390.</div> <div class="p"> <table class="singleColumn"> <tr> <td> <div class="pN">3749</div> <div class="G">“Atho arogaṃ yoggaṃ me,</div> </td> </tr> <tr> <td> <div class="G">atho vahati vāhanaṃ;</div> </td> </tr> <tr> <td> <div class="G">Atho phīto janapado,</div> </td> </tr> <tr> <td> <div class="G">atho vuṭṭhi na chijjati”.</div> </td> </tr> </table> </div>
</div>
<div class="q" id="p_23J_3750"> <div class="divNumber">2391.</div> <div class="p"> <table class="singleColumn"> <tr> <td> <div class="pN">3750</div> <div class="G">Iccevaṃ mantayantānaṃ,</div> </td> </tr> <tr> <td> <div class="G">mātā nesaṃ adissatha;</div> </td> </tr> <tr> <td> <div class="G">Rājaputtī giridvāre,</div> </td> </tr> <tr> <td> <div class="G">pattikā anupāhanā.</div> </td> </tr> </table> </div>
</div>
<div class="q" id="p_23J_3751"> <div class="divNumber">2392.</div> <div class="p"> <table class="singleColumn"> <tr> <td> <div class="pN">3751</div> <div class="G">Tañca disvāna āyantiṃ,</div> </td> </tr> <tr> <td> <div class="G">mātaraṃ puttagiddhiniṃ;</div> </td> </tr> <tr> <td> <div class="G">Vessantaro ca maddī ca,</div> </td> </tr> <tr> <td> <div class="G">paccuggantvā avandisuṃ.</div> </td> </tr> </table> </div>
</div>
<div class="q" id="p_23J_3752"> <div class="divNumber">2393.</div> <div class="p"> <table class="singleColumn"> <tr> <td> <div class="pN">3752</div> <div class="G">Maddī ca sirasā pāde,</div> </td> </tr> <tr> <td> <div class="G">sassuyā abhivādayi;</div> </td> </tr> <tr> <td> <div class="G">“Maddī ahañhi te ayye,</div> </td> </tr> <tr> <td> <div class="G">pāde vandāmi te suṇhā”.</div> </td> </tr> </table> </div>
</div>
<div class="q" id="p_23J_3753"> <div class="divNumber">2394.</div> <div class="p"> <table class="singleColumn"> <tr> <td> <div class="pN">3753</div> <div class="G">Maddiñca puttakā disvā,</div> </td> </tr> <tr> <td> <div class="G">dūrato sotthimāgatā;</div> </td> </tr> <tr> <td> <div class="G">Kandantā mabhidhāviṃsu,</div> </td> </tr> <tr> <td> <div class="G">vacchabālāva mātaraṃ.</div> </td> </tr> </table> </div>
</div>
<div class="q" id="p_23J_3754"> <div class="divNumber">2395.</div> <div class="p"> <table class="singleColumn"> <tr> <td> <div class="pN">3754</div> <div class="G">Maddī ca puttake disvā,</div> </td> </tr> <tr> <td> <div class="G">dūrato sotthimāgate;</div> </td> </tr> <tr> <td> <div class="G">Vāruṇīva pavedhentī,</div> </td> </tr> <tr> <td> <div class="G">thanadhārābhisiñcatha.</div> </td> </tr> </table> </div>
</div>
<div class="q" id="p_23J_3755"> <div class="divNumber">2396.</div> <div class="p"> <table class="singleColumn"> <tr> <td> <div class="pN">3755</div> <div class="G">Samāgatānaṃ ñātīnaṃ,</div> </td> </tr> <tr> <td> <div class="G">mahāghoso ajāyatha;</div> </td> </tr> <tr> <td> <div class="G">Pabbatā samanādiṃsu,</div> </td> </tr> <tr> <td> <div class="G">mahī pakampitā ahu.</div> </td> </tr> </table> </div>
</div>
<div class="q" id="p_23J_3756"> <div class="divNumber">2397.</div> <div class="p"> <table class="singleColumn"> <tr> <td> <div class="pN">3756</div> <div class="G">Vuṭṭhidhāraṃ pavattento,</div> </td> </tr> <tr> <td> <div class="G">devo pāvassi tāvade;</div> </td> </tr> <tr> <td> <div class="G">Atha vessantaro rājā,</div> </td> </tr> <tr> <td> <div class="G">ñātīhi samagacchatha.</div> </td> </tr> </table> </div>
</div>
<div class="q" id="p_23J_3757"> <div class="divNumber">2398.</div> <div class="p"> <table class="singleColumn"> <tr> <td> <div class="pN">3757</div> <div class="G">Nattāro suṇisā putto,</div> </td> </tr> <tr> <td> <div class="G">rājā devī ca ekato;</div> </td> </tr> <tr> <td> <div class="G">Yadā samāgatā āsuṃ,</div> </td> </tr> <tr> <td> <div class="G">tadāsi lomahaṃsanaṃ.</div> </td> </tr> </table> </div>
</div>
<div class="q" id="p_23J_3758"> <div class="divNumber">2399.</div> <div class="p"> <table class="singleColumn"> <tr> <td> <div class="pN">3758</div> <div class="G">Pañjalikā tassa yācanti,</div> </td> </tr> <tr> <td> <div class="G">rodantā bherave vane;</div> </td> </tr> <tr> <td> <div class="G">Vessantarañca maddiñca,</div> </td> </tr> <tr> <td> <div class="G">sabbe raṭṭhā samāgatā;</div> </td> </tr> <tr> <td> <div class="G">Tvaṃ nosi issaro rājā,</div> </td> </tr> <tr> <td> <div class="G">rajjaṃ kāretha no ubho.</div> </td> </tr> </table> </div>
</div>
<div class="CENTER" id="p_23J_3759">
<span class="pN">3759</span>Chakhattiyakammaṃ nāma.</div>
<div class="q" id="p_23J_3760"> <div class="divNumber">2400.</div> <div class="p"> <table class="singleColumn"> <tr> <td> <div class="pN">3760</div> <div class="G">“Dhammena rajjaṃ kārentaṃ,</div> </td> </tr> <tr> <td> <div class="G">raṭṭhā pabbājayittha maṃ;</div> </td> </tr> <tr> <td> <div class="G">Tvañca jānapadā ceva,</div> </td> </tr> <tr> <td> <div class="G">negamā ca samāgatā”.</div> </td> </tr> </table> </div>
</div>
<div class="q" id="p_23J_3761"> <div class="divNumber">2401.</div> <div class="p"> <table class="singleColumn"> <tr> <td> <div class="pN">3761</div> <div class="G">“Dukkaṭañca hi no putta,</div> </td> </tr> <tr> <td> <div class="G">bhūnahaccaṃ kataṃ mayā;</div> </td> </tr> <tr> <td> <div class="G">Yohaṃ sivīnaṃ vacanā,</div> </td> </tr> <tr> <td> <div class="G">pabbājesimadūsakaṃ.</div> </td> </tr> </table> </div>
</div>
<div class="q" id="p_23J_3762"> <div class="divNumber">2402.</div> <div class="p"> <table class="singleColumn"> <tr> <td> <div class="pN">3762</div> <div class="G">Yena kenaci vaṇṇena,</div> </td> </tr> <tr> <td> <div class="G">pitu dukkhaṃ udabbahe;</div> </td> </tr> <tr> <td> <div class="G">Mātu bhaginiyā cāpi,</div> </td> </tr> <tr> <td> <div class="G">api pāṇehi attano”.</div> </td> </tr> </table> </div>
</div>
<div class="q" id="p_23J_3763"> <div class="divNumber">2403.</div> <div class="p"> <table class="singleColumn"> <tr> <td> <div class="pN">3763</div> <div class="G">Tato vessantaro rājā,</div> </td> </tr> <tr> <td> <div class="G">rajojallaṃ pavāhayi;</div> </td> </tr> <tr> <td> <div class="G">Rajojallaṃ pavāhetvā,</div> </td> </tr> <tr> <td> <div class="G">saṅkhavaṇṇaṃ adhārayi.</div> </td> </tr> </table> </div>
</div>
<div class="q" id="p_23J_3764"> <div class="divNumber">2404.</div> <div class="p"> <table class="singleColumn"> <tr> <td> <div class="pN">3764</div> <div class="G">Sīsaṃ nhāto sucivattho,</div> </td> </tr> <tr> <td> <div class="G">sabbābharaṇabhūsito;</div> </td> </tr> <tr> <td> <div class="G">Paccayaṃ nāgamāruyha,</div> </td> </tr> <tr> <td> <div class="G">khaggaṃ bandhi parantapaṃ.</div> </td> </tr> </table> </div>
</div>
<div class="q" id="p_23J_3765"> <div class="divNumber">2405.</div> <div class="p"> <table class="singleColumn"> <tr> <td> <div class="pN">3765</div> <div class="G">Tato saṭṭhisahassāni,</div> </td> </tr> <tr> <td> <div class="G">yodhino cārudassanā;</div> </td> </tr> <tr> <td> <div class="G">Sahajātā pakiriṃsu,</div> </td> </tr> <tr> <td> <div class="G">nandayantā rathesabhaṃ.</div> </td> </tr> </table> </div>
</div>
<div class="q" id="p_23J_3766"> <div class="divNumber">2406.</div> <div class="p"> <table class="singleColumn"> <tr> <td> <div class="pN">3766</div> <div class="G">Tato maddimpi nhāpesuṃ,</div> </td> </tr> <tr> <td> <div class="G">sivikaññā samāgatā;</div> </td> </tr> <tr> <td> <div class="G">“Vessantaro taṃ pāletu,</div> </td> </tr> <tr> <td> <div class="G">jālī kaṇhājinā cubho;</div> </td> </tr> <tr> <td> <div class="G">Athopi taṃ mahārājā,</div> </td> </tr> <tr> <td> <div class="G">sañjayo abhirakkhatu”.</div> </td> </tr> </table> </div>
</div>
<div class="q" id="p_23J_3767"> <div class="divNumber">2407.</div> <div class="p"> <table class="singleColumn"> <tr> <td> <div class="pN">3767</div> <div class="G">Idañca paccayaṃ laddhā,</div> </td> </tr> <tr> <td> <div class="G">pubbe saṅklesamattano;</div> </td> </tr> <tr> <td> <div class="G">Ānandiyaṃ ācariṃsu,</div> </td> </tr> <tr> <td> <div class="G">ramaṇīye giribbaje.</div> </td> </tr> </table> </div>
</div>
<div class="q" id="p_23J_3768"> <div class="divNumber">2408.</div> <div class="p"> <table class="singleColumn"> <tr> <td> <div class="pN">3768</div> <div class="G">Idañca paccayaṃ laddhā,</div> </td> </tr> <tr> <td> <div class="G">pubbe saṅklesamattano;</div> </td> </tr> <tr> <td> <div class="G">Ānandi vittā sumanā,</div> </td> </tr> <tr> <td> <div class="G">putte saṅgamma lakkhaṇā.</div> </td> </tr> </table> </div>
</div>
<div class="q" id="p_23J_3769"> <div class="divNumber">2409.</div> <div class="p"> <table class="singleColumn"> <tr> <td> <div class="pN">3769</div> <div class="G">Idañca paccayaṃ laddhā,</div> </td> </tr> <tr> <td> <div class="G">pubbe saṅklesamattano;</div> </td> </tr> <tr> <td> <div class="G">Ānandi vittā patītā,</div> </td> </tr> <tr> <td> <div class="G">saha puttehi lakkhaṇā.</div> </td> </tr> </table> </div>
</div>
<div class="q" id="p_23J_3770"> <div class="divNumber">2410.</div> <div class="p"> <table class="singleColumn"> <tr> <td> <div class="pN">3770</div> <div class="G">“Ekabhattā pure āsiṃ,</div> </td> </tr> <tr> <td> <div class="G">niccaṃ thaṇḍilasāyinī;</div> </td> </tr> <tr> <td> <div class="G">Iti metaṃ vataṃ āsi,</div> </td> </tr> <tr> <td> <div class="G">tumhaṃ kāmā hi puttakā.</div> </td> </tr> </table> </div>
</div>
<div class="q" id="p_23J_3771"> <div class="divNumber">2411.</div> <div class="p"> <table class="singleColumn"> <tr> <td> <div class="pN">3771</div> <div class="G">Taṃ me vataṃ samiddhajja,</div> </td> </tr> <tr> <td> <div class="G">tumhe saṅgamma puttakā;</div> </td> </tr> <tr> <td> <div class="G">Mātujampi taṃ pāletu,</div> </td> </tr> <tr> <td> <div class="G">pitujampi ca puttaka;</div> </td> </tr> <tr> <td> <div class="G">Athopi taṃ mahārājā,</div> </td> </tr> <tr> <td> <div class="G">sañjayo abhirakkhatu.</div> </td> </tr> </table> </div>
</div>
<div class="q" id="p_23J_3772"> <div class="divNumber">2412.</div> <div class="p"> <table class="singleColumn"> <tr> <td> <div class="pN">3772</div> <div class="G">Yaṃ kiñcitthi kataṃ puññaṃ,</div> </td> </tr> <tr> <td> <div class="G">mayhañceva pitucca te;</div> </td> </tr> <tr> <td> <div class="G">Sabbena tena kusalena,</div> </td> </tr> <tr> <td> <div class="G">ajaro amaro bhava”.</div> </td> </tr> </table> </div>
</div>
<div class="q" id="p_23J_3773"> <div class="divNumber">2413.</div> <div class="p"> <table class="singleColumn"> <tr> <td> <div class="pN">3773</div> <div class="G">Kappāsikañca koseyyaṃ,</div> </td> </tr> <tr> <td> <div class="G">khomakoṭumbarāni ca;</div> </td> </tr> <tr> <td> <div class="G">Sassu suṇhāya pāhesi,</div> </td> </tr> <tr> <td> <div class="G">yehi maddī asobhatha.</div> </td> </tr> </table> </div>
</div>
<div class="q" id="p_23J_3774"> <div class="divNumber">2414.</div> <div class="p"> <table class="singleColumn"> <tr> <td> <div class="pN">3774</div> <div class="G">Tato hemañca kāyūraṃ,</div> </td> </tr> <tr> <td> <div class="G">gīveyyaṃ ratanāmayaṃ;</div> </td> </tr> <tr> <td> <div class="G">Sassu suṇhāya pāhesi,</div> </td> </tr> <tr> <td> <div class="G">yehi maddī asobhatha.</div> </td> </tr> </table> </div>
</div>
<div class="q" id="p_23J_3775"> <div class="divNumber">2415.</div> <div class="p"> <table class="singleColumn"> <tr> <td> <div class="pN">3775</div> <div class="G">Tato hemañca kāyūraṃ,</div> </td> </tr> <tr> <td> <div class="G">aṅgadaṃ maṇimekhalaṃ;</div> </td> </tr> <tr> <td> <div class="G">Sassu suṇhāya pāhesi,</div> </td> </tr> <tr> <td> <div class="G">yehi maddī asobhatha.</div> </td> </tr> </table> </div>
</div>
<div class="q" id="p_23J_3776"> <div class="divNumber">2416.</div> <div class="p"> <table class="singleColumn"> <tr> <td> <div class="pN">3776</div> <div class="G">Uṇṇataṃ mukhaphullañca,</div> </td> </tr> <tr> <td> <div class="G">nānāratte ca māṇike;</div> </td> </tr> <tr> <td> <div class="G">Sassu suṇhāya pāhesi,</div> </td> </tr> <tr> <td> <div class="G">yehi maddī asobhatha.</div> </td> </tr> </table> </div>
</div>
<div class="q" id="p_23J_3777"> <div class="divNumber">2417.</div> <div class="p"> <table class="singleColumn"> <tr> <td> <div class="pN">3777</div> <div class="G">Uggatthanaṃ giṅgamakaṃ,</div> </td> </tr> <tr> <td> <div class="G">mekhalaṃ pāṭipādakaṃ;</div> </td> </tr> <tr> <td> <div class="G">Sassu suṇhāya pāhesi,</div> </td> </tr> <tr> <td> <div class="G">yehi maddī asobhatha.</div> </td> </tr> </table> </div>
</div>
<div class="q" id="p_23J_3778"> <div class="divNumber">2418.</div> <div class="p"> <table class="singleColumn"> <tr> <td> <div class="pN">3778</div> <div class="G">Suttañca suttavajjañca,</div> </td> </tr> <tr> <td> <div class="G">upanijjhāya seyyasi;</div> </td> </tr> <tr> <td> <div class="G">Asobhatha rājaputtī,</div> </td> </tr> <tr> <td> <div class="G">devakaññāva nandane.</div> </td> </tr> </table> </div>
</div>
<div class="q" id="p_23J_3779"> <div class="divNumber">2419.</div> <div class="p"> <table class="singleColumn"> <tr> <td> <div class="pN">3779</div> <div class="G">Sīsaṃ nhātā sucivatthā,</div> </td> </tr> <tr> <td> <div class="G">sabbālaṅkārabhūsitā;</div> </td> </tr> <tr> <td> <div class="G">Asobhatha rājaputtī,</div> </td> </tr> <tr> <td> <div class="G">tāvatiṃseva accharā.</div> </td> </tr> </table> </div>
</div>
<div class="q" id="p_23J_3780"> <div class="divNumber">2420.</div> <div class="p"> <table class="singleColumn"> <tr> <td> <div class="pN">3780</div> <div class="G">Kadalīva vātacchupitā,</div> </td> </tr> <tr> <td> <div class="G">jātā cittalatāvane;</div> </td> </tr> <tr> <td> <div class="G">Dantāvaraṇasampannā,</div> </td> </tr> <tr> <td> <div class="G">rājaputtī asobhatha.</div> </td> </tr> </table> </div>
</div>
<div class="q" id="p_23J_3781"> <div class="divNumber">2421.</div> <div class="p"> <table class="singleColumn"> <tr> <td> <div class="pN">3781</div> <div class="G">Sakuṇī mānusinīva,</div> </td> </tr> <tr> <td> <div class="G">jātā cittapattā patī;</div> </td> </tr> <tr> <td> <div class="G">Nigrodhapakkabimboṭṭhī,</div> </td> </tr> <tr> <td> <div class="G">rājaputtī asobhatha.</div> </td> </tr> </table> </div>
</div>
<div class="q" id="p_23J_3782"> <div class="divNumber">2422.</div> <div class="p"> <table class="singleColumn"> <tr> <td> <div class="pN">3782</div> <div class="G">Tassā ca nāgamānesuṃ,</div> </td> </tr> <tr> <td> <div class="G">nātibaddhaṃva kuñjaraṃ;</div> </td> </tr> <tr> <td> <div class="G">Sattikkhamaṃ sarakkhamaṃ,</div> </td> </tr> <tr> <td> <div class="G">īsādantaṃ urūḷhavaṃ.</div> </td> </tr> </table> </div>
</div>
<div class="q" id="p_23J_3783"> <div class="divNumber">2423.</div> <div class="p"> <table class="singleColumn"> <tr> <td> <div class="pN">3783</div> <div class="G">Sā maddī nāgamāruhi,</div> </td> </tr> <tr> <td> <div class="G">nātivaddhaṃva kuñjaraṃ;</div> </td> </tr> <tr> <td> <div class="G">Sattikkhamaṃ sarakkhamaṃ,</div> </td> </tr> <tr> <td> <div class="G">īsādantaṃ urūḷhavaṃ.</div> </td> </tr> </table> </div>
</div>
<div class="q" id="p_23J_3784"> <div class="divNumber">2424.</div> <div class="p"> <table class="singleColumn"> <tr> <td> <div class="pN">3784</div> <div class="G">Sabbamhi taṃaraññamhi,</div> </td> </tr> <tr> <td> <div class="G">yāvantettha migā ahuṃ;</div> </td> </tr> <tr> <td> <div class="G">Vessantarassa tejena,</div> </td> </tr> <tr> <td> <div class="G">naññamaññaṃ viheṭhayuṃ.</div> </td> </tr> </table> </div>
</div>
<div class="q" id="p_23J_3785"> <div class="divNumber">2425.</div> <div class="p"> <table class="singleColumn"> <tr> <td> <div class="pN">3785</div> <div class="G">Sabbamhi taṃaraññamhi,</div> </td> </tr> <tr> <td> <div class="G">yāvantettha dijā ahuṃ;</div> </td> </tr> <tr> <td> <div class="G">Vessantarassa tejena,</div> </td> </tr> <tr> <td> <div class="G">naññamaññaṃ viheṭhayuṃ.</div> </td> </tr> </table> </div>
</div>
<div class="q" id="p_23J_3786"> <div class="divNumber">2426.</div> <div class="p"> <table class="singleColumn"> <tr> <td> <div class="pN">3786</div> <div class="G">Sabbamhi taṃaraññamhi,</div> </td> </tr> <tr> <td> <div class="G">yāvantettha migā ahuṃ;</div> </td> </tr> <tr> <td> <div class="G">Ekajjhaṃ sannipātiṃsu,</div> </td> </tr> <tr> <td> <div class="G">vessantare payātamhi;</div> </td> </tr> <tr> <td> <div class="G">Sivīnaṃ raṭṭhavaḍḍhane.</div> </td> </tr> </table> </div>
</div>
<div class="q" id="p_23J_3787"> <div class="divNumber">2427.</div> <div class="p"> <table class="singleColumn"> <tr> <td> <div class="pN">3787</div> <div class="G">Sabbamhi taṃaraññamhi,</div> </td> </tr> <tr> <td> <div class="G">yāvantettha dijā ahuṃ;</div> </td> </tr> <tr> <td> <div class="G">Ekajjhaṃ sannipātiṃsu,</div> </td> </tr> <tr> <td> <div class="G">vessantare payātamhi;</div> </td> </tr> <tr> <td> <div class="G">Sivīnaṃ raṭṭhavaḍḍhane.</div> </td> </tr> </table> </div>
</div>
<div class="q" id="p_23J_3788"> <div class="divNumber">2428.</div> <div class="p"> <table class="singleColumn"> <tr> <td> <div class="pN">3788</div> <div class="G">Sabbamhi taṃaraññamhi,</div> </td> </tr> <tr> <td> <div class="G">yāvantettha migā ahuṃ;</div> </td> </tr> <tr> <td> <div class="G">Nāssu mañjū nikūjiṃsu,</div> </td> </tr> <tr> <td> <div class="G">vessantare payātamhi;</div> </td> </tr> <tr> <td> <div class="G">Sivīnaṃ raṭṭhavaḍḍhane.</div> </td> </tr> </table> </div>
</div>
<div class="q" id="p_23J_3789"> <div class="divNumber">2429.</div> <div class="p"> <table class="singleColumn"> <tr> <td> <div class="pN">3789</div> <div class="G">Sabbamhi taṃaraññamhi,</div> </td> </tr> <tr> <td> <div class="G">yāvantettha dijā ahuṃ;</div> </td> </tr> <tr> <td> <div class="G">Nāssu mañjū nikūjiṃsu,</div> </td> </tr> <tr> <td> <div class="G">vessantare payātamhi;</div> </td> </tr> <tr> <td> <div class="G">Sivīnaṃ raṭṭhavaḍḍhane.</div> </td> </tr> </table> </div>
</div>
<div class="q" id="p_23J_3790"> <div class="divNumber">2430.</div> <div class="p"> <table class="singleColumn"> <tr> <td> <div class="pN">3790</div> <div class="G">Paṭiyatto rājamaggo,</div> </td> </tr> <tr> <td> <div class="G">vicitto pupphasanthato;</div> </td> </tr> <tr> <td> <div class="G">Vasi vessantaro yattha,</div> </td> </tr> <tr> <td> <div class="G">yāvatāva jetuttarā.</div> </td> </tr> </table> </div>
</div>
<div class="q" id="p_23J_3791"> <div class="divNumber">2431.</div> <div class="p"> <table class="singleColumn"> <tr> <td> <div class="pN">3791</div> <div class="G">Tato saṭṭhisahassāni,</div> </td> </tr> <tr> <td> <div class="G">yodhino cārudassanā;</div> </td> </tr> <tr> <td> <div class="G">Samantā parikiriṃsu,</div> </td> </tr> <tr> <td> <div class="G">vessantare payātamhi;</div> </td> </tr> <tr> <td> <div class="G">Sivīnaṃ raṭṭhavaḍḍhane.</div> </td> </tr> </table> </div>
</div>
<div class="q" id="p_23J_3792"> <div class="divNumber">2432.</div> <div class="p"> <table class="singleColumn"> <tr> <td> <div class="pN">3792</div> <div class="G">Orodhā ca kumārā ca,</div> </td> </tr> <tr> <td> <div class="G">vesiyānā ca brāhmaṇā;</div> </td> </tr> <tr> <td> <div class="G">Samantā parikiriṃsu,</div> </td> </tr> <tr> <td> <div class="G">vessantare payātamhi;</div> </td> </tr> <tr> <td> <div class="G">Sivīnaṃ raṭṭhavaḍḍhane.</div> </td> </tr> </table> </div>
</div>
<div class="q" id="p_23J_3793"> <div class="divNumber">2433.</div> <div class="p"> <table class="singleColumn"> <tr> <td> <div class="pN">3793</div> <div class="G">Hatthārohā anīkaṭṭhā,</div> </td> </tr> <tr> <td> <div class="G">rathikā pattikārakā;</div> </td> </tr> <tr> <td> <div class="G">Samantā parikiriṃsu,</div> </td> </tr> <tr> <td> <div class="G">vessantare payātamhi;</div> </td> </tr> <tr> <td> <div class="G">Sivīnaṃ raṭṭhavaḍḍhane.</div> </td> </tr> </table> </div>
</div>
<div class="q" id="p_23J_3794"> <div class="divNumber">2434.</div> <div class="p"> <table class="singleColumn"> <tr> <td> <div class="pN">3794</div> <div class="G">Samāgatā jānapadā,</div> </td> </tr> <tr> <td> <div class="G">negamā ca samāgatā;</div> </td> </tr> <tr> <td> <div class="G">Samantā parikiriṃsu,</div> </td> </tr> <tr> <td> <div class="G">vessantare payātamhi;</div> </td> </tr> <tr> <td> <div class="G">Sivīnaṃ raṭṭhavaḍḍhane.</div> </td> </tr> </table> </div>
</div>
<div class="q" id="p_23J_3795"> <div class="divNumber">2435.</div> <div class="p"> <table class="singleColumn"> <tr> <td> <div class="pN">3795</div> <div class="G">Karoṭiyā cammadharā,</div> </td> </tr> <tr> <td> <div class="G">illīhatthā suvammino;</div> </td> </tr> <tr> <td> <div class="G">Purato paṭipajjiṃsu,</div> </td> </tr> <tr> <td> <div class="G">vessantare payātamhi;</div> </td> </tr> <tr> <td> <div class="G">Sivīnaṃ raṭṭhavaḍḍhane.</div> </td> </tr> </table> </div>
</div>
<div class="q" id="p_23J_3796"> <div class="divNumber">2436.</div> <div class="p"> <table class="singleColumn"> <tr> <td> <div class="pN">3796</div> <div class="G">Te pāvisuṃ puraṃ rammaṃ,</div> </td> </tr> <tr> <td> <div class="G">mahāpākāratoraṇaṃ;</div> </td> </tr> <tr> <td> <div class="G">Upetaṃ annapānehi,</div> </td> </tr> <tr> <td> <div class="G">naccagītehi cūbhayaṃ.</div> </td> </tr> </table> </div>
</div>
<div class="q" id="p_23J_3797"> <div class="divNumber">2437.</div> <div class="p"> <table class="singleColumn"> <tr> <td> <div class="pN">3797</div> <div class="G">Vittā jānapadā āsuṃ,</div> </td> </tr> <tr> <td> <div class="G">negamā ca samāgatā;</div> </td> </tr> <tr> <td> <div class="G">Anuppatte kumāramhi,</div> </td> </tr> <tr> <td> <div class="G">sivīnaṃ raṭṭhavaḍḍhane.</div> </td> </tr> </table> </div>
</div>
<div class="q" id="p_23J_3798"> <div class="divNumber">2438.</div> <div class="p"> <table class="singleColumn"> <tr> <td> <div class="pN">3798</div> <div class="G">Celukkhepo avattittha,</div> </td> </tr> <tr> <td> <div class="G">āgate dhanadāyake;</div> </td> </tr> <tr> <td> <div class="G">Nandiṃ pavesi nagare,</div> </td> </tr> <tr> <td> <div class="G">bandhanā mokkho aghosatha.</div> </td> </tr> </table> </div>
</div>
<div class="q" id="p_23J_3799"> <div class="divNumber">2439.</div> <div class="p"> <table class="singleColumn"> <tr> <td> <div class="pN">3799</div> <div class="G">Jātarūpamayaṃ vassaṃ,</div> </td> </tr> <tr> <td> <div class="G">devo pāvassi tāvade;</div> </td> </tr> <tr> <td> <div class="G">Vessantare paviṭṭhamhi,</div> </td> </tr> <tr> <td> <div class="G">sivīnaṃ raṭṭhavaḍḍhane.</div> </td> </tr> </table> </div>
</div>
<div class="q" id="p_23J_3800"> <div class="divNumber">2440.</div> <div class="p"> <table class="singleColumn"> <tr> <td> <div class="pN">3800</div> <div class="G">Tato vessantaro rājā,</div> </td> </tr> <tr> <td> <div class="G">Dānaṃ datvāna khattiyo;</div> </td> </tr> <tr> <td> <div class="G">Kāyassa bhedā sappañño,</div> </td> </tr> <tr> <td> <div class="G">Saggaṃ so upapajjathāti. (6652)</div> </td> </tr> </table> </div>
</div>
<div class="CENTER" id="p_23J_3801">
<span class="pN">3801</span>Vessantarajātakaṃ dasamaṃ.</div>
<div class="ENDH3" id="p_23J_3802">
<span class="pN">3802</span>Mahānipātaṃ niṭṭhitaṃ.</div>
<div class="ENDBOOK" id="p_23J_3803">
<span class="pN">3803</span>Jātakapāḷi niṭṭhitā.</div>
</html>
