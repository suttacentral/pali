<html>
<div class="i">1.12 Munisutta</div>
<div class="h">Uragavagga</div>
<div class="h">Munisutta</div>
<div class="q" id="p_18Sn_240"> <div class="divNumber">209.</div> <div class="p"> <table class="singleColumn"> <tr> <td> <div class="pN">240</div> <div class="G">Santhavāto bhayaṃ jātaṃ,</div> </td> </tr> <tr> <td> <div class="G">niketā jāyate rajo;</div> </td> </tr> <tr> <td> <div class="G">Aniketamasanthavaṃ,</div> </td> </tr> <tr> <td> <div class="G">etaṃ ve munidassanaṃ. (1)</div> </td> </tr> </table> </div>
</div>
<div class="q" id="p_18Sn_241"> <div class="divNumber">210.</div> <div class="p"> <table class="singleColumn"> <tr> <td> <div class="pN">241</div> <div class="G">Yo jātamucchijja na ropayeyya,</div> </td> </tr> <tr> <td> <div class="G">Jāyantamassa nānuppavecche;</div> </td> </tr> <tr> <td> <div class="G">Tamāhu ekaṃ muninaṃ carantaṃ,</div> </td> </tr> <tr> <td> <div class="G">Addakkhi so santipadaṃ mahesi. (2)</div> </td> </tr> </table> </div>
</div>
<div class="q" id="p_18Sn_242"> <div class="divNumber">211.</div> <div class="p"> <table class="singleColumn"> <tr> <td> <div class="pN">242</div> <div class="G">Saṅkhāya vatthūni pamāya bījaṃ,</div> </td> </tr> <tr> <td> <div class="G">Sinehamassa nānuppavecche;</div> </td> </tr> <tr> <td> <div class="G">Sa ve munī jātikhayantadassī,</div> </td> </tr> <tr> <td> <div class="G">Takkaṃ pahāya na upeti saṅkhaṃ. (3)</div> </td> </tr> </table> </div>
</div>
<div class="q" id="p_18Sn_243"> <div class="divNumber">212.</div> <div class="p"> <table class="singleColumn"> <tr> <td> <div class="pN">243</div> <div class="G">Aññāya sabbāni nivesanāni,</div> </td> </tr> <tr> <td> <div class="G">Anikāmayaṃ aññatarampi tesaṃ;</div> </td> </tr> <tr> <td> <div class="G">Sa ve munī vītagedho agiddho,</div> </td> </tr> <tr> <td> <div class="G">Nāyūhatī pāragato hi hoti. (4)</div> </td> </tr> </table> </div>
</div>
<div class="q" id="p_18Sn_244"> <div class="divNumber">213.</div> <div class="p"> <table class="singleColumn"> <tr> <td> <div class="pN">244</div> <div class="G">Sabbābhibhuṃ sabbaviduṃ sumedhaṃ,</div> </td> </tr> <tr> <td> <div class="G">Sabbesu dhammesu anūpalittaṃ;</div> </td> </tr> <tr> <td> <div class="G">Sabbañjahaṃ taṇhakkhaye vimuttaṃ,</div> </td> </tr> <tr> <td> <div class="G">Taṃ vāpi dhīrā muni vedayanti. (5)</div> </td> </tr> </table> </div>
</div>
<div class="q" id="p_18Sn_245"> <div class="divNumber">214.</div> <div class="p"> <table class="singleColumn"> <tr> <td> <div class="pN">245</div> <div class="G">Paññābalaṃ sīlavatūpapannaṃ,</div> </td> </tr> <tr> <td> <div class="G">Samāhitaṃ jhānarataṃ satīmaṃ;</div> </td> </tr> <tr> <td> <div class="G">Saṅgā pamuttaṃ akhilaṃ anāsavaṃ,</div> </td> </tr> <tr> <td> <div class="G">Taṃ vāpi dhīrā muni vedayanti. (6)</div> </td> </tr> </table> </div>
</div>
<div class="q" id="p_18Sn_246"> <div class="divNumber">215.</div> <div class="p"> <table class="singleColumn"> <tr> <td> <div class="pN">246</div> <div class="G">Ekaṃ carantaṃ munimappamattaṃ,</div> </td> </tr> <tr> <td> <div class="G">Nindāpasaṃsāsu avedhamānaṃ;</div> </td> </tr> <tr> <td> <div class="G">Sīhaṃva saddesu asantasantaṃ,</div> </td> </tr> <tr> <td> <div class="G">Vātaṃva jālamhi asajjamānaṃ;</div> </td> </tr> <tr> <td> <div class="G">Padmaṃva toyena alippamānaṃ,</div> </td> </tr> <tr> <td> <div class="G">Netāramaññesamanaññaneyyaṃ;</div> </td> </tr> <tr> <td> <div class="G">Taṃ vāpi dhīrā muni vedayanti. (7)</div> </td> </tr> </table> </div>
</div>
<div class="q" id="p_18Sn_247"> <div class="divNumber">216.</div> <div class="p"> <table class="singleColumn"> <tr> <td> <div class="pN">247</div> <div class="G">Yo ogahaṇe thambhorivābhijāyati,</div> </td> </tr> <tr> <td> <div class="G">Yasmiṃ pare vācāpariyantaṃ vadanti;</div> </td> </tr> <tr> <td> <div class="G">Taṃ vītarāgaṃ susamāhitindriyaṃ,</div> </td> </tr> <tr> <td> <div class="G">Taṃ vāpi dhīrā muni vedayanti. (8)</div> </td> </tr> </table> </div>
</div>
<div class="q" id="p_18Sn_248"> <div class="divNumber">217.</div> <div class="p"> <table class="singleColumn"> <tr> <td> <div class="pN">248</div> <div class="G">Yo ve ṭhitatto tasaraṃva ujju,</div> </td> </tr> <tr> <td> <div class="G">Jigucchati kammehi pāpakehi;</div> </td> </tr> <tr> <td> <div class="G">Vīmaṃsamāno visamaṃ samañca,</div> </td> </tr> <tr> <td> <div class="G">Taṃ vāpi dhīrā muni vedayanti. (9)</div> </td> </tr> </table> </div>
</div>
<div class="q" id="p_18Sn_249"> <div class="divNumber">218.</div> <div class="p"> <table class="singleColumn"> <tr> <td> <div class="pN">249</div> <div class="G">Yo saññatatto na karoti pāpaṃ,</div> </td> </tr> <tr> <td> <div class="G">Daharo majjhimo ca muni yatatto;</div> </td> </tr> <tr> <td> <div class="G">Arosaneyyo na so roseti kañci,</div> </td> </tr> <tr> <td> <div class="G">Taṃ vāpi dhīrā muni vedayanti. (10)</div> </td> </tr> </table> </div>
</div>
<div class="q" id="p_18Sn_250"> <div class="divNumber">219.</div> <div class="p"> <table class="singleColumn"> <tr> <td> <div class="pN">250</div> <div class="G">Yadaggato majjhato sesato vā,</div> </td> </tr> <tr> <td> <div class="G">Piṇḍaṃ labhetha paradattūpajīvī;</div> </td> </tr> <tr> <td> <div class="G">Nālaṃ thutuṃ nopi nipaccavādī,</div> </td> </tr> <tr> <td> <div class="G">Taṃ vāpi dhīrā muni vedayanti. (11)</div> </td> </tr> </table> </div>
</div>
<div class="q" id="p_18Sn_251"> <div class="divNumber">220.</div> <div class="p"> <table class="singleColumn"> <tr> <td> <div class="pN">251</div> <div class="G">Muniṃ carantaṃ virataṃ methunasmā,</div> </td> </tr> <tr> <td> <div class="G">Yo yobbane nopanibajjhate kvaci;</div> </td> </tr> <tr> <td> <div class="G">Madappamādā virataṃ vippamuttaṃ,</div> </td> </tr> <tr> <td> <div class="G">Taṃ vāpi dhīrā muni vedayanti. (12)</div> </td> </tr> </table> </div>
</div>
<div class="q" id="p_18Sn_252"> <div class="divNumber">221.</div> <div class="p"> <table class="singleColumn"> <tr> <td> <div class="pN">252</div> <div class="G">Aññāya lokaṃ paramatthadassiṃ,</div> </td> </tr> <tr> <td> <div class="G">Oghaṃ samuddaṃ atitariya tādiṃ;</div> </td> </tr> <tr> <td> <div class="G">Taṃ chinnaganthaṃ asitaṃ anāsavaṃ,</div> </td> </tr> <tr> <td> <div class="G">Taṃ vāpi dhīrā muni vedayanti. (13)</div> </td> </tr> </table> </div>
</div>
<div class="q" id="p_18Sn_253"> <div class="divNumber">222.</div> <div class="p"> <table class="singleColumn"> <tr> <td> <div class="pN">253</div> <div class="G">Asamā ubho dūravihāravuttino,</div> </td> </tr> <tr> <td> <div class="G">Gihī dāraposī amamo ca subbato;</div> </td> </tr> <tr> <td> <div class="G">Parapāṇarodhāya gihī asaññato,</div> </td> </tr> <tr> <td> <div class="G">Niccaṃ munī rakkhati pāṇine yato. (14)</div> </td> </tr> </table> </div>
</div>
<div class="q" id="p_18Sn_254"> <div class="divNumber">223.</div> <div class="p"> <table class="singleColumn"> <tr> <td> <div class="pN">254</div> <div class="G">Sikhī yathā nīlagīvo vihaṅgamo,</div> </td> </tr> <tr> <td> <div class="G">Haṃsassa nopeti javaṃ kudācanaṃ;</div> </td> </tr> <tr> <td> <div class="G">Evaṃ gihī nānukaroti bhikkhuno,</div> </td> </tr> <tr> <td> <div class="G">Munino vivittassa vanamhi jhāyatoti. (15)</div> </td> </tr> </table> </div>
</div>
<div class="CENTER" id="p_18Sn_255">
<span class="pN">255</span>Munisuttaṃ dvādasamaṃ.</div>
<div class="ENDH3" id="p_18Sn_256">
<span class="pN">256</span>Uragavaggo paṭhamo.</div>
<div class="SUMMARY" id="p_18Sn_257">
<span class="pN">257</span><span class="firstLetter">T</span>assuddānaṃ</div>
<div class="q" id="p_18Sn_258"> <div class="p"> <table class="singleColumn"> <tr> <td> <div class="pN">258</div> <div class="G">Urago dhaniyo ceva,</div> </td> </tr> <tr> <td> <div class="G">visāṇañca tathā kasi;</div> </td> </tr> <tr> <td> <div class="G">Cundo parābhavo ceva,</div> </td> </tr> <tr> <td> <div class="G">vasalo mettabhāvanā.</div> </td> </tr> </table> </div>
</div>
<div class="q" id="p_18Sn_259"> <div class="p"> <table class="singleColumn"> <tr> <td> <div class="pN">259</div> <div class="G">Sātāgiro āḷavako,</div> </td> </tr> <tr> <td> <div class="G">Vijayo ca tathā muni;</div> </td> </tr> <tr> <td> <div class="G">Dvādasetāni suttāni,</div> </td> </tr> <tr> <td> <div class="G">Uragavaggoti vuccatīti.</div> </td> </tr> </table> </div>
</div>
</html>
