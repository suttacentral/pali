<html>
<div class="i">3.3.5 Puttasutta</div>
<div class="h">Tikanipāta</div>
<div class="h">Tatiyavagga</div>
<div class="h">Puttasutta</div>
<div class="q" id="p_18It_478"> <div class="divNumber">74.</div> <div class="p">
<span class="pN">478</span>Vuttañhetaṃ bhagavatā vuttamarahatāti me sutaṃ—  </div>
</div>
<div class="q" id="p_18It_479"> <div class="p">
<span class="pN">479</span>“Tayome, bhikkhave, puttā santo saṃvijjamānā lokasmiṃ. Katame tayo? Atijāto, anujāto, avajātoti. </div>
</div>
<div class="q" id="p_18It_480"> <div class="p">
<span class="pN">480</span>Kathañca, bhikkhave, putto atijāto hoti? Idha, bhikkhave, puttassa mātāpitaro honti—  na buddhaṃ saraṇaṃ gatā, na dhammaṃ saraṇaṃ gatā, na saṃghaṃ saraṇaṃ gatā; pāṇātipātā appaṭiviratā, adinnādānā appaṭiviratā, kāmesumicchācārā appaṭiviratā, musāvādā appaṭiviratā, surāmerayamajjapamādaṭṭhānā appaṭiviratā, dussīlā pāpadhammā. Putto ca nesaṃ hoti—  buddhaṃ saraṇaṃ gato, dhammaṃ saraṇaṃ gato, saṃghaṃ saraṇaṃ gato; pāṇātipātā paṭivirato, adinnādānā paṭivirato, kāmesumicchācārā paṭivirato, musāvādā paṭivirato, surāmerayamajjapamādaṭṭhānā paṭivirato, sīlavā kalyāṇadhammo. Evaṃ kho, bhikkhave, putto atijāto hoti. </div>
</div>
<div class="q" id="p_18It_481"> <div class="p">
<span class="pN">481</span>Kathañca, bhikkhave, putto anujāto hoti? Idha, bhikkhave, puttassa mātāpitaro honti—  buddhaṃ saraṇaṃ gatā, dhammaṃ saraṇaṃ gatā, saṃghaṃ saraṇaṃ gatā; pāṇātipātā paṭiviratā, adinnādānā paṭiviratā, kāmesumicchācārā paṭiviratā, musāvādā paṭiviratā, surāmerayamajjapamādaṭṭhānā paṭiviratā, sīlavanto kalyāṇadhammā. Puttopi nesaṃ hoti—  buddhaṃ saraṇaṃ gato, dhammaṃ saraṇaṃ gato, saṃghaṃ saraṇaṃ gato; pāṇātipātā paṭivirato, adinnādānā paṭivirato, kāmesumicchācārā paṭivirato, musāvādā paṭivirato, surāmerayamajjapamādaṭṭhānā paṭivirato, sīlavā kalyāṇadhammo. Evaṃ kho, bhikkhave, putto anujāto hoti. </div>
</div>
<div class="q" id="p_18It_482"> <div class="p">
<span class="pN">482</span>Kathañca, bhikkhave, putto avajāto hoti? Idha, bhikkhave, puttassa mātāpitaro honti—  buddhaṃ saraṇaṃ gatā, dhammaṃ saraṇaṃ gatā, saṃghaṃ saraṇaṃ gatā; pāṇātipātā paṭiviratā, adinnādānā paṭiviratā, kāmesumicchācārā paṭiviratā, musāvādā paṭiviratā, surāmerayamajjapamādaṭṭhānā paṭiviratā, sīlavanto kalyāṇadhammā. Putto ca nesaṃ hoti—  na buddhaṃ saraṇaṃ gato, na dhammaṃ saraṇaṃ gato, na saṃghaṃ saraṇaṃ gato; pāṇātipātā appaṭivirato, adinnādānā appaṭivirato, kāmesumicchācārā appaṭivirato, musāvādā appaṭivirato, surāmerayamajjapamādaṭṭhānā appaṭivirato, dussīlo pāpadhammo. Evaṃ kho, bhikkhave, putto avajāto hoti. Ime kho, bhikkhave, tayo puttā santo saṃvijjamānā lokasmin”ti. Etamatthaṃ bhagavā avoca. Tatthetaṃ iti vuccati—  </div>
</div>
<div class="q" id="p_18It_483"> <div class="p"> <table class="singleColumn"> <tr> <td> <div class="pN">483</div> <div class="G">“Atijātaṃ anujātaṃ,</div> </td> </tr> <tr> <td> <div class="G">puttamicchanti paṇḍitā;</div> </td> </tr> <tr> <td> <div class="G">Avajātaṃ na icchanti,</div> </td> </tr> <tr> <td> <div class="G">yo hoti kulagandhano.</div> </td> </tr> </table> </div>
</div>
<div class="q" id="p_18It_484"> <div class="p"> <table class="singleColumn"> <tr> <td> <div class="pN">484</div> <div class="G">Ete kho puttā lokasmiṃ,</div> </td> </tr> <tr> <td> <div class="G">ye bhavanti upāsakā;</div> </td> </tr> <tr> <td> <div class="G">Saddhā sīlena sampannā,</div> </td> </tr> <tr> <td> <div class="G">vadaññū vītamaccharā;</div> </td> </tr> <tr> <td> <div class="G">Cando abbhaghanā mutto,</div> </td> </tr> <tr> <td> <div class="G">parisāsu virocare”ti.</div> </td> </tr> </table> </div>
</div>
<div class="q" id="p_18It_485"> <div class="p">
<span class="pN">485</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_486">
<span class="pN">486</span>Pañcamaṃ.</div>
</html>
