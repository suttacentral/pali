<html>
<div class="i">41.8 Todeyyattheraapadāna</div>
<div class="h">Metteyyavagga</div>
<div class="h">Todeyyattheraapadāna</div>
<div class="q" id="p_20Ap1_5084"> <div class="divNumber">224.</div> <div class="p"> <table class="singleColumn"> <tr> <td> <div class="pN">5084</div> <div class="G">“Rājāsi vijayo nāma,</div> </td> </tr> <tr> <td> <div class="G">ketumatīpuruttame;</div> </td> </tr> <tr> <td> <div class="G">Sūro vikkamasampanno,</div> </td> </tr> <tr> <td> <div class="G">puramajjhāvasī tadā.</div> </td> </tr> </table> </div>
</div>
<div class="q" id="p_20Ap1_5085"> <div class="divNumber">225.</div> <div class="p"> <table class="singleColumn"> <tr> <td> <div class="pN">5085</div> <div class="G">Tassa rañño pamattassa,</div> </td> </tr> <tr> <td> <div class="G">aṭaviyo samuṭṭhahuṃ;</div> </td> </tr> <tr> <td> <div class="G">Otārā tuṇḍikā ceva,</div> </td> </tr> <tr> <td> <div class="G">raṭṭhaṃ viddhaṃsayuṃ tadā.</div> </td> </tr> </table> </div>
</div>
<div class="q" id="p_20Ap1_5086"> <div class="divNumber">226.</div> <div class="p"> <table class="singleColumn"> <tr> <td> <div class="pN">5086</div> <div class="G">Paccante kupite khippaṃ,</div> </td> </tr> <tr> <td> <div class="G">sannipātesirindamo;</div> </td> </tr> <tr> <td> <div class="G">Bhaṭe ceva balatthe ca,</div> </td> </tr> <tr> <td> <div class="G">ariṃ niggāhayi tadā.</div> </td> </tr> </table> </div>
</div>
<div class="q" id="p_20Ap1_5087"> <div class="divNumber">227.</div> <div class="p"> <table class="singleColumn"> <tr> <td> <div class="pN">5087</div> <div class="G">Hatthārohā anīkaṭṭhā,</div> </td> </tr> <tr> <td> <div class="G">sūrā ca cammayodhino;</div> </td> </tr> <tr> <td> <div class="G">Dhanuggahā ca uggā ca,</div> </td> </tr> <tr> <td> <div class="G">sabbe sannipatuṃ tadā.</div> </td> </tr> </table> </div>
</div>
<div class="q" id="p_20Ap1_5088"> <div class="divNumber">228.</div> <div class="p"> <table class="singleColumn"> <tr> <td> <div class="pN">5088</div> <div class="G">Āḷārikā ca kappakā,</div> </td> </tr> <tr> <td> <div class="G">nhāpakā mālakārakā;</div> </td> </tr> <tr> <td> <div class="G">Sūrā vijitasaṅgāmā,</div> </td> </tr> <tr> <td> <div class="G">sabbe sannipatuṃ tadā.</div> </td> </tr> </table> </div>
</div>
<div class="q" id="p_20Ap1_5089"> <div class="divNumber">229.</div> <div class="p"> <table class="singleColumn"> <tr> <td> <div class="pN">5089</div> <div class="G">Khaggahatthā ca purisā,</div> </td> </tr> <tr> <td> <div class="G">cāpahatthā ca vammino;</div> </td> </tr> <tr> <td> <div class="G">Luddā vijitasaṅgāmā,</div> </td> </tr> <tr> <td> <div class="G">sabbe sannipatuṃ tadā.</div> </td> </tr> </table> </div>
</div>
<div class="q" id="p_20Ap1_5090"> <div class="divNumber">230.</div> <div class="p"> <table class="singleColumn"> <tr> <td> <div class="pN">5090</div> <div class="G">Tidhāpabhinnā mātaṅgā,</div> </td> </tr> <tr> <td> <div class="G">kuñjarā saṭṭhihāyanā;</div> </td> </tr> <tr> <td> <div class="G">Suvaṇṇakacchālaṅkārā,</div> </td> </tr> <tr> <td> <div class="G">sabbe sannipatuṃ tadā.</div> </td> </tr> </table> </div>
</div>
<div class="q" id="p_20Ap1_5091"> <div class="divNumber">231.</div> <div class="p"> <table class="singleColumn"> <tr> <td> <div class="pN">5091</div> <div class="G">Khamā sītassa uṇhassa,</div> </td> </tr> <tr> <td> <div class="G">ukkāruharaṇassa ca;</div> </td> </tr> <tr> <td> <div class="G">Yodhājīvā katakammā,</div> </td> </tr> <tr> <td> <div class="G">sabbe sannipatuṃ tadā.</div> </td> </tr> </table> </div>
</div>
<div class="q" id="p_20Ap1_5092"> <div class="divNumber">232.</div> <div class="p"> <table class="singleColumn"> <tr> <td> <div class="pN">5092</div> <div class="G">Saṅkhasaddaṃ bherisaddaṃ,</div> </td> </tr> <tr> <td> <div class="G">atho utujasaddakaṃ;</div> </td> </tr> <tr> <td> <div class="G">Etehi te hāsayantā,</div> </td> </tr> <tr> <td> <div class="G">sabbe sannipatuṃ tadā.</div> </td> </tr> </table> </div>
</div>
<div class="q" id="p_20Ap1_5093"> <div class="divNumber">233.</div> <div class="p"> <table class="singleColumn"> <tr> <td> <div class="pN">5093</div> <div class="G">Tisūlakontimantehi ca,</div> </td> </tr> <tr> <td> <div class="G">kavacatomarehi ca;</div> </td> </tr> <tr> <td> <div class="G">Koṭṭentānaṃ nipātentā,</div> </td> </tr> <tr> <td> <div class="G">sabbe sannipatuṃ tadā.</div> </td> </tr> </table> </div>
</div>
<div class="q" id="p_20Ap1_5094"> <div class="divNumber">234.</div> <div class="p"> <table class="singleColumn"> <tr> <td> <div class="pN">5094</div> <div class="G">Kimevātinisāmetvā,</div> </td> </tr> <tr> <td> <div class="G">sarājā ajitaṃ jino;</div> </td> </tr> <tr> <td> <div class="G">Saṭṭhi pāṇasahassāni,</div> </td> </tr> <tr> <td> <div class="G">sūle uttāsayiṃ tadā.</div> </td> </tr> </table> </div>
</div>
<div class="q" id="p_20Ap1_5095"> <div class="divNumber">235.</div> <div class="p"> <table class="singleColumn"> <tr> <td> <div class="pN">5095</div> <div class="G">Saddaṃ mānusakākaṃsu,</div> </td> </tr> <tr> <td> <div class="G">‘aho rājā adhammiko;</div> </td> </tr> <tr> <td> <div class="G">Niraye paccamānassa,</div> </td> </tr> <tr> <td> <div class="G">kadā anto bhavissati’.</div> </td> </tr> </table> </div>
</div>
<div class="q" id="p_20Ap1_5096"> <div class="divNumber">236.</div> <div class="p"> <table class="singleColumn"> <tr> <td> <div class="pN">5096</div> <div class="G">Sayanehaṃ tuvaṭṭento,</div> </td> </tr> <tr> <td> <div class="G">passāmi niraye tadā;</div> </td> </tr> <tr> <td> <div class="G">Na supāmi divārattiṃ,</div> </td> </tr> <tr> <td> <div class="G">sūlena tajjayanti maṃ.</div> </td> </tr> </table> </div>
</div>
<div class="q" id="p_20Ap1_5097"> <div class="divNumber">237.</div> <div class="p"> <table class="singleColumn"> <tr> <td> <div class="pN">5097</div> <div class="G">Kiṃ pamādena rajjena,</div> </td> </tr> <tr> <td> <div class="G">vāhanena balena ca;</div> </td> </tr> <tr> <td> <div class="G">Na te pahonti dhāretuṃ,</div> </td> </tr> <tr> <td> <div class="G">tāpayanti mamaṃ sadā.</div> </td> </tr> </table> </div>
</div>
<div class="q" id="p_20Ap1_5098"> <div class="divNumber">238.</div> <div class="p"> <table class="singleColumn"> <tr> <td> <div class="pN">5098</div> <div class="G">Kiṃ me puttehi dārehi,</div> </td> </tr> <tr> <td> <div class="G">rajjena sakalena ca;</div> </td> </tr> <tr> <td> <div class="G">Yannūna pabbajeyyāhaṃ,</div> </td> </tr> <tr> <td> <div class="G">gatimaggaṃ visodhaye.</div> </td> </tr> </table> </div>
</div>
<div class="q" id="p_20Ap1_5099"> <div class="divNumber">239.</div> <div class="p"> <table class="singleColumn"> <tr> <td> <div class="pN">5099</div> <div class="G">Saṭṭhi nāgasahassāni,</div> </td> </tr> <tr> <td> <div class="G">sabbālaṅkārabhūsite;</div> </td> </tr> <tr> <td> <div class="G">Suvaṇṇakacche mātaṅge,</div> </td> </tr> <tr> <td> <div class="G">hemakappanavāsase.</div> </td> </tr> </table> </div>
</div>
<div class="q" id="p_20Ap1_5100"> <div class="divNumber">240.</div> <div class="p"> <table class="singleColumn"> <tr> <td> <div class="pN">5100</div> <div class="G">Ārūḷhe gāmaṇīyehi,</div> </td> </tr> <tr> <td> <div class="G">tomaraṅkusapāṇibhi;</div> </td> </tr> <tr> <td> <div class="G">Saṅgāmāvacare ṭhāne,</div> </td> </tr> <tr> <td> <div class="G">anapekkho vihāyahaṃ;</div> </td> </tr> <tr> <td> <div class="G">Sakakammena santatto,</div> </td> </tr> <tr> <td> <div class="G">nikkhamiṃ anagāriyaṃ.</div> </td> </tr> </table> </div>
</div>
<div class="q" id="p_20Ap1_5101"> <div class="divNumber">241.</div> <div class="p"> <table class="singleColumn"> <tr> <td> <div class="pN">5101</div> <div class="G">Saṭṭhi assasahassāni,</div> </td> </tr> <tr> <td> <div class="G">sabbālaṅkārabhūsite;</div> </td> </tr> <tr> <td> <div class="G">Ājānīyeva jātiyā,</div> </td> </tr> <tr> <td> <div class="G">sindhave sīghavāhane.</div> </td> </tr> </table> </div>
</div>
<div class="q" id="p_20Ap1_5102"> <div class="divNumber">242.</div> <div class="p"> <table class="singleColumn"> <tr> <td> <div class="pN">5102</div> <div class="G">Ārūḷhe gāmaṇīyehi,</div> </td> </tr> <tr> <td> <div class="G">cāpahatthehi vammibhi;</div> </td> </tr> <tr> <td> <div class="G">Pahāretvāna te sabbe,</div> </td> </tr> <tr> <td> <div class="G">nikkhamiṃ anagāriyaṃ.</div> </td> </tr> </table> </div>
</div>
<div class="q" id="p_20Ap1_5103"> <div class="divNumber">243.</div> <div class="p"> <table class="singleColumn"> <tr> <td> <div class="pN">5103</div> <div class="G">Saṭṭhi rathasahassāni,</div> </td> </tr> <tr> <td> <div class="G">sabbālaṅkārabhūsite;</div> </td> </tr> <tr> <td> <div class="G">Dīpe athopi veyagghe,</div> </td> </tr> <tr> <td> <div class="G">sannaddhe ussitaddhaje;</div> </td> </tr> <tr> <td> <div class="G">Te sabbe parihāretvā,</div> </td> </tr> <tr> <td> <div class="G">pabbajiṃ anagāriyaṃ.</div> </td> </tr> </table> </div>
</div>
<div class="q" id="p_20Ap1_5104"> <div class="divNumber">244.</div> <div class="p"> <table class="singleColumn"> <tr> <td> <div class="pN">5104</div> <div class="G">Saṭṭhi dhenusahassāni,</div> </td> </tr> <tr> <td> <div class="G">sabbā kaṃsūpadhāraṇā;</div> </td> </tr> <tr> <td> <div class="G">Tāyopi chaḍḍayitvāna,</div> </td> </tr> <tr> <td> <div class="G">pabbajiṃ anagāriyaṃ.</div> </td> </tr> </table> </div>
</div>
<div class="q" id="p_20Ap1_5105"> <div class="divNumber">245.</div> <div class="p"> <table class="singleColumn"> <tr> <td> <div class="pN">5105</div> <div class="G">Saṭṭhi itthisahassāni,</div> </td> </tr> <tr> <td> <div class="G">sabbālaṅkārabhūsitā;</div> </td> </tr> <tr> <td> <div class="G">Vicittavatthābharaṇā,</div> </td> </tr> <tr> <td> <div class="G">āmukkamaṇikuṇḍalā.</div> </td> </tr> </table> </div>
</div>
<div class="q" id="p_20Ap1_5106"> <div class="divNumber">246.</div> <div class="p"> <table class="singleColumn"> <tr> <td> <div class="pN">5106</div> <div class="G">Aḷārapamhā hasulā,</div> </td> </tr> <tr> <td> <div class="G">susaññā tanumajjhimā;</div> </td> </tr> <tr> <td> <div class="G">Tā hitvā kandamānāyo,</div> </td> </tr> <tr> <td> <div class="G">pabbajiṃ anagāriyaṃ.</div> </td> </tr> </table> </div>
</div>
<div class="q" id="p_20Ap1_5107"> <div class="divNumber">247.</div> <div class="p"> <table class="singleColumn"> <tr> <td> <div class="pN">5107</div> <div class="G">Saṭṭhi gāmasahassāni,</div> </td> </tr> <tr> <td> <div class="G">paripuṇṇāni sabbaso;</div> </td> </tr> <tr> <td> <div class="G">Chaḍḍayitvāna taṃ rajjaṃ,</div> </td> </tr> <tr> <td> <div class="G">pabbajiṃ anagāriyaṃ.</div> </td> </tr> </table> </div>
</div>
<div class="q" id="p_20Ap1_5108"> <div class="divNumber">248.</div> <div class="p"> <table class="singleColumn"> <tr> <td> <div class="pN">5108</div> <div class="G">Nagarā nikkhamitvāna,</div> </td> </tr> <tr> <td> <div class="G">himavantamupāgamiṃ;</div> </td> </tr> <tr> <td> <div class="G">Bhāgīrathīnadītīre,</div> </td> </tr> <tr> <td> <div class="G">assamaṃ māpayiṃ ahaṃ.</div> </td> </tr> </table> </div>
</div>
<div class="q" id="p_20Ap1_5109"> <div class="divNumber">249.</div> <div class="p"> <table class="singleColumn"> <tr> <td> <div class="pN">5109</div> <div class="G">Paṇṇasālaṃ karitvāna,</div> </td> </tr> <tr> <td> <div class="G">Agyāgāraṃ akāsahaṃ;</div> </td> </tr> <tr> <td> <div class="G">Āraddhavīriyo pahitatto,</div> </td> </tr> <tr> <td> <div class="G">Vasāmi assame ahaṃ.</div> </td> </tr> </table> </div>
</div>
<div class="q" id="p_20Ap1_5110"> <div class="divNumber">250.</div> <div class="p"> <table class="singleColumn"> <tr> <td> <div class="pN">5110</div> <div class="G">Maṇḍape rukkhamūle vā,</div> </td> </tr> <tr> <td> <div class="G">suññāgāre ca jhāyato;</div> </td> </tr> <tr> <td> <div class="G">Na tu vijjati tāso me,</div> </td> </tr> <tr> <td> <div class="G">na passe bhayabheravaṃ.</div> </td> </tr> </table> </div>
</div>
<div class="q" id="p_20Ap1_5111"> <div class="divNumber">251.</div> <div class="p"> <table class="singleColumn"> <tr> <td> <div class="pN">5111</div> <div class="G">Sumedho nāma sambuddho,</div> </td> </tr> <tr> <td> <div class="G">aggo kāruṇiko muni;</div> </td> </tr> <tr> <td> <div class="G">Ñāṇālokena jotanto,</div> </td> </tr> <tr> <td> <div class="G">loke uppajji tāvade.</div> </td> </tr> </table> </div>
</div>
<div class="q" id="p_20Ap1_5112"> <div class="divNumber">252.</div> <div class="p"> <table class="singleColumn"> <tr> <td> <div class="pN">5112</div> <div class="G">Mama assamasāmantā,</div> </td> </tr> <tr> <td> <div class="G">yakkho āsi mahiddhiko;</div> </td> </tr> <tr> <td> <div class="G">Buddhaseṭṭhamhi uppanne,</div> </td> </tr> <tr> <td> <div class="G">ārocesi mamaṃ tadā.</div> </td> </tr> </table> </div>
</div>
<div class="q" id="p_20Ap1_5113"> <div class="divNumber">253.</div> <div class="p"> <table class="singleColumn"> <tr> <td> <div class="pN">5113</div> <div class="G">‘Buddho loke samuppanno,</div> </td> </tr> <tr> <td> <div class="G">sumedho nāma cakkhumā;</div> </td> </tr> <tr> <td> <div class="G">Tāreti janataṃ sabbaṃ,</div> </td> </tr> <tr> <td> <div class="G">tampi so tārayissati’.</div> </td> </tr> </table> </div>
</div>
<div class="q" id="p_20Ap1_5114"> <div class="divNumber">254.</div> <div class="p"> <table class="singleColumn"> <tr> <td> <div class="pN">5114</div> <div class="G">Yakkhassa vacanaṃ sutvā,</div> </td> </tr> <tr> <td> <div class="G">saṃviggo āsi tāvade;</div> </td> </tr> <tr> <td> <div class="G">Buddho buddhoti cintento,</div> </td> </tr> <tr> <td> <div class="G">assamaṃ paṭisāmayiṃ.</div> </td> </tr> </table> </div>
</div>
<div class="q" id="p_20Ap1_5115"> <div class="divNumber">255.</div> <div class="p"> <table class="singleColumn"> <tr> <td> <div class="pN">5115</div> <div class="G">Aggidāruñca chaḍḍetvā,</div> </td> </tr> <tr> <td> <div class="G">saṃsāmetvāna santhataṃ;</div> </td> </tr> <tr> <td> <div class="G">Assamaṃ abhivanditvā,</div> </td> </tr> <tr> <td> <div class="G">nikkhamiṃ vipinā ahaṃ.</div> </td> </tr> </table> </div>
</div>
<div class="q" id="p_20Ap1_5116"> <div class="divNumber">256.</div> <div class="p"> <table class="singleColumn"> <tr> <td> <div class="pN">5116</div> <div class="G">Tato candanamādāya,</div> </td> </tr> <tr> <td> <div class="G">gāmā gāmaṃ purā puraṃ;</div> </td> </tr> <tr> <td> <div class="G">Devadevaṃ gavesanto,</div> </td> </tr> <tr> <td> <div class="G">upagacchiṃ vināyakaṃ.</div> </td> </tr> </table> </div>
</div>
<div class="q" id="p_20Ap1_5117"> <div class="divNumber">257.</div> <div class="p"> <table class="singleColumn"> <tr> <td> <div class="pN">5117</div> <div class="G">Bhagavā tamhi samaye,</div> </td> </tr> <tr> <td> <div class="G">sumedho lokanāyako;</div> </td> </tr> <tr> <td> <div class="G">Catusaccaṃ pakāsento,</div> </td> </tr> <tr> <td> <div class="G">bodheti janataṃ bahuṃ.</div> </td> </tr> </table> </div>
</div>
<div class="q" id="p_20Ap1_5118"> <div class="divNumber">258.</div> <div class="p"> <table class="singleColumn"> <tr> <td> <div class="pN">5118</div> <div class="G">Añjaliṃ paggahetvāna,</div> </td> </tr> <tr> <td> <div class="G">sīse katvāna candanaṃ;</div> </td> </tr> <tr> <td> <div class="G">Sambuddhaṃ abhivādetvā,</div> </td> </tr> <tr> <td> <div class="G">imā gāthā abhāsahaṃ.</div> </td> </tr> </table> </div>
</div>
<div class="q" id="p_20Ap1_5119"> <div class="divNumber">259.</div> <div class="p"> <table class="singleColumn"> <tr> <td> <div class="pN">5119</div> <div class="G">‘Vassike pupphamānamhi,</div> </td> </tr> <tr> <td> <div class="G">santike upavāyati;</div> </td> </tr> <tr> <td> <div class="G">Tvaṃ vīra guṇagandhena,</div> </td> </tr> <tr> <td> <div class="G">disā sabbā pavāyasi.</div> </td> </tr> </table> </div>
</div>
<div class="q" id="p_20Ap1_5120"> <div class="divNumber">260.</div> <div class="p"> <table class="singleColumn"> <tr> <td> <div class="pN">5120</div> <div class="G">Campake nāgavanike,</div> </td> </tr> <tr> <td> <div class="G">atimuttakaketake;</div> </td> </tr> <tr> <td> <div class="G">Sālesu pupphamānesu,</div> </td> </tr> <tr> <td> <div class="G">anuvātaṃ pavāyati.</div> </td> </tr> </table> </div>
</div>
<div class="q" id="p_20Ap1_5121"> <div class="divNumber">261.</div> <div class="p"> <table class="singleColumn"> <tr> <td> <div class="pN">5121</div> <div class="G">Tava gandhaṃ suṇitvāna,</div> </td> </tr> <tr> <td> <div class="G">himavantā idhāgamiṃ;</div> </td> </tr> <tr> <td> <div class="G">Pūjemi taṃ mahāvīra,</div> </td> </tr> <tr> <td> <div class="G">lokajeṭṭha mahāyasa’.</div> </td> </tr> </table> </div>
</div>
<div class="q" id="p_20Ap1_5122"> <div class="divNumber">262.</div> <div class="p"> <table class="singleColumn"> <tr> <td> <div class="pN">5122</div> <div class="G">Varacandanenānulimpiṃ,</div> </td> </tr> <tr> <td> <div class="G">sumedhaṃ lokanāyakaṃ;</div> </td> </tr> <tr> <td> <div class="G">Sakaṃ cittaṃ pasādetvā,</div> </td> </tr> <tr> <td> <div class="G">tuṇhī aṭṭhāsi tāvade.</div> </td> </tr> </table> </div>
</div>
<div class="q" id="p_20Ap1_5123"> <div class="divNumber">263.</div> <div class="p"> <table class="singleColumn"> <tr> <td> <div class="pN">5123</div> <div class="G">Sumedho nāma bhagavā,</div> </td> </tr> <tr> <td> <div class="G">lokajeṭṭho narāsabho;</div> </td> </tr> <tr> <td> <div class="G">Bhikkhusaṃghe nisīditvā,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_20Ap1_5124"> <div class="divNumber">264.</div> <div class="p"> <table class="singleColumn"> <tr> <td> <div class="pN">5124</div> <div class="G">‘Yo me guṇe pakittesi,</div> </td> </tr> <tr> <td> <div class="G">candanañca apūjayi;</div> </td> </tr> <tr> <td> <div class="G">Tamahaṃ kittayissāmi,</div> </td> </tr> <tr> <td> <div class="G">suṇātha mama bhāsato.</div> </td> </tr> </table> </div>
</div>
<div class="q" id="p_20Ap1_5125"> <div class="divNumber">265.</div> <div class="p"> <table class="singleColumn"> <tr> <td> <div class="pN">5125</div> <div class="G">Ādeyyavākyavacano,</div> </td> </tr> <tr> <td> <div class="G">brahmā uju patāpavā;</div> </td> </tr> <tr> <td> <div class="G">Pañcavīsatikappāni,</div> </td> </tr> <tr> <td> <div class="G">sappabhāso bhavissati.</div> </td> </tr> </table> </div>
</div>
<div class="q" id="p_20Ap1_5126"> <div class="divNumber">266.</div> <div class="p"> <table class="singleColumn"> <tr> <td> <div class="pN">5126</div> <div class="G">Chabbīsatikappasate,</div> </td> </tr> <tr> <td> <div class="G">devaloke ramissati;</div> </td> </tr> <tr> <td> <div class="G">Sahassakkhattuṃ rājā ca,</div> </td> </tr> <tr> <td> <div class="G">cakkavattī bhavissati.</div> </td> </tr> </table> </div>
</div>
<div class="q" id="p_20Ap1_5127"> <div class="divNumber">267.</div> <div class="p"> <table class="singleColumn"> <tr> <td> <div class="pN">5127</div> <div class="G">Tettiṃsakkhattuṃ devindo,</div> </td> </tr> <tr> <td> <div class="G">devarajjaṃ karissati;</div> </td> </tr> <tr> <td> <div class="G">Padesarajjaṃ vipulaṃ,</div> </td> </tr> <tr> <td> <div class="G">gaṇanāto asaṅkhiyaṃ.</div> </td> </tr> </table> </div>
</div>
<div class="q" id="p_20Ap1_5128"> <div class="divNumber">268.</div> <div class="p"> <table class="singleColumn"> <tr> <td> <div class="pN">5128</div> <div class="G">Tato cutoyaṃ manujo,</div> </td> </tr> <tr> <td> <div class="G">manussattaṃ gamissati;</div> </td> </tr> <tr> <td> <div class="G">Puññakammena saṃyutto,</div> </td> </tr> <tr> <td> <div class="G">brahmabandhu bhavissati.</div> </td> </tr> </table> </div>
</div>
<div class="q" id="p_20Ap1_5129"> <div class="divNumber">269.</div> <div class="p"> <table class="singleColumn"> <tr> <td> <div class="pN">5129</div> <div class="G">Ajjhāyako mantadharo,</div> </td> </tr> <tr> <td> <div class="G">tiṇṇaṃ vedāna pāragū;</div> </td> </tr> <tr> <td> <div class="G">Tilakkhaṇena sampanno,</div> </td> </tr> <tr> <td> <div class="G">bāvarī nāma brāhmaṇo.</div> </td> </tr> </table> </div>
</div>
<div class="q" id="p_20Ap1_5130"> <div class="divNumber">270.</div> <div class="p"> <table class="singleColumn"> <tr> <td> <div class="pN">5130</div> <div class="G">Tassa sisso bhavitvāna,</div> </td> </tr> <tr> <td> <div class="G">hessati mantapāragū;</div> </td> </tr> <tr> <td> <div class="G">Upagantvāna sambuddhaṃ,</div> </td> </tr> <tr> <td> <div class="G">gotamaṃ sakyapuṅgavaṃ.</div> </td> </tr> </table> </div>
</div>
<div class="q" id="p_20Ap1_5131"> <div class="divNumber">271.</div> <div class="p"> <table class="singleColumn"> <tr> <td> <div class="pN">5131</div> <div class="G">Pucchitvā nipuṇe pañhe,</div> </td> </tr> <tr> <td> <div class="G">bhāvayitvāna añjasaṃ;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">viharissatināsavo’.</div> </td> </tr> </table> </div>
</div>
<div class="q" id="p_20Ap1_5132"> <div class="divNumber">272.</div> <div class="p"> <table class="singleColumn"> <tr> <td> <div class="pN">5132</div> <div class="G">Tividhaggi nibbutā mayhaṃ,</div> </td> </tr> <tr> <td> <div class="G">bhavā sabbe samūhatā;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_5133"> <div class="divNumber">273.</div> <div class="p"> <table class="singleColumn"> <tr> <td> <div class="pN">5133</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_5134"> <div class="divNumber">274.</div> <div class="p"> <table class="singleColumn"> <tr> <td> <div class="pN">5134</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap1_5135"> <div class="divNumber">275.</div> <div class="p"> <table class="singleColumn"> <tr> <td> <div class="pN">5135</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_5136"> <div class="p">
<span class="pN">5136</span>Itthaṃ sudaṃ āyasmā todeyyo thero imā gāthāyo abhāsitthāti. </div>
</div>
<div class="CENTER" id="p_20Ap1_5137">
<span class="pN">5137</span>Todeyyattherassāpadānaṃ aṭṭhamaṃ.</div>
</html>
