<html>
<div class="i">1.1.5.10 Upassaṭṭhasutta</div>
<div class="h">Saḷāyatanasaṃyutta</div>
<div class="h">Paṭhamapaṇṇāsaka</div>
<div class="h">Sabbaaniccavagga</div>
<div class="h">Upassaṭṭhasutta</div>
<div class="q" id="p_13S4_156"> <div class="divNumber">52.</div> <div class="p">
<span class="pN">156</span>“Sabbaṃ, bhikkhave, upassaṭṭhaṃ. Kiñca, bhikkhave, sabbaṃ upassaṭṭhaṃ? Cakkhu, bhikkhave, upassaṭṭhaṃ, rūpā upassaṭṭhā, cakkhuviññāṇaṃ upassaṭṭhaṃ, cakkhusamphasso upassaṭṭho. Yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi upassaṭṭhaṃ…pe…  jivhā upassaṭṭhā, rasā upassaṭṭhā, jivhāviññāṇaṃ upassaṭṭhaṃ, jivhāsamphasso upassaṭṭho. Yampidaṃ jivhāsamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi upassaṭṭhaṃ. Kāyo upassaṭṭho…  mano upassaṭṭho, dhammā upassaṭṭhā, manoviññāṇaṃ upassaṭṭhaṃ, manosamphasso upassaṭṭho. Yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi upassaṭṭhaṃ. Evaṃ passaṃ, bhikkhave, sutavā ariyasāvako cakkhusmimpi nibbindati, rūpesupi nibbindati, cakkhuviññāṇepi nibbindati, cakkhusamphassepi nibbindati. Yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tasmimpi nibbindati…pe…  manasmimpi nibbindati, dhammesupi nibbindati, manoviññāṇepi nibbindati, manosamphassepi nibbindati. Yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tasmimpi nibbindati. Nibbindaṃ virajjati; virāgā vimuccati; vimuttasmiṃ vimuttamiti ñāṇaṃ hoti. ‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānātī”ti. </div>
</div>
<div class="CENTER" id="p_13S4_157">
<span class="pN">157</span>Dasamaṃ.</div>
<div class="CENTER" id="p_13S4_158">
<span class="pN">158</span>Sabbaaniccavaggo pañcamo.</div>
<div class="SUMMARY" id="p_13S4_159">
<span class="pN">159</span><span class="firstLetter">T</span>assuddānaṃ</div>
<div class="q" id="p_13S4_160"> <div class="p"> <table class="singleColumn"> <tr> <td> <div class="pN">160</div> <div class="G">Aniccaṃ dukkhaṃ anattā,</div> </td> </tr> <tr> <td> <div class="G">abhiññeyyaṃ pariññeyyaṃ;</div> </td> </tr> <tr> <td> <div class="G">Pahātabbaṃ sacchikātabbaṃ,</div> </td> </tr> <tr> <td> <div class="G">abhiññeyyapariññeyyaṃ;</div> </td> </tr> <tr> <td> <div class="G">Upaddutaṃ upassaṭṭhaṃ,</div> </td> </tr> <tr> <td> <div class="G">vaggo tena pavuccatīti.</div> </td> </tr> </table> </div>
</div>
<div class="CENTER" id="p_13S4_161">
<span class="pN">161</span>Saḷāyatanavagge paṭhamapaṇṇāsako samatto.</div>
<div class="SUMMARY" id="p_13S4_162">
<span class="pN">162</span><span class="firstLetter">T</span>assa <span class="firstLetter">v</span>agguddānaṃ</div>
<div class="q" id="p_13S4_163"> <div class="p"> <table class="singleColumn"> <tr> <td> <div class="pN">163</div> <div class="G">Aniccavaggaṃ yamakaṃ,</div> </td> </tr> <tr> <td> <div class="G">Sabbaṃ vaggaṃ jātidhammaṃ;</div> </td> </tr> <tr> <td> <div class="G">Aniccavaggena paññāsaṃ,</div> </td> </tr> <tr> <td> <div class="G">Pañcamo tena pavuccatīti.</div> </td> </tr> </table> </div>
</div>
</html>
