<html>
<div class="i">20.1.1 Kusajātaka</div>
<div class="h">Sattatinipāta</div>
<div class="h">Kusavagga</div>
<div class="h">Kusajātaka</div>
<div class="q" id="p_23J_582"> <div class="divNumber">1.</div> <div class="p"> <table class="singleColumn"> <tr> <td> <div class="pN">582</div> <div class="G">“Idaṃ te raṭṭhaṃ sadhanaṃ sayoggaṃ,</div> </td> </tr> <tr> <td> <div class="G">Sakāyuraṃ sabbakāmūpapannaṃ;</div> </td> </tr> <tr> <td> <div class="G">Idaṃ te rajjaṃ anusāsa amma,</div> </td> </tr> <tr> <td> <div class="G">Gacchāmahaṃ yattha piyā pabhāvatī”.</div> </td> </tr> </table> </div>
</div>
<div class="q" id="p_23J_583"> <div class="divNumber">2.</div> <div class="p"> <table class="singleColumn"> <tr> <td> <div class="pN">583</div> <div class="G">“Anujjubhūtena haraṃ mahantaṃ,</div> </td> </tr> <tr> <td> <div class="G">Divā ca ratto ca nisīthakāle;</div> </td> </tr> <tr> <td> <div class="G">Paṭigaccha tvaṃ khippaṃ kusāvatiṃ kusa,</div> </td> </tr> <tr> <td> <div class="G">Nicchāmi dubbaṇṇamahaṃ vasantaṃ”.</div> </td> </tr> </table> </div>
</div>
<div class="q" id="p_23J_584"> <div class="divNumber">3.</div> <div class="p"> <table class="singleColumn"> <tr> <td> <div class="pN">584</div> <div class="G">“Nāhaṃ gamissāmi ito kusāvatiṃ,</div> </td> </tr> <tr> <td> <div class="G">Pabhāvatī vaṇṇapalobhito tava;</div> </td> </tr> <tr> <td> <div class="G">Ramāmi maddassa niketaramme,</div> </td> </tr> <tr> <td> <div class="G">Hitvāna raṭṭhaṃ tava dassane rato.</div> </td> </tr> </table> </div>
</div>
<div class="q" id="p_23J_585"> <div class="divNumber">4.</div> <div class="p"> <table class="singleColumn"> <tr> <td> <div class="pN">585</div> <div class="G">Pabhāvatī vaṇṇapalobhito tava,</div> </td> </tr> <tr> <td> <div class="G">Sammūḷharūpo vicarāmi mediniṃ;</div> </td> </tr> <tr> <td> <div class="G">Disaṃ na jānāmi kutomhi āgato,</div> </td> </tr> <tr> <td> <div class="G">Tayamhi matto migamandalocane.</div> </td> </tr> </table> </div>
</div>
<div class="q" id="p_23J_586"> <div class="divNumber">5.</div> <div class="p"> <table class="singleColumn"> <tr> <td> <div class="pN">586</div> <div class="G">Suvaṇṇacīravasane,</div> </td> </tr> <tr> <td> <div class="G">jātarūpasumekhale;</div> </td> </tr> <tr> <td> <div class="G">Sussoṇi tava kāmā hi,</div> </td> </tr> <tr> <td> <div class="G">nāhaṃ rajjena matthiko”.</div> </td> </tr> </table> </div>
</div>
<div class="q" id="p_23J_587"> <div class="divNumber">6.</div> <div class="p"> <table class="singleColumn"> <tr> <td> <div class="pN">587</div> <div class="G">“Abbhūti tassa bho hoti,</div> </td> </tr> <tr> <td> <div class="G">yo anicchantamicchati;</div> </td> </tr> <tr> <td> <div class="G">Akāmaṃ rāja kāmesi,</div> </td> </tr> <tr> <td> <div class="G">akantaṃ kantumicchasi”.</div> </td> </tr> </table> </div>
</div>
<div class="q" id="p_23J_588"> <div class="divNumber">7.</div> <div class="p"> <table class="singleColumn"> <tr> <td> <div class="pN">588</div> <div class="G">“Akāmaṃ vā sakāmaṃ vā,</div> </td> </tr> <tr> <td> <div class="G">yo naro labhate piyaṃ;</div> </td> </tr> <tr> <td> <div class="G">Lābhamettha pasaṃsāma,</div> </td> </tr> <tr> <td> <div class="G">alābho tattha pāpako”.</div> </td> </tr> </table> </div>
</div>
<div class="q" id="p_23J_589"> <div class="divNumber">8.</div> <div class="p"> <table class="singleColumn"> <tr> <td> <div class="pN">589</div> <div class="G">“Pāsāṇasāraṃ khaṇasi,</div> </td> </tr> <tr> <td> <div class="G">kaṇikārassa dārunā;</div> </td> </tr> <tr> <td> <div class="G">Vātaṃ jālena bādhesi,</div> </td> </tr> <tr> <td> <div class="G">yo anicchantamicchasi”.</div> </td> </tr> </table> </div>
</div>
<div class="q" id="p_23J_590"> <div class="divNumber">9.</div> <div class="p"> <table class="singleColumn"> <tr> <td> <div class="pN">590</div> <div class="G">“Pāsāṇo nūna te hadaye,</div> </td> </tr> <tr> <td> <div class="G">ohito mudulakkhaṇe;</div> </td> </tr> <tr> <td> <div class="G">Yo te sātaṃ na vindāmi,</div> </td> </tr> <tr> <td> <div class="G">tirojanapadāgato.</div> </td> </tr> </table> </div>
</div>
<div class="q" id="p_23J_591"> <div class="divNumber">10.</div> <div class="p"> <table class="singleColumn"> <tr> <td> <div class="pN">591</div> <div class="G">Yadā maṃ bhakuṭiṃ katvā,</div> </td> </tr> <tr> <td> <div class="G">rājaputtī udikkhati;</div> </td> </tr> <tr> <td> <div class="G">Āḷāriko tadā homi,</div> </td> </tr> <tr> <td> <div class="G">rañño maddassantepure.</div> </td> </tr> </table> </div>
</div>
<div class="q" id="p_23J_592"> <div class="divNumber">11.</div> <div class="p"> <table class="singleColumn"> <tr> <td> <div class="pN">592</div> <div class="G">Yadā umhayamānā maṃ,</div> </td> </tr> <tr> <td> <div class="G">rājaputtī udikkhati;</div> </td> </tr> <tr> <td> <div class="G">Nāḷāriko tadā homi,</div> </td> </tr> <tr> <td> <div class="G">rājā homi tadā kuso”.</div> </td> </tr> </table> </div>
</div>
<div class="q" id="p_23J_593"> <div class="divNumber">12.</div> <div class="p"> <table class="singleColumn"> <tr> <td> <div class="pN">593</div> <div class="G">“Sace hi vacanaṃ saccaṃ,</div> </td> </tr> <tr> <td> <div class="G">nemittānaṃ bhavissati;</div> </td> </tr> <tr> <td> <div class="G">Neva me tvaṃ patī assa,</div> </td> </tr> <tr> <td> <div class="G">kāmaṃ chindantu sattadhā”.</div> </td> </tr> </table> </div>
</div>
<div class="q" id="p_23J_594"> <div class="divNumber">13.</div> <div class="p"> <table class="singleColumn"> <tr> <td> <div class="pN">594</div> <div class="G">“Sace hi vacanaṃ saccaṃ,</div> </td> </tr> <tr> <td> <div class="G">aññesaṃ yadi vā mamaṃ;</div> </td> </tr> <tr> <td> <div class="G">Neva tuyhaṃ patī atthi,</div> </td> </tr> <tr> <td> <div class="G">añño sīhassarā kusā”.</div> </td> </tr> </table> </div>
</div>
<div class="q" id="p_23J_595"> <div class="divNumber">14.</div> <div class="p"> <table class="singleColumn"> <tr> <td> <div class="pN">595</div> <div class="G">“Nekkhaṃ gīvaṃ te kāressaṃ,</div> </td> </tr> <tr> <td> <div class="G">patvā khujje kusāvatiṃ;</div> </td> </tr> <tr> <td> <div class="G">Sace maṃ nāganāsūrū,</div> </td> </tr> <tr> <td> <div class="G">olokeyya pabhāvatī.</div> </td> </tr> </table> </div>
</div>
<div class="q" id="p_23J_596"> <div class="divNumber">15.</div> <div class="p"> <table class="singleColumn"> <tr> <td> <div class="pN">596</div> <div class="G">Nekkhaṃ gīvaṃ te kāressaṃ,</div> </td> </tr> <tr> <td> <div class="G">patvā khujje kusāvatiṃ;</div> </td> </tr> <tr> <td> <div class="G">Sace maṃ nāganāsūrū,</div> </td> </tr> <tr> <td> <div class="G">ālapeyya pabhāvatī.</div> </td> </tr> </table> </div>
</div>
<div class="q" id="p_23J_597"> <div class="divNumber">16.</div> <div class="p"> <table class="singleColumn"> <tr> <td> <div class="pN">597</div> <div class="G">Nekkhaṃ gīvaṃ te kāressaṃ,</div> </td> </tr> <tr> <td> <div class="G">patvā khujje kusāvatiṃ;</div> </td> </tr> <tr> <td> <div class="G">Sace maṃ nāganāsūrū,</div> </td> </tr> <tr> <td> <div class="G">umhāyeyya pabhāvatī.</div> </td> </tr> </table> </div>
</div>
<div class="q" id="p_23J_598"> <div class="divNumber">17.</div> <div class="p"> <table class="singleColumn"> <tr> <td> <div class="pN">598</div> <div class="G">Nekkhaṃ gīvaṃ te kāressaṃ,</div> </td> </tr> <tr> <td> <div class="G">patvā khujje kusāvatiṃ;</div> </td> </tr> <tr> <td> <div class="G">Sace maṃ nāganāsūrū,</div> </td> </tr> <tr> <td> <div class="G">pamhāyeyya pabhāvatī.</div> </td> </tr> </table> </div>
</div>
<div class="q" id="p_23J_599"> <div class="divNumber">18.</div> <div class="p"> <table class="singleColumn"> <tr> <td> <div class="pN">599</div> <div class="G">Nekkhaṃ gīvaṃ te kāressaṃ,</div> </td> </tr> <tr> <td> <div class="G">patvā khujje kusāvatiṃ;</div> </td> </tr> <tr> <td> <div class="G">Sace maṃ nāganāsūrū,</div> </td> </tr> <tr> <td> <div class="G">pāṇīhi upasamphuse”.</div> </td> </tr> </table> </div>
</div>
<div class="q" id="p_23J_600"> <div class="divNumber">19.</div> <div class="p"> <table class="singleColumn"> <tr> <td> <div class="pN">600</div> <div class="G">“Na hi nūnāyaṃ rājaputtī,</div> </td> </tr> <tr> <td> <div class="G">kuse sātampi vindati;</div> </td> </tr> <tr> <td> <div class="G">Āḷārike bhate pose,</div> </td> </tr> <tr> <td> <div class="G">vetanena anatthike”.</div> </td> </tr> </table> </div>
</div>
<div class="q" id="p_23J_601"> <div class="divNumber">20.</div> <div class="p"> <table class="singleColumn"> <tr> <td> <div class="pN">601</div> <div class="G">“Na hi nūnāyaṃ sā khujjā,</div> </td> </tr> <tr> <td> <div class="G">labhati jivhāya chedanaṃ;</div> </td> </tr> <tr> <td> <div class="G">Sunisitena satthena,</div> </td> </tr> <tr> <td> <div class="G">evaṃ dubbhāsitaṃ bhaṇaṃ”.</div> </td> </tr> </table> </div>
</div>
<div class="q" id="p_23J_602"> <div class="divNumber">21.</div> <div class="p"> <table class="singleColumn"> <tr> <td> <div class="pN">602</div> <div class="G">“Mā naṃ rūpena pāmesi,</div> </td> </tr> <tr> <td> <div class="G">ārohena pabhāvati;</div> </td> </tr> <tr> <td> <div class="G">Mahāyasoti katvāna,</div> </td> </tr> <tr> <td> <div class="G">karassu rucire piyaṃ.</div> </td> </tr> </table> </div>
</div>
<div class="q" id="p_23J_603"> <div class="divNumber">22.</div> <div class="p"> <table class="singleColumn"> <tr> <td> <div class="pN">603</div> <div class="G">Mā naṃ rūpena pāmesi,</div> </td> </tr> <tr> <td> <div class="G">ārohena pabhāvati;</div> </td> </tr> <tr> <td> <div class="G">Mahaddhanoti katvāna,</div> </td> </tr> <tr> <td> <div class="G">karassu rucire piyaṃ.</div> </td> </tr> </table> </div>
</div>
<div class="q" id="p_23J_604"> <div class="divNumber">23.</div> <div class="p"> <table class="singleColumn"> <tr> <td> <div class="pN">604</div> <div class="G">Mā naṃ rūpena pāmesi,</div> </td> </tr> <tr> <td> <div class="G">ārohena pabhāvati;</div> </td> </tr> <tr> <td> <div class="G">Mahabbaloti katvāna,</div> </td> </tr> <tr> <td> <div class="G">karassu rucire piyaṃ.</div> </td> </tr> </table> </div>
</div>
<div class="q" id="p_23J_605"> <div class="divNumber">24.</div> <div class="p"> <table class="singleColumn"> <tr> <td> <div class="pN">605</div> <div class="G">Mā naṃ rūpena pāmesi,</div> </td> </tr> <tr> <td> <div class="G">ārohena pabhāvati;</div> </td> </tr> <tr> <td> <div class="G">Mahāraṭṭhoti katvāna,</div> </td> </tr> <tr> <td> <div class="G">karassu rucire piyaṃ.</div> </td> </tr> </table> </div>
</div>
<div class="q" id="p_23J_606"> <div class="divNumber">25.</div> <div class="p"> <table class="singleColumn"> <tr> <td> <div class="pN">606</div> <div class="G">Mā naṃ rūpena pāmesi,</div> </td> </tr> <tr> <td> <div class="G">ārohena pabhāvati;</div> </td> </tr> <tr> <td> <div class="G">Mahārājāti katvāna,</div> </td> </tr> <tr> <td> <div class="G">karassu rucire piyaṃ.</div> </td> </tr> </table> </div>
</div>
<div class="q" id="p_23J_607"> <div class="divNumber">26.</div> <div class="p"> <table class="singleColumn"> <tr> <td> <div class="pN">607</div> <div class="G">Mā naṃ rūpena pāmesi,</div> </td> </tr> <tr> <td> <div class="G">ārohena pabhāvati;</div> </td> </tr> <tr> <td> <div class="G">Sīhassaroti katvāna,</div> </td> </tr> <tr> <td> <div class="G">karassu rucire piyaṃ.</div> </td> </tr> </table> </div>
</div>
<div class="q" id="p_23J_608"> <div class="divNumber">27.</div> <div class="p"> <table class="singleColumn"> <tr> <td> <div class="pN">608</div> <div class="G">Mā naṃ rūpena pāmesi,</div> </td> </tr> <tr> <td> <div class="G">ārohena pabhāvati;</div> </td> </tr> <tr> <td> <div class="G">Vaggussaroti katvāna,</div> </td> </tr> <tr> <td> <div class="G">karassu rucire piyaṃ.</div> </td> </tr> </table> </div>
</div>
<div class="q" id="p_23J_609"> <div class="divNumber">28.</div> <div class="p"> <table class="singleColumn"> <tr> <td> <div class="pN">609</div> <div class="G">Mā naṃ rūpena pāmesi,</div> </td> </tr> <tr> <td> <div class="G">ārohena pabhāvati;</div> </td> </tr> <tr> <td> <div class="G">Bindussaroti katvāna,</div> </td> </tr> <tr> <td> <div class="G">karassu rucire piyaṃ.</div> </td> </tr> </table> </div>
</div>
<div class="q" id="p_23J_610"> <div class="divNumber">29.</div> <div class="p"> <table class="singleColumn"> <tr> <td> <div class="pN">610</div> <div class="G">Mā naṃ rūpena pāmesi,</div> </td> </tr> <tr> <td> <div class="G">ārohena pabhāvati;</div> </td> </tr> <tr> <td> <div class="G">Mañjussaroti katvāna,</div> </td> </tr> <tr> <td> <div class="G">karassu rucire piyaṃ.</div> </td> </tr> </table> </div>
</div>
<div class="q" id="p_23J_611"> <div class="divNumber">30.</div> <div class="p"> <table class="singleColumn"> <tr> <td> <div class="pN">611</div> <div class="G">Mā naṃ rūpena pāmesi,</div> </td> </tr> <tr> <td> <div class="G">ārohena pabhāvati;</div> </td> </tr> <tr> <td> <div class="G">Madhussaroti katvāna,</div> </td> </tr> <tr> <td> <div class="G">karassu rucire piyaṃ.</div> </td> </tr> </table> </div>
</div>
<div class="q" id="p_23J_612"> <div class="divNumber">31.</div> <div class="p"> <table class="singleColumn"> <tr> <td> <div class="pN">612</div> <div class="G">Mā naṃ rūpena pāmesi,</div> </td> </tr> <tr> <td> <div class="G">ārohena pabhāvati;</div> </td> </tr> <tr> <td> <div class="G">Satasippoti katvāna,</div> </td> </tr> <tr> <td> <div class="G">karassu rucire piyaṃ.</div> </td> </tr> </table> </div>
</div>
<div class="q" id="p_23J_613"> <div class="divNumber">32.</div> <div class="p"> <table class="singleColumn"> <tr> <td> <div class="pN">613</div> <div class="G">Mā naṃ rūpena pāmesi,</div> </td> </tr> <tr> <td> <div class="G">ārohena pabhāvati;</div> </td> </tr> <tr> <td> <div class="G">Khattiyotipi katvāna,</div> </td> </tr> <tr> <td> <div class="G">karassu rucire piyaṃ.</div> </td> </tr> </table> </div>
</div>
<div class="q" id="p_23J_614"> <div class="divNumber">33.</div> <div class="p"> <table class="singleColumn"> <tr> <td> <div class="pN">614</div> <div class="G">Mā naṃ rūpena pāmesi,</div> </td> </tr> <tr> <td> <div class="G">ārohena pabhāvati;</div> </td> </tr> <tr> <td> <div class="G">Kusarājāti katvāna,</div> </td> </tr> <tr> <td> <div class="G">karassu rucire piyaṃ”.</div> </td> </tr> </table> </div>
</div>
<div class="q" id="p_23J_615"> <div class="divNumber">34.</div> <div class="p"> <table class="singleColumn"> <tr> <td> <div class="pN">615</div> <div class="G">“Ete nāgā upatthaddhā,</div> </td> </tr> <tr> <td> <div class="G">sabbe tiṭṭhanti vammitā;</div> </td> </tr> <tr> <td> <div class="G">Purā maddanti pākāraṃ,</div> </td> </tr> <tr> <td> <div class="G">ānentetaṃ pabhāvatiṃ”.</div> </td> </tr> </table> </div>
</div>
<div class="q" id="p_23J_616"> <div class="divNumber">35.</div> <div class="p"> <table class="singleColumn"> <tr> <td> <div class="pN">616</div> <div class="G">“Satta bile karitvāna,</div> </td> </tr> <tr> <td> <div class="G">ahametaṃ pabhāvatiṃ;</div> </td> </tr> <tr> <td> <div class="G">Khattiyānaṃ padassāmi,</div> </td> </tr> <tr> <td> <div class="G">ye maṃ hantuṃ idhāgatā”.</div> </td> </tr> </table> </div>
</div>
<div class="q" id="p_23J_617"> <div class="divNumber">36.</div> <div class="p"> <table class="singleColumn"> <tr> <td> <div class="pN">617</div> <div class="G">“Avuṭṭhahi rājaputtī,</div> </td> </tr> <tr> <td> <div class="G">sāmā koseyyavāsinī;</div> </td> </tr> <tr> <td> <div class="G">Assupuṇṇehi nettehi,</div> </td> </tr> <tr> <td> <div class="G">dāsīgaṇapurakkhatā”.</div> </td> </tr> </table> </div>
</div>
<div class="q" id="p_23J_618"> <div class="divNumber">37.</div> <div class="p"> <table class="singleColumn"> <tr> <td> <div class="pN">618</div> <div class="G">“Taṃ nūna kakkūpanisevitaṃ mukhaṃ,</div> </td> </tr> <tr> <td> <div class="G">Ādāsadantātharupaccavekkhitaṃ;</div> </td> </tr> <tr> <td> <div class="G">Subhaṃ sunettaṃ virajaṃ anaṅgaṇaṃ,</div> </td> </tr> <tr> <td> <div class="G">Chuddhaṃ vane ṭhassati khattiyehi.</div> </td> </tr> </table> </div>
</div>
<div class="q" id="p_23J_619"> <div class="divNumber">38.</div> <div class="p"> <table class="singleColumn"> <tr> <td> <div class="pN">619</div> <div class="G">Te nūna me asite vellitagge,</div> </td> </tr> <tr> <td> <div class="G">Kese mudū candanasāralitte;</div> </td> </tr> <tr> <td> <div class="G">Samākule sīvathikāya majjhe,</div> </td> </tr> <tr> <td> <div class="G">Pādehi gijjhā parikaḍḍhissanti.</div> </td> </tr> </table> </div>
</div>
<div class="q" id="p_23J_620"> <div class="divNumber">39.</div> <div class="p"> <table class="singleColumn"> <tr> <td> <div class="pN">620</div> <div class="G">Tā nūna me tambanakhā sulomā,</div> </td> </tr> <tr> <td> <div class="G">Bāhā mudū candanasāralittā;</div> </td> </tr> <tr> <td> <div class="G">Chinnā vane ujjhitā khattiyehi,</div> </td> </tr> <tr> <td> <div class="G">Gayha dhaṅko gacchati yenakāmaṃ.</div> </td> </tr> </table> </div>
</div>
<div class="q" id="p_23J_621"> <div class="divNumber">40.</div> <div class="p"> <table class="singleColumn"> <tr> <td> <div class="pN">621</div> <div class="G">Te nūna tālūpanibhe alambe,</div> </td> </tr> <tr> <td> <div class="G">Nisevite kāsikacandanena;</div> </td> </tr> <tr> <td> <div class="G">Thanesu me lambissati siṅgālo,</div> </td> </tr> <tr> <td> <div class="G">Mātūva putto taruṇo tanūjo.</div> </td> </tr> </table> </div>
</div>
<div class="q" id="p_23J_622"> <div class="divNumber">41.</div> <div class="p"> <table class="singleColumn"> <tr> <td> <div class="pN">622</div> <div class="G">Taṃ nūna soṇiṃ puthulaṃ sukoṭṭitaṃ,</div> </td> </tr> <tr> <td> <div class="G">Nisevitaṃ kañcanamekhalāhi;</div> </td> </tr> <tr> <td> <div class="G">Chinnaṃ vane khattiyehī avatthaṃ,</div> </td> </tr> <tr> <td> <div class="G">Siṅgālasaṅghā parikaḍḍhissanti.</div> </td> </tr> </table> </div>
</div>
<div class="q" id="p_23J_623"> <div class="divNumber">42.</div> <div class="p"> <table class="singleColumn"> <tr> <td> <div class="pN">623</div> <div class="G">Soṇā dhaṅkā siṅgālā ca,</div> </td> </tr> <tr> <td> <div class="G">ye caññe santi dāṭhino;</div> </td> </tr> <tr> <td> <div class="G">Ajarā nūna hessanti,</div> </td> </tr> <tr> <td> <div class="G">bhakkhayitvā pabhāvatiṃ.</div> </td> </tr> </table> </div>
</div>
<div class="q" id="p_23J_624"> <div class="divNumber">43.</div> <div class="p"> <table class="singleColumn"> <tr> <td> <div class="pN">624</div> <div class="G">Sace maṃsāni hariṃsu,</div> </td> </tr> <tr> <td> <div class="G">khattiyā dūragāmino;</div> </td> </tr> <tr> <td> <div class="G">Aṭṭhīni amma yācitvā,</div> </td> </tr> <tr> <td> <div class="G">anupathe dahātha naṃ.</div> </td> </tr> </table> </div>
</div>
<div class="q" id="p_23J_625"> <div class="divNumber">44.</div> <div class="p"> <table class="singleColumn"> <tr> <td> <div class="pN">625</div> <div class="G">Khettāni amma kāretvā,</div> </td> </tr> <tr> <td> <div class="G">kaṇikārettha ropaya;</div> </td> </tr> <tr> <td> <div class="G">Yadā te pupphitā assu,</div> </td> </tr> <tr> <td> <div class="G">hemantānaṃ himaccaye;</div> </td> </tr> <tr> <td> <div class="G">Sareyyātha mamaṃ amma,</div> </td> </tr> <tr> <td> <div class="G">evaṃvaṇṇā pabhāvatī”.</div> </td> </tr> </table> </div>
</div>
<div class="q" id="p_23J_626"> <div class="divNumber">45.</div> <div class="p"> <table class="singleColumn"> <tr> <td> <div class="pN">626</div> <div class="G">“Tassā mātā udaṭṭhāsi,</div> </td> </tr> <tr> <td> <div class="G">khattiyā devavaṇṇinī;</div> </td> </tr> <tr> <td> <div class="G">Disvā asiñca sūnañca,</div> </td> </tr> <tr> <td> <div class="G">rañño maddassantepure”.</div> </td> </tr> </table> </div>
</div>
<div class="q" id="p_23J_627"> <div class="divNumber">46.</div> <div class="p"> <table class="singleColumn"> <tr> <td> <div class="pN">627</div> <div class="G">“Iminā nūna asinā,</div> </td> </tr> <tr> <td> <div class="G">susaññaṃ tanumajjhimaṃ;</div> </td> </tr> <tr> <td> <div class="G">Dhītaraṃ madda hantvāna,</div> </td> </tr> <tr> <td> <div class="G">khattiyānaṃ padassasi.</div> </td> </tr> </table> </div>
</div>
<div class="q" id="p_23J_628"> <div class="divNumber">47.</div> <div class="p"> <table class="singleColumn"> <tr> <td> <div class="pN">628</div> <div class="G">Na me akāsi vacanaṃ,</div> </td> </tr> <tr> <td> <div class="G">atthakāmāya puttike;</div> </td> </tr> <tr> <td> <div class="G">Sājja lohitasañchannā,</div> </td> </tr> <tr> <td> <div class="G">gacchasi yamasādhanaṃ.</div> </td> </tr> </table> </div>
</div>
<div class="q" id="p_23J_629"> <div class="divNumber">48.</div> <div class="p"> <table class="singleColumn"> <tr> <td> <div class="pN">629</div> <div class="G">Evamāpajjatī poso,</div> </td> </tr> <tr> <td> <div class="G">pāpiyañca nigacchati;</div> </td> </tr> <tr> <td> <div class="G">Yo ve hitānaṃ vacanaṃ,</div> </td> </tr> <tr> <td> <div class="G">na karoti atthadassinaṃ.</div> </td> </tr> </table> </div>
</div>
<div class="q" id="p_23J_630"> <div class="divNumber">49.</div> <div class="p"> <table class="singleColumn"> <tr> <td> <div class="pN">630</div> <div class="G">Sace ca ajja dhāresi,</div> </td> </tr> <tr> <td> <div class="G">kumāraṃ cārudassanaṃ;</div> </td> </tr> <tr> <td> <div class="G">Kusena jātaṃ khattiyaṃ,</div> </td> </tr> <tr> <td> <div class="G">suvaṇṇamaṇimekhalaṃ;</div> </td> </tr> <tr> <td> <div class="G">Pūjitaṃ ñātisaṅghehi,</div> </td> </tr> <tr> <td> <div class="G">na gacchasi yamakkhayaṃ.</div> </td> </tr> </table> </div>
</div>
<div class="q" id="p_23J_631"> <div class="divNumber">50.</div> <div class="p"> <table class="singleColumn"> <tr> <td> <div class="pN">631</div> <div class="G">Yatthassu bherī nadati,</div> </td> </tr> <tr> <td> <div class="G">kuñjaro ca nikūjati;</div> </td> </tr> <tr> <td> <div class="G">Khattiyānaṃ kule bhadde,</div> </td> </tr> <tr> <td> <div class="G">kiṃ nu sukhataraṃ tato.</div> </td> </tr> </table> </div>
</div>
<div class="q" id="p_23J_632"> <div class="divNumber">51.</div> <div class="p"> <table class="singleColumn"> <tr> <td> <div class="pN">632</div> <div class="G">Asso ca sisati dvāre,</div> </td> </tr> <tr> <td> <div class="G">kumāro uparodati;</div> </td> </tr> <tr> <td> <div class="G">Khattiyānaṃ kule bhadde,</div> </td> </tr> <tr> <td> <div class="G">kiṃ nu sukhataraṃ tato.</div> </td> </tr> </table> </div>
</div>
<div class="q" id="p_23J_633"> <div class="divNumber">52.</div> <div class="p"> <table class="singleColumn"> <tr> <td> <div class="pN">633</div> <div class="G">Mayūrakoñcābhirude,</div> </td> </tr> <tr> <td> <div class="G">kokilābhinikūjite;</div> </td> </tr> <tr> <td> <div class="G">Khattiyānaṃ kule bhadde,</div> </td> </tr> <tr> <td> <div class="G">kiṃ nu sukhataraṃ tato”.</div> </td> </tr> </table> </div>
</div>
<div class="q" id="p_23J_634"> <div class="divNumber">53.</div> <div class="p"> <table class="singleColumn"> <tr> <td> <div class="pN">634</div> <div class="G">“Kahaṃ nu so sattumaddano,</div> </td> </tr> <tr> <td> <div class="G">pararaṭṭhappamaddano;</div> </td> </tr> <tr> <td> <div class="G">Kuso soḷārapaññāṇo,</div> </td> </tr> <tr> <td> <div class="G">yo no dukkhā pamocaye”.</div> </td> </tr> </table> </div>
</div>
<div class="q" id="p_23J_635"> <div class="divNumber">54.</div> <div class="p"> <table class="singleColumn"> <tr> <td> <div class="pN">635</div> <div class="G">“Idheva so sattumaddano,</div> </td> </tr> <tr> <td> <div class="G">pararaṭṭhappamaddano;</div> </td> </tr> <tr> <td> <div class="G">Kuso soḷārapaññāṇo,</div> </td> </tr> <tr> <td> <div class="G">yo te sabbe vadhissati”.</div> </td> </tr> </table> </div>
</div>
<div class="q" id="p_23J_636"> <div class="divNumber">55.</div> <div class="p"> <table class="singleColumn"> <tr> <td> <div class="pN">636</div> <div class="G">“Ummattikā nu bhaṇasi,</div> </td> </tr> <tr> <td> <div class="G">Andhabālā pabhāsasi;</div> </td> </tr> <tr> <td> <div class="G">Kuso ce āgato assa,</div> </td> </tr> <tr> <td> <div class="G">Kiṃ na jānemu taṃ mayaṃ”.</div> </td> </tr> </table> </div>
</div>
<div class="q" id="p_23J_637"> <div class="divNumber">56.</div> <div class="p"> <table class="singleColumn"> <tr> <td> <div class="pN">637</div> <div class="G">“Eso āḷāriko poso,</div> </td> </tr> <tr> <td> <div class="G">kumārīpuramantare;</div> </td> </tr> <tr> <td> <div class="G">Daḷhaṃ katvāna saṃvelliṃ,</div> </td> </tr> <tr> <td> <div class="G">kumbhiṃ dhovati oṇato”.</div> </td> </tr> </table> </div>
</div>
<div class="q" id="p_23J_638"> <div class="divNumber">57.</div> <div class="p"> <table class="singleColumn"> <tr> <td> <div class="pN">638</div> <div class="G">“Veṇī tvamasi caṇḍālī,</div> </td> </tr> <tr> <td> <div class="G">adūsi kulagandhinī;</div> </td> </tr> <tr> <td> <div class="G">Kathaṃ maddakule jātā,</div> </td> </tr> <tr> <td> <div class="G">dāsaṃ kayirāsi kāmukaṃ”.</div> </td> </tr> </table> </div>
</div>
<div class="q" id="p_23J_639"> <div class="divNumber">58.</div> <div class="p"> <table class="singleColumn"> <tr> <td> <div class="pN">639</div> <div class="G">“Namhi veṇī na caṇḍālī,</div> </td> </tr> <tr> <td> <div class="G">na camhi kulagandhinī;</div> </td> </tr> <tr> <td> <div class="G">Okkākaputto bhaddante,</div> </td> </tr> <tr> <td> <div class="G">tvaṃ nu dāsoti maññasi”.</div> </td> </tr> </table> </div>
</div>
<div class="q" id="p_23J_640"> <div class="divNumber">59.</div> <div class="p"> <table class="singleColumn"> <tr> <td> <div class="pN">640</div> <div class="G">“Yo brāhmaṇasahassāni,</div> </td> </tr> <tr> <td> <div class="G">sadā bhojeti vīsatiṃ;</div> </td> </tr> <tr> <td> <div class="G">Okkākaputto bhaddante,</div> </td> </tr> <tr> <td> <div class="G">tvaṃ nu dāsoti maññasi.</div> </td> </tr> </table> </div>
</div>
<div class="q" id="p_23J_641"> <div class="divNumber">60.</div> <div class="p"> <table class="singleColumn"> <tr> <td> <div class="pN">641</div> <div class="G">Yassa nāgasahassāni,</div> </td> </tr> <tr> <td> <div class="G">sadā yojenti vīsatiṃ;</div> </td> </tr> <tr> <td> <div class="G">Okkākaputto bhaddante,</div> </td> </tr> <tr> <td> <div class="G">tvaṃ nu dāsoti maññasi.</div> </td> </tr> </table> </div>
</div>
<div class="q" id="p_23J_642"> <div class="divNumber">61.</div> <div class="p"> <table class="singleColumn"> <tr> <td> <div class="pN">642</div> <div class="G">Yassa assasahassāni,</div> </td> </tr> <tr> <td> <div class="G">sadā yojenti vīsatiṃ;</div> </td> </tr> <tr> <td> <div class="G">Okkākaputto bhaddante,</div> </td> </tr> <tr> <td> <div class="G">tvaṃ nu dāsoti maññasi.</div> </td> </tr> </table> </div>
</div>
<div class="q" id="p_23J_643"> <div class="divNumber">62.</div> <div class="p"> <table class="singleColumn"> <tr> <td> <div class="pN">643</div> <div class="G">Yassa rathasahassāni,</div> </td> </tr> <tr> <td> <div class="G">sadā yojenti vīsatiṃ;</div> </td> </tr> <tr> <td> <div class="G">Okkākaputto bhaddante,</div> </td> </tr> <tr> <td> <div class="G">tvaṃ nu dāsoti maññasi.</div> </td> </tr> </table> </div>
</div>
<div class="q" id="p_23J_644"> <div class="p"> <table class="singleColumn"> <tr> <td> <div class="pN">644</div> <div class="G">Yassa usabhasahassāni,</div> </td> </tr> <tr> <td> <div class="G">sadā yojenti vīsatiṃ;</div> </td> </tr> <tr> <td> <div class="G">Okkākaputto bhaddante,</div> </td> </tr> <tr> <td> <div class="G">tvaṃ nu dāsoti maññasi.</div> </td> </tr> </table> </div>
</div>
<div class="q" id="p_23J_645"> <div class="divNumber">63.</div> <div class="p"> <table class="singleColumn"> <tr> <td> <div class="pN">645</div> <div class="G">Yassa dhenusahassāni,</div> </td> </tr> <tr> <td> <div class="G">sadā duhanti vīsatiṃ;</div> </td> </tr> <tr> <td> <div class="G">Okkākaputto bhaddante,</div> </td> </tr> <tr> <td> <div class="G">tvaṃ nu dāsoti maññasi”.</div> </td> </tr> </table> </div>
</div>
<div class="q" id="p_23J_646"> <div class="divNumber">64.</div> <div class="p"> <table class="singleColumn"> <tr> <td> <div class="pN">646</div> <div class="G">“Taggha te dukkaṭaṃ bāle,</div> </td> </tr> <tr> <td> <div class="G">yaṃ khattiyaṃ mahabbalaṃ;</div> </td> </tr> <tr> <td> <div class="G">Nāgaṃ maṇḍūkavaṇṇena,</div> </td> </tr> <tr> <td> <div class="G">na naṃ akkhāsidhāgataṃ”.</div> </td> </tr> </table> </div>
</div>
<div class="q" id="p_23J_647"> <div class="divNumber">65.</div> <div class="p"> <table class="singleColumn"> <tr> <td> <div class="pN">647</div> <div class="G">“Aparādhaṃ mahārāja,</div> </td> </tr> <tr> <td> <div class="G">tvaṃ no khama rathesabha;</div> </td> </tr> <tr> <td> <div class="G">Yaṃ taṃ aññātavesena,</div> </td> </tr> <tr> <td> <div class="G">nāññāsimhā idhāgataṃ”.</div> </td> </tr> </table> </div>
</div>
<div class="q" id="p_23J_648"> <div class="divNumber">66.</div> <div class="p"> <table class="singleColumn"> <tr> <td> <div class="pN">648</div> <div class="G">“Mādisassa na taṃ channaṃ,</div> </td> </tr> <tr> <td> <div class="G">yohaṃ āḷāriko bhave;</div> </td> </tr> <tr> <td> <div class="G">Tvaññeva me pasīdassu,</div> </td> </tr> <tr> <td> <div class="G">natthi te deva dukkaṭaṃ”.</div> </td> </tr> </table> </div>
</div>
<div class="q" id="p_23J_649"> <div class="divNumber">67.</div> <div class="p"> <table class="singleColumn"> <tr> <td> <div class="pN">649</div> <div class="G">“Gaccha bāle khamāpehi,</div> </td> </tr> <tr> <td> <div class="G">kusarājaṃ mahabbalaṃ;</div> </td> </tr> <tr> <td> <div class="G">Khamāpito kuso rājā,</div> </td> </tr> <tr> <td> <div class="G">so te dassati jīvitaṃ”.</div> </td> </tr> </table> </div>
</div>
<div class="q" id="p_23J_650"> <div class="divNumber">68.</div> <div class="p"> <table class="singleColumn"> <tr> <td> <div class="pN">650</div> <div class="G">“Pitussa vacanaṃ sutvā,</div> </td> </tr> <tr> <td> <div class="G">devavaṇṇī pabhāvatī;</div> </td> </tr> <tr> <td> <div class="G">Sirasā aggahī pāde,</div> </td> </tr> <tr> <td> <div class="G">kusarājaṃ mahabbalaṃ”.</div> </td> </tr> </table> </div>
</div>
<div class="q" id="p_23J_651"> <div class="divNumber">69.</div> <div class="p"> <table class="singleColumn"> <tr> <td> <div class="pN">651</div> <div class="G">“Yāmā ratyo atikkantā,</div> </td> </tr> <tr> <td> <div class="G">tāmā deva tayā vinā;</div> </td> </tr> <tr> <td> <div class="G">Vande te sirasā pāde,</div> </td> </tr> <tr> <td> <div class="G">mā me kujjha rathesabha.</div> </td> </tr> </table> </div>
</div>
<div class="q" id="p_23J_652"> <div class="divNumber">70.</div> <div class="p"> <table class="singleColumn"> <tr> <td> <div class="pN">652</div> <div class="G">Sabbaṃ te paṭijānāmi,</div> </td> </tr> <tr> <td> <div class="G">mahārāja suṇohi me;</div> </td> </tr> <tr> <td> <div class="G">Na cāpi appiyaṃ tuyhaṃ,</div> </td> </tr> <tr> <td> <div class="G">kareyyāmi ahaṃ puna.</div> </td> </tr> </table> </div>
</div>
<div class="q" id="p_23J_653"> <div class="divNumber">71.</div> <div class="p"> <table class="singleColumn"> <tr> <td> <div class="pN">653</div> <div class="G">Evañce yācamānāya,</div> </td> </tr> <tr> <td> <div class="G">vacanaṃ me na kāhasi;</div> </td> </tr> <tr> <td> <div class="G">Idāni maṃ tāto hantvā,</div> </td> </tr> <tr> <td> <div class="G">khattiyānaṃ padassati”.</div> </td> </tr> </table> </div>
</div>
<div class="q" id="p_23J_654"> <div class="divNumber">72.</div> <div class="p"> <table class="singleColumn"> <tr> <td> <div class="pN">654</div> <div class="G">“Evaṃ te yācamānāya,</div> </td> </tr> <tr> <td> <div class="G">kiṃ na kāhāmi te vaco;</div> </td> </tr> <tr> <td> <div class="G">Vikuddho tyasmi kalyāṇi,</div> </td> </tr> <tr> <td> <div class="G">mā tvaṃ bhāyi pabhāvati.</div> </td> </tr> </table> </div>
</div>
<div class="q" id="p_23J_655"> <div class="divNumber">73.</div> <div class="p"> <table class="singleColumn"> <tr> <td> <div class="pN">655</div> <div class="G">Sabbaṃ te paṭijānāmi,</div> </td> </tr> <tr> <td> <div class="G">rājaputti suṇohi me;</div> </td> </tr> <tr> <td> <div class="G">Na cāpi appiyaṃ tuyhaṃ,</div> </td> </tr> <tr> <td> <div class="G">kareyyāmi ahaṃ puna.</div> </td> </tr> </table> </div>
</div>
<div class="q" id="p_23J_656"> <div class="divNumber">74.</div> <div class="p"> <table class="singleColumn"> <tr> <td> <div class="pN">656</div> <div class="G">Tava kāmā hi sussoṇi,</div> </td> </tr> <tr> <td> <div class="G">pahu dukkhaṃ titikkhisaṃ;</div> </td> </tr> <tr> <td> <div class="G">Bahuṃ maddakulaṃ hantvā,</div> </td> </tr> <tr> <td> <div class="G">nayituṃ taṃ pabhāvati”.</div> </td> </tr> </table> </div>
</div>
<div class="q" id="p_23J_657"> <div class="divNumber">75.</div> <div class="p"> <table class="singleColumn"> <tr> <td> <div class="pN">657</div> <div class="G">“Yojayantu rathe asse,</div> </td> </tr> <tr> <td> <div class="G">nānācitte samāhite;</div> </td> </tr> <tr> <td> <div class="G">Atha dakkhatha me vegaṃ,</div> </td> </tr> <tr> <td> <div class="G">vidhamantassa sattavo”.</div> </td> </tr> </table> </div>
</div>
<div class="q" id="p_23J_658"> <div class="divNumber">76.</div> <div class="p"> <table class="singleColumn"> <tr> <td> <div class="pN">658</div> <div class="G">“Tañca tattha udikkhiṃsu,</div> </td> </tr> <tr> <td> <div class="G">rañño maddassantepure;</div> </td> </tr> <tr> <td> <div class="G">Vijambhamānaṃ sīhaṃva,</div> </td> </tr> <tr> <td> <div class="G">phoṭentaṃ diguṇaṃ bhujaṃ.</div> </td> </tr> </table> </div>
</div>
<div class="q" id="p_23J_659"> <div class="divNumber">77.</div> <div class="p"> <table class="singleColumn"> <tr> <td> <div class="pN">659</div> <div class="G">Hatthikkhandhañca āruyha,</div> </td> </tr> <tr> <td> <div class="G">āropetvā pabhāvatiṃ;</div> </td> </tr> <tr> <td> <div class="G">Saṅgāmaṃ otaritvāna,</div> </td> </tr> <tr> <td> <div class="G">sīhanādaṃ nadī kuso.</div> </td> </tr> </table> </div>
</div>
<div class="q" id="p_23J_660"> <div class="divNumber">78.</div> <div class="p"> <table class="singleColumn"> <tr> <td> <div class="pN">660</div> <div class="G">Tassa taṃ nadato sutvā,</div> </td> </tr> <tr> <td> <div class="G">sīhassevitare migā;</div> </td> </tr> <tr> <td> <div class="G">Khattiyā vipalāyiṃsu,</div> </td> </tr> <tr> <td> <div class="G">kusasaddabhayaṭṭitā.</div> </td> </tr> </table> </div>
</div>
<div class="q" id="p_23J_661"> <div class="divNumber">79.</div> <div class="p"> <table class="singleColumn"> <tr> <td> <div class="pN">661</div> <div class="G">Hatthārohā anīkaṭṭhā,</div> </td> </tr> <tr> <td> <div class="G">rathikā pattikārakā;</div> </td> </tr> <tr> <td> <div class="G">Aññamaññassa chindanti,</div> </td> </tr> <tr> <td> <div class="G">kusasaddabhayaṭṭitā.</div> </td> </tr> </table> </div>
</div>
<div class="q" id="p_23J_662"> <div class="divNumber">80.</div> <div class="p"> <table class="singleColumn"> <tr> <td> <div class="pN">662</div> <div class="G">Tasmiṃ saṅgāmasīsasmiṃ,</div> </td> </tr> <tr> <td> <div class="G">passitvā haṭṭhamānaso;</div> </td> </tr> <tr> <td> <div class="G">Kusassa rañño devindo,</div> </td> </tr> <tr> <td> <div class="G">adā verocanaṃ maṇiṃ.</div> </td> </tr> </table> </div>
</div>
<div class="q" id="p_23J_663"> <div class="divNumber">81.</div> <div class="p"> <table class="singleColumn"> <tr> <td> <div class="pN">663</div> <div class="G">So taṃ vijitvā saṅgāmaṃ,</div> </td> </tr> <tr> <td> <div class="G">laddhā verocanaṃ maṇiṃ;</div> </td> </tr> <tr> <td> <div class="G">Hatthikkhandhagato rājā,</div> </td> </tr> <tr> <td> <div class="G">pāvekkhi nagaraṃ puraṃ.</div> </td> </tr> </table> </div>
</div>
<div class="q" id="p_23J_664"> <div class="divNumber">82.</div> <div class="p"> <table class="singleColumn"> <tr> <td> <div class="pN">664</div> <div class="G">Jīvaggāhaṃ gahetvāna,</div> </td> </tr> <tr> <td> <div class="G">bandhitvā satta khattiye;</div> </td> </tr> <tr> <td> <div class="G">Sasurassupanāmesi,</div> </td> </tr> <tr> <td> <div class="G">ime te deva sattavo.</div> </td> </tr> </table> </div>
</div>
<div class="q" id="p_23J_665"> <div class="divNumber">83.</div> <div class="p"> <table class="singleColumn"> <tr> <td> <div class="pN">665</div> <div class="G">Sabbeva te vasaṃ gatā,</div> </td> </tr> <tr> <td> <div class="G">amittā vihatā tava;</div> </td> </tr> <tr> <td> <div class="G">Kāmaṃ karohi te tayā,</div> </td> </tr> <tr> <td> <div class="G">muñca vā te hanassu vā”.</div> </td> </tr> </table> </div>
</div>
<div class="q" id="p_23J_666"> <div class="divNumber">84.</div> <div class="p"> <table class="singleColumn"> <tr> <td> <div class="pN">666</div> <div class="G">“Tuyheva sattavo ete,</div> </td> </tr> <tr> <td> <div class="G">na hi te mayha sattavo;</div> </td> </tr> <tr> <td> <div class="G">Tvaññeva no mahārāja,</div> </td> </tr> <tr> <td> <div class="G">muñca vā te hanassu vā”.</div> </td> </tr> </table> </div>
</div>
<div class="q" id="p_23J_667"> <div class="divNumber">85.</div> <div class="p"> <table class="singleColumn"> <tr> <td> <div class="pN">667</div> <div class="G">“Imā te dhītaro satta,</div> </td> </tr> <tr> <td> <div class="G">devakaññūpamā subhā;</div> </td> </tr> <tr> <td> <div class="G">Dadāhi nesaṃ ekekaṃ,</div> </td> </tr> <tr> <td> <div class="G">hontu jāmātaro tava”.</div> </td> </tr> </table> </div>
</div>
<div class="q" id="p_23J_668"> <div class="divNumber">86.</div> <div class="p"> <table class="singleColumn"> <tr> <td> <div class="pN">668</div> <div class="G">“Amhākañceva tāsañca,</div> </td> </tr> <tr> <td> <div class="G">tvaṃ no sabbesamissaro;</div> </td> </tr> <tr> <td> <div class="G">Tvaññeva no mahārāja,</div> </td> </tr> <tr> <td> <div class="G">dehi nesaṃ yadicchasi”.</div> </td> </tr> </table> </div>
</div>
<div class="q" id="p_23J_669"> <div class="divNumber">87.</div> <div class="p"> <table class="singleColumn"> <tr> <td> <div class="pN">669</div> <div class="G">Ekamekassa ekekaṃ,</div> </td> </tr> <tr> <td> <div class="G">adā sīhassaro kuso;</div> </td> </tr> <tr> <td> <div class="G">Khattiyānaṃ tadā tesaṃ,</div> </td> </tr> <tr> <td> <div class="G">rañño maddassa dhītaro.</div> </td> </tr> </table> </div>
</div>
<div class="q" id="p_23J_670"> <div class="divNumber">88.</div> <div class="p"> <table class="singleColumn"> <tr> <td> <div class="pN">670</div> <div class="G">Pīṇitā tena lābhena,</div> </td> </tr> <tr> <td> <div class="G">tuṭṭhā sīhassare kuse;</div> </td> </tr> <tr> <td> <div class="G">Sakaraṭṭhāni pāyiṃsu,</div> </td> </tr> <tr> <td> <div class="G">khattiyā satta tāvade.</div> </td> </tr> </table> </div>
</div>
<div class="q" id="p_23J_671"> <div class="divNumber">89.</div> <div class="p"> <table class="singleColumn"> <tr> <td> <div class="pN">671</div> <div class="G">Pabhāvatiñca ādāya,</div> </td> </tr> <tr> <td> <div class="G">maṇiṃ verocanaṃ subhaṃ;</div> </td> </tr> <tr> <td> <div class="G">Kusāvatiṃ kuso rājā,</div> </td> </tr> <tr> <td> <div class="G">agamāsi mahabbalo.</div> </td> </tr> </table> </div>
</div>
<div class="q" id="p_23J_672"> <div class="divNumber">90.</div> <div class="p"> <table class="singleColumn"> <tr> <td> <div class="pN">672</div> <div class="G">Tyassu ekarathe yantā,</div> </td> </tr> <tr> <td> <div class="G">pavisantā kusāvatiṃ;</div> </td> </tr> <tr> <td> <div class="G">Samānā vaṇṇarūpena,</div> </td> </tr> <tr> <td> <div class="G">nāññamaññātirocisuṃ.</div> </td> </tr> </table> </div>
</div>
<div class="q" id="p_23J_673"> <div class="divNumber">91.</div> <div class="p"> <table class="singleColumn"> <tr> <td> <div class="pN">673</div> <div class="G">Mātā puttena saṅgacchi,</div> </td> </tr> <tr> <td> <div class="G">ubhayo ca jayampatī;</div> </td> </tr> <tr> <td> <div class="G">Samaggā te tadā āsuṃ,</div> </td> </tr> <tr> <td> <div class="G">phītaṃ dharaṇimāvasunti.</div> </td> </tr> </table> </div>
</div>
<div class="CENTER" id="p_23J_674">
<span class="pN">674</span>Kusajātakaṃ paṭhamaṃ.</div>
</html>
