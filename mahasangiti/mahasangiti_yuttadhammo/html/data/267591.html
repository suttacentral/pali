<html>
<div class="i">46.7 Ekachattiyattheraapadāna</div>
<div class="h">Jagatidāyakavagga</div>
<div class="h">Ekachattiyattheraapadāna</div>
<div class="q" id="p_20Ap1_5927"> <div class="divNumber">37.</div> <div class="p"> <table class="singleColumn"> <tr> <td> <div class="pN">5927</div> <div class="G">“Aṅgārajātā pathavī,</div> </td> </tr> <tr> <td> <div class="G">kukkuḷānugatā mahī;</div> </td> </tr> <tr> <td> <div class="G">Padumuttaro bhagavā,</div> </td> </tr> <tr> <td> <div class="G">abbhokāsamhi caṅkami.</div> </td> </tr> </table> </div>
</div>
<div class="q" id="p_20Ap1_5928"> <div class="divNumber">38.</div> <div class="p"> <table class="singleColumn"> <tr> <td> <div class="pN">5928</div> <div class="G">Paṇḍaraṃ chattamādāya,</div> </td> </tr> <tr> <td> <div class="G">addhānaṃ paṭipajjahaṃ;</div> </td> </tr> <tr> <td> <div class="G">Tattha disvāna sambuddhaṃ,</div> </td> </tr> <tr> <td> <div class="G">vitti me upapajjatha.</div> </td> </tr> </table> </div>
</div>
<div class="q" id="p_20Ap1_5929"> <div class="divNumber">39.</div> <div class="p"> <table class="singleColumn"> <tr> <td> <div class="pN">5929</div> <div class="G">Marīciyotthaṭā bhūmi,</div> </td> </tr> <tr> <td> <div class="G">aṅgārāva mahī ayaṃ;</div> </td> </tr> <tr> <td> <div class="G">Upahanti mahāvātā,</div> </td> </tr> <tr> <td> <div class="G">sarīrassāsukhepanā.</div> </td> </tr> </table> </div>
</div>
<div class="q" id="p_20Ap1_5930"> <div class="divNumber">40.</div> <div class="p"> <table class="singleColumn"> <tr> <td> <div class="pN">5930</div> <div class="G">Sītaṃ uṇhaṃ vihanantaṃ,</div> </td> </tr> <tr> <td> <div class="G">vātātapanivāraṇaṃ;</div> </td> </tr> <tr> <td> <div class="G">Paṭiggaṇha imaṃ chattaṃ,</div> </td> </tr> <tr> <td> <div class="G">phassayissāmi nibbutiṃ.</div> </td> </tr> </table> </div>
</div>
<div class="q" id="p_20Ap1_5931"> <div class="divNumber">41.</div> <div class="p"> <table class="singleColumn"> <tr> <td> <div class="pN">5931</div> <div class="G">Anukampako kāruṇiko,</div> </td> </tr> <tr> <td> <div class="G">padumuttaro mahāyaso;</div> </td> </tr> <tr> <td> <div class="G">Mama saṅkappamaññāya,</div> </td> </tr> <tr> <td> <div class="G">paṭiggaṇhi tadā jino.</div> </td> </tr> </table> </div>
</div>
<div class="q" id="p_20Ap1_5932"> <div class="divNumber">42.</div> <div class="p"> <table class="singleColumn"> <tr> <td> <div class="pN">5932</div> <div class="G">Tiṃsa kappāni devindo,</div> </td> </tr> <tr> <td> <div class="G">devarajjamakārayiṃ;</div> </td> </tr> <tr> <td> <div class="G">Satānaṃ pañcakkhattuñca,</div> </td> </tr> <tr> <td> <div class="G">cakkavattī ahosahaṃ.</div> </td> </tr> </table> </div>
</div>
<div class="q" id="p_20Ap1_5933"> <div class="divNumber">43.</div> <div class="p"> <table class="singleColumn"> <tr> <td> <div class="pN">5933</div> <div class="G">Padesarajjaṃ vipulaṃ,</div> </td> </tr> <tr> <td> <div class="G">gaṇanāto asaṅkhiyaṃ;</div> </td> </tr> <tr> <td> <div class="G">Anubhomi sakaṃ kammaṃ,</div> </td> </tr> <tr> <td> <div class="G">pubbe sukatamattano.</div> </td> </tr> </table> </div>
</div>
<div class="q" id="p_20Ap1_5934"> <div class="divNumber">44.</div> <div class="p"> <table class="singleColumn"> <tr> <td> <div class="pN">5934</div> <div class="G">Ayaṃ me pacchimā jāti,</div> </td> </tr> <tr> <td> <div class="G">carimo vattate bhavo;</div> </td> </tr> <tr> <td> <div class="G">Ajjāpi setacchattaṃ me,</div> </td> </tr> <tr> <td> <div class="G">sabbakālaṃ dharīyati.</div> </td> </tr> </table> </div>
</div>
<div class="q" id="p_20Ap1_5935"> <div class="divNumber">45.</div> <div class="p"> <table class="singleColumn"> <tr> <td> <div class="pN">5935</div> <div class="G">Satasahassito kappe,</div> </td> </tr> <tr> <td> <div class="G">yaṃ chattamadadiṃ tadā;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">chattadānassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_5936"> <div class="divNumber">46.</div> <div class="p"> <table class="singleColumn"> <tr> <td> <div class="pN">5936</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_5937"> <div class="divNumber">47.</div> <div class="p"> <table class="singleColumn"> <tr> <td> <div class="pN">5937</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap1_5938"> <div class="divNumber">48.</div> <div class="p"> <table class="singleColumn"> <tr> <td> <div class="pN">5938</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_5939"> <div class="p">
<span class="pN">5939</span>Itthaṃ sudaṃ āyasmā ekachattiyo thero imā gāthāyo abhāsitthāti. </div>
</div>
<div class="CENTER" id="p_20Ap1_5940">
<span class="pN">5940</span>Ekachattiyattherassāpadānaṃ sattamaṃ.</div>
</html>
