<html>
<div class="i">7.5.4 Gharakapotaṅgapañha</div>
<div class="h">Opammakathāpañha</div>
<div class="h">Sīhavagga</div>
<div class="h">Gharakapotaṅgapañha</div>
<div class="q" id="p_28Mi_1905"> <div class="divNumber">268.</div> <div class="p">
<span class="pN">1905</span>“Bhante nāgasena, ‘gharakapotassa ekaṃ aṅgaṃ gahetabban’ti yaṃ vadesi, katamaṃ taṃ ekaṃ aṅgaṃ gahetabban”ti? “Yathā, mahārāja, gharakapoto paragehe vasamāno na tesaṃ kiñci bhaṇḍassa nimittaṃ gaṇhāti, majjhatto vasati saññābahulo; evameva kho, mahārāja, yoginā yogāvacarena parakulaṃ upagatena tasmiṃ kule itthīnaṃ vā purisānaṃ vā mañce vā pīṭhe vā vatthe vā alaṅkāre vā upabhoge vā paribhoge vā bhojanavikatīsu vā na nimittaṃ gahetabbaṃ, majjhattena bhavitabbaṃ, samaṇasaññā paccupaṭṭhapetabbā. Idaṃ, mahārāja, gharakapotassa ekaṃ aṅgaṃ gahetabbaṃ. Bhāsitampetaṃ, mahārāja, bhagavatā devātidevena cūḷanāradajātake—  </div>
</div>
<div class="q" id="p_28Mi_1906"> <div class="p"> <table class="singleColumn"> <tr> <td> <div class="pN">1906</div> <div class="G">‘Pavisitvā parakulaṃ,</div> </td> </tr> <tr> <td> <div class="G">pānatthaṃ bhojanāya vā;</div> </td> </tr> <tr> <td> <div class="G">Mitaṃ khāde mitaṃ bhuñje,</div> </td> </tr> <tr> <td> <div class="G">na ca rūpe manaṃ kare’”ti.</div> </td> </tr> </table> </div>
</div>
<div class="CENTER" id="p_28Mi_1907">
<span class="pN">1907</span>Gharakapotaṅgapañho catuttho.</div>
</html>
