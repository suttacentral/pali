<html>
<div class="i">2.4.11 Catutthaabhabbaṭṭhānasutta</div>
<div class="h">Dutiyapaṇṇāsaka</div>
<div class="h">Sītivagga</div>
<div class="h">Catutthaabhabbaṭṭhānasutta</div>
<div class="q" id="p_16A6_709"> <div class="divNumber">95.</div> <div class="p">
<span class="pN">709</span>“Chayimāni, bhikkhave, abhabbaṭṭhānāni. Katamāni cha? Abhabbo diṭṭhisampanno puggalo sayaṃkataṃ sukhadukkhaṃ paccāgantuṃ, abhabbo diṭṭhisampanno puggalo paraṃkataṃ sukhadukkhaṃ paccāgantuṃ, abhabbo diṭṭhisampanno puggalo sayaṃkatañca paraṃkatañca sukhadukkhaṃ paccāgantuṃ, abhabbo diṭṭhisampanno puggalo asayaṃkāraṃ adhiccasamuppannaṃ sukhadukkhaṃ paccāgantuṃ, abhabbo diṭṭhisampanno puggalo aparaṅkāraṃ adhiccasamuppannaṃ sukhadukkhaṃ paccāgantuṃ, abhabbo diṭṭhisampanno puggalo asayaṅkārañca aparaṅkārañca adhiccasamuppannaṃ sukhadukkhaṃ paccāgantuṃ. Taṃ kissa hetu? Tathā hissa, bhikkhave, diṭṭhisampannassa puggalassa hetu ca sudiṭṭho hetusamuppannā ca dhammā. Imāni kho, bhikkhave, cha abhabbaṭṭhānānī”ti. </div>
</div>
<div class="CENTER" id="p_16A6_710">
<span class="pN">710</span>Ekādasamaṃ.</div>
<div class="CENTER" id="p_16A6_711">
<span class="pN">711</span>Sītivaggo navamo.</div>
<div class="SUMMARY" id="p_16A6_712">
<span class="pN">712</span><span class="firstLetter">T</span>assuddānaṃ</div>
<div class="q" id="p_16A6_713"> <div class="p"> <table class="singleColumn"> <tr> <td> <div class="pN">713</div> <div class="G">Sītibhāvaṃ āvaraṇaṃ,</div> </td> </tr> <tr> <td> <div class="G">voropitā sussūsati;</div> </td> </tr> <tr> <td> <div class="G">Appahāya pahīnābhabbo,</div> </td> </tr> <tr> <td> <div class="G">taṭṭhānā caturopi cāti.</div> </td> </tr> </table> </div>
</div>
</html>
