<html>
<div class="i">4.2.5 Ṭhapetvāariyamaggantikathā</div>
<div class="h">Niggahapaṇṇāsaka</div>
<div class="h">Sattarasamavagga</div>
<div class="h">Ṭhapetvāariyamaggantikathā</div>
<div class="q" id="p_32Kv_2460"> <div class="divNumber">789.</div> <div class="p">
<span class="pN">2460</span>๐ Ṭhapetvā ariyamaggaṃ avasesā saṅkhārā dukkhāti? Āmantā. Dukkhasamudayopi dukkhoti? Na hevaṃ vattabbe…pe…  dukkhasamudayopi dukkhoti? Āmantā. Tīṇeva ariyasaccānīti? Na hevaṃ vattabbe…pe…  tīṇeva ariyasaccānīti? Āmantā. Nanu cattāri ariyasaccāni vuttāni bhagavatā—  dukkhaṃ, dukkhasamudayo, dukkhanirodho, dukkhanirodhagāminī paṭipadāti? Āmantā. Hañci cattāri ariyasaccāni vuttāni bhagavatā—  dukkhaṃ, dukkhasamudayo, dukkhanirodho, dukkhanirodhagāminī paṭipadā; no ca vata re vattabbe—  “tīṇeva ariyasaccānī”ti. </div>
</div>
<div class="q" id="p_32Kv_2461"> <div class="p">
<span class="pN">2461</span>๐ Dukkhasamudayopi dukkhoti? Āmantā. Kenaṭṭhenāti? Aniccaṭṭhena. Ariyamaggo aniccoti? Āmantā. Ariyamaggo dukkhoti? Na hevaṃ vattabbe…pe… . </div>
</div>
<div class="q" id="p_32Kv_2462"> <div class="p">
<span class="pN">2462</span>๐ Ariyamaggo anicco, so ca na dukkhoti? Āmantā. Dukkhasamudayo anicco, so ca na dukkhoti? Na hevaṃ vattabbe…pe…  dukkhasamudayo anicco, so ca dukkhoti? Āmantā. Ariyamaggo anicco, so ca dukkhoti? Na hevaṃ vattabbe…pe… . </div>
</div>
<div class="q" id="p_32Kv_2463"> <div class="divNumber">790.</div> <div class="p">
<span class="pN">2463</span>× Na vattabbaṃ—  “ṭhapetvā ariyamaggaṃ avasesā saṅkhārā dukkhā”ti? Āmantā. Nanu sā dukkhanirodhagāminī paṭipadāti? Āmantā. Hañci sā dukkhanirodhagāminī paṭipadā, tena vata re vattabbe—  “ṭhapetvā ariyamaggaṃ avasesā saṅkhārā dukkhā”ti. </div>
</div>
<div class="CENTER" id="p_32Kv_2464">
<span class="pN">2464</span>Ṭhapetvā ariyamaggantikathā niṭṭhitā.</div>
</html>
