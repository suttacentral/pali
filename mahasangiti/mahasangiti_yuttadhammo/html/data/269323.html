<html>
<div class="i">9.1.4 Cūḷasuvajātaka</div>
<div class="h">Navakanipāta</div>
<div class="h">Gijjhavagga</div>
<div class="h">Cūḷasuvajātaka</div>
<div class="q" id="p_22J_1813"> <div class="divNumber">30.</div> <div class="p"> <table class="singleColumn"> <tr> <td> <div class="pN">1813</div> <div class="G">“Santi rukkhā haripattā,</div> </td> </tr> <tr> <td> <div class="G">dumā nekaphalā bahū;</div> </td> </tr> <tr> <td> <div class="G">Kasmā nu sukkhe koḷāpe,</div> </td> </tr> <tr> <td> <div class="G">suvassa nirato mano”.</div> </td> </tr> </table> </div>
</div>
<div class="q" id="p_22J_1814"> <div class="divNumber">31.</div> <div class="p"> <table class="singleColumn"> <tr> <td> <div class="pN">1814</div> <div class="G">“Phalassa upabhuñjimhā,</div> </td> </tr> <tr> <td> <div class="G">nekavassagaṇe bahū;</div> </td> </tr> <tr> <td> <div class="G">Aphalampi viditvāna,</div> </td> </tr> <tr> <td> <div class="G">sāva metti yathā pure”.</div> </td> </tr> </table> </div>
</div>
<div class="q" id="p_22J_1815"> <div class="divNumber">32.</div> <div class="p"> <table class="singleColumn"> <tr> <td> <div class="pN">1815</div> <div class="G">“Sukkhañca rukkhaṃ koḷāpaṃ,</div> </td> </tr> <tr> <td> <div class="G">opattamaphalaṃ dumaṃ;</div> </td> </tr> <tr> <td> <div class="G">Ohāya sakuṇā yanti,</div> </td> </tr> <tr> <td> <div class="G">kiṃ dosaṃ passase dija”.</div> </td> </tr> </table> </div>
</div>
<div class="q" id="p_22J_1816"> <div class="divNumber">33.</div> <div class="p"> <table class="singleColumn"> <tr> <td> <div class="pN">1816</div> <div class="G">“Ye phalatthā sambhajanti,</div> </td> </tr> <tr> <td> <div class="G">aphaloti jahanti naṃ;</div> </td> </tr> <tr> <td> <div class="G">Attatthapaññā dummedhā,</div> </td> </tr> <tr> <td> <div class="G">te honti pakkhapātino”.</div> </td> </tr> </table> </div>
</div>
<div class="q" id="p_22J_1817"> <div class="divNumber">34.</div> <div class="p"> <table class="singleColumn"> <tr> <td> <div class="pN">1817</div> <div class="G">“Sādhu sakkhi kataṃ hoti,</div> </td> </tr> <tr> <td> <div class="G">metti saṃsati santhavo;</div> </td> </tr> <tr> <td> <div class="G">Sacetaṃ dhammaṃ rocesi,</div> </td> </tr> <tr> <td> <div class="G">pāsaṃsosi vijānataṃ.</div> </td> </tr> </table> </div>
</div>
<div class="q" id="p_22J_1818"> <div class="divNumber">35.</div> <div class="p"> <table class="singleColumn"> <tr> <td> <div class="pN">1818</div> <div class="G">So te suva varaṃ dammi,</div> </td> </tr> <tr> <td> <div class="G">pattayāna vihaṅgama;</div> </td> </tr> <tr> <td> <div class="G">Varaṃ varassu vakkaṅga,</div> </td> </tr> <tr> <td> <div class="G">yaṃ kiñci manasicchasi”.</div> </td> </tr> </table> </div>
</div>
<div class="q" id="p_22J_1819"> <div class="divNumber">36.</div> <div class="p"> <table class="singleColumn"> <tr> <td> <div class="pN">1819</div> <div class="G">“Api nāma naṃ passeyyaṃ,</div> </td> </tr> <tr> <td> <div class="G">sapattaṃ saphalaṃ dumaṃ;</div> </td> </tr> <tr> <td> <div class="G">Daliddova nidhiṃ laddhā,</div> </td> </tr> <tr> <td> <div class="G">nandeyyāhaṃ punappunaṃ”.</div> </td> </tr> </table> </div>
</div>
<div class="q" id="p_22J_1820"> <div class="divNumber">37.</div> <div class="p"> <table class="singleColumn"> <tr> <td> <div class="pN">1820</div> <div class="G">“Tato amatamādāya,</div> </td> </tr> <tr> <td> <div class="G">abhisiñci mahīruhaṃ;</div> </td> </tr> <tr> <td> <div class="G">Tassa sākhā virūhiṃsu,</div> </td> </tr> <tr> <td> <div class="G">sītacchāyā manoramā”.</div> </td> </tr> </table> </div>
</div>
<div class="q" id="p_22J_1821"> <div class="divNumber">38.</div> <div class="p"> <table class="singleColumn"> <tr> <td> <div class="pN">1821</div> <div class="G">“Evaṃ sakka sukhī hohi,</div> </td> </tr> <tr> <td> <div class="G">saha sabbehi ñātibhi;</div> </td> </tr> <tr> <td> <div class="G">Yathāhamajja sukhito,</div> </td> </tr> <tr> <td> <div class="G">disvāna saphalaṃ dumaṃ.</div> </td> </tr> </table> </div>
</div>
<div class="q" id="p_22J_1822"> <div class="divNumber">39.</div> <div class="p"> <table class="singleColumn"> <tr> <td> <div class="pN">1822</div> <div class="G">Suvassa ca varaṃ datvā,</div> </td> </tr> <tr> <td> <div class="G">katvāna saphalaṃ dumaṃ;</div> </td> </tr> <tr> <td> <div class="G">Pakkāmi saha bhariyāya,</div> </td> </tr> <tr> <td> <div class="G">devānaṃ nandanaṃ vanan”ti.</div> </td> </tr> </table> </div>
</div>
<div class="CENTER" id="p_22J_1823">
<span class="pN">1823</span>Cūḷasuvajātakaṃ catutthaṃ.</div>
</html>
