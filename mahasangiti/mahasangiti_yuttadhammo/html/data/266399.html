<html>
<div class="i">2 Uddesavāra</div>
<div class="h">Uddesavāra</div>
<div class="q" id="p_27Ne_8"> <div class="divNumber">1.</div> <div class="p">
<span class="pN">8</span>Tattha katame soḷasa hārā? Desanā vicayo yutti padaṭṭhāno lakkhaṇo catubyūho āvaṭṭo vibhatti parivattano vevacano paññatti otaraṇo sodhano adhiṭṭhāno parikkhāro samāropano iti. </div>
</div>
<div class="SUMMARY" id="p_27Ne_9">
<span class="pN">9</span><span class="firstLetter">T</span>assānugīti</div>
<div class="q" id="p_27Ne_10"> <div class="p"> <table class="singleColumn"> <tr> <td> <div class="pN">10</div> <div class="G">Desanā vicayo yutti,</div> </td> </tr> <tr> <td> <div class="G">padaṭṭhāno ca lakkhaṇo;</div> </td> </tr> <tr> <td> <div class="G">Catubyūho ca āvaṭṭo,</div> </td> </tr> <tr> <td> <div class="G">vibhatti parivattano.</div> </td> </tr> </table> </div>
</div>
<div class="q" id="p_27Ne_11"> <div class="p"> <table class="singleColumn"> <tr> <td> <div class="pN">11</div> <div class="G">Vevacano ca paññatti,</div> </td> </tr> <tr> <td> <div class="G">otaraṇo ca sodhano;</div> </td> </tr> <tr> <td> <div class="G">Adhiṭṭhāno parikkhāro,</div> </td> </tr> <tr> <td> <div class="G">samāropano soḷaso.</div> </td> </tr> </table> </div>
</div>
<div class="q" id="p_27Ne_12"> <div class="p"> <table class="singleColumn"> <tr> <td> <div class="pN">12</div> <div class="G">Ete soḷasa hārā,</div> </td> </tr> <tr> <td> <div class="G">Pakittitā atthato asaṃkiṇṇā;</div> </td> </tr> <tr> <td> <div class="G">Etesañceva bhavati,</div> </td> </tr> <tr> <td> <div class="G">Vitthāratayā nayavibhattīti.</div> </td> </tr> </table> </div>
</div>
<div class="q" id="p_27Ne_13"> <div class="divNumber">2.</div> <div class="p">
<span class="pN">13</span>Tattha katame pañca nayā? Nandiyāvaṭṭo tipukkhalo sīhavikkīḷito disālocano aṅkuso iti. </div>
</div>
<div class="SUMMARY" id="p_27Ne_14">
<span class="pN">14</span><span class="firstLetter">T</span>assānugīti</div>
<div class="q" id="p_27Ne_15"> <div class="p"> <table class="singleColumn"> <tr> <td> <div class="pN">15</div> <div class="G">Paṭhamo nandiyāvaṭṭo,</div> </td> </tr> <tr> <td> <div class="G">dutiyo ca tipukkhalo;</div> </td> </tr> <tr> <td> <div class="G">Sīhavikkīḷito nāma,</div> </td> </tr> <tr> <td> <div class="G">tatiyo nayalañjako.</div> </td> </tr> </table> </div>
</div>
<div class="q" id="p_27Ne_16"> <div class="p"> <table class="singleColumn"> <tr> <td> <div class="pN">16</div> <div class="G">Disālocanamāhaṃsu,</div> </td> </tr> <tr> <td> <div class="G">catutthaṃ nayamuttamaṃ;</div> </td> </tr> <tr> <td> <div class="G">Pañcamo aṅkuso nāma,</div> </td> </tr> <tr> <td> <div class="G">sabbe pañca nayā gatāti.</div> </td> </tr> </table> </div>
</div>
<div class="q" id="p_27Ne_17"> <div class="divNumber">3.</div> <div class="p">
<span class="pN">17</span>Tattha katamāni aṭṭhārasa mūlapadāni? Nava padāni kusalāni nava padāni akusalāni. Tattha katamāni nava padāni akusalāni, taṇhā avijjā lobho doso moho subhasaññā sukhasaññā niccasaññā attasaññāti, imāni nava padāni akusalāni, yattha sabbo akusalapakkho saṅgahaṃ samosaraṇaṃ gacchati. </div>
</div>
<div class="q" id="p_27Ne_18"> <div class="p">
<span class="pN">18</span>Tattha katamāni nava padāni kusalāni? Samatho vipassanā alobho adoso amoho asubhasaññā dukkhasaññā aniccasaññā anattasaññāti, imāni nava padāni kusalāni, yattha sabbo kusalapakkho saṅgahaṃ samosaraṇaṃ gacchati. </div>
</div>
<div class="SUMMARY" id="p_27Ne_19">
<span class="pN">19</span><span class="firstLetter">T</span>atridaṃ <span class="firstLetter">u</span>ddānaṃ</div>
<div class="q" id="p_27Ne_20"> <div class="p"> <table class="singleColumn"> <tr> <td> <div class="pN">20</div> <div class="G">Taṇhā ca avijjāpi ca,</div> </td> </tr> <tr> <td> <div class="G">Lobho doso tatheva moho ca;</div> </td> </tr> <tr> <td> <div class="G">Caturo ca vipallāsā,</div> </td> </tr> <tr> <td> <div class="G">Kilesabhūmī nava padāni.</div> </td> </tr> </table> </div>
</div>
<div class="q" id="p_27Ne_21"> <div class="p"> <table class="singleColumn"> <tr> <td> <div class="pN">21</div> <div class="G">Samatho ca vipassanā ca,</div> </td> </tr> <tr> <td> <div class="G">Kusalāni ca yāni tīṇi mūlāni;</div> </td> </tr> <tr> <td> <div class="G">Caturo satipaṭṭhānā,</div> </td> </tr> <tr> <td> <div class="G">Indriyabhūmī nava padāni.</div> </td> </tr> </table> </div>
</div>
<div class="q" id="p_27Ne_22"> <div class="p"> <table class="singleColumn"> <tr> <td> <div class="pN">22</div> <div class="G">Navahi ca padehi kusalā,</div> </td> </tr> <tr> <td> <div class="G">Navahi ca yujjanti akusalapakkhā;</div> </td> </tr> <tr> <td> <div class="G">Ete kho mūlapadā,</div> </td> </tr> <tr> <td> <div class="G">Bhavanti aṭṭhārasa padānīti.</div> </td> </tr> </table> </div>
</div>
<div class="CENTER" id="p_27Ne_23">
<span class="pN">23</span>Uddesavāro.</div>
</html>
