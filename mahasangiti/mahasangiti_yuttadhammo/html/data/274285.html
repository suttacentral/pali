<html>
<div class="i">12.1.4 Saṅkhāraaññāṇasutta</div>
<div class="h">Vacchagottasaṃyutta</div>
<div class="h">Vacchagottavagga</div>
<div class="h">Saṅkhāraaññāṇasutta</div>
<div class="q" id="p_13S3_1242"> <div class="divNumber">610.</div> <div class="p">
<span class="pN">1242</span>Sāvatthinidānaṃ. Ekamantaṃ nisinno kho vacchagotto paribbājako bhagavantaṃ etadavoca—  “ko nu kho, bho gotama, hetu, ko paccayo, yānimāni anekavihitāni diṭṭhigatāni loke uppajjanti—  sassato lokoti vā, asassato lokoti vā…pe…  neva hoti na na hoti tathāgato paraṃ maraṇāti vā”ti? “Saṅkhāresu kho, vaccha, aññāṇā, saṅkhārasamudaye aññāṇā, saṅkhāranirodhe aññāṇā, saṅkhāranirodhagāminiyā paṭipadāya aññāṇā; evamimāni anekavihitāni diṭṭhigatāni loke uppajjanti—  sassato lokoti vā, asassato lokoti vā…pe…  neva hoti na na hoti tathāgato paraṃ maraṇāti vāti. Ayaṃ kho, vaccha, hetu, ayaṃ paccayo, yānimāni anekavihitāni diṭṭhigatāni loke uppajjanti—  sassato lokoti vā, asassato lokoti vā…pe…  neva hoti na na hoti tathāgato paraṃ maraṇāti vā”ti. </div>
</div>
<div class="CENTER" id="p_13S3_1243">
<span class="pN">1243</span>Catutthaṃ.</div>
</html>
