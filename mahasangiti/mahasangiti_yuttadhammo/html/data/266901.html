<html>
<div class="i">1.9 Hemavatasutta</div>
<div class="h">Uragavagga</div>
<div class="h">Hemavatasutta</div>
<div class="q" id="p_18Sn_176"> <div class="divNumber">153.</div> <div class="p"> <table class="singleColumn"> <tr> <td> <div class="pN">176</div> <div class="G">“Ajja pannaraso uposatho, <span class="gathaQuote">(iti sātāgiro yakkho)</span>
</div> </td> </tr> <tr> <td> <div class="G">Dibbā ratti upaṭṭhitā;</div> </td> </tr> <tr> <td> <div class="G">Anomanāmaṃ satthāraṃ,</div> </td> </tr> <tr> <td> <div class="G">Handa passāma gotamaṃ”. (1)</div> </td> </tr> </table> </div>
</div>
<div class="q" id="p_18Sn_177"> <div class="divNumber">154.</div> <div class="p"> <table class="singleColumn"> <tr> <td> <div class="pN">177</div> <div class="G">“Kacci mano supaṇihito, <span class="gathaQuote">(iti hemavato yakkho)</span>
</div> </td> </tr> <tr> <td> <div class="G">Sabbabhūtesu tādino;</div> </td> </tr> <tr> <td> <div class="G">Kacci iṭṭhe aniṭṭhe ca,</div> </td> </tr> <tr> <td> <div class="G">Saṅkappassa vasīkatā”. (2)</div> </td> </tr> </table> </div>
</div>
<div class="q" id="p_18Sn_178"> <div class="divNumber">155.</div> <div class="p"> <table class="singleColumn"> <tr> <td> <div class="pN">178</div> <div class="G">“Mano cassa supaṇihito, <span class="gathaQuote">(iti sātāgiro yakkho)</span>
</div> </td> </tr> <tr> <td> <div class="G">Sabbabhūtesu tādino;</div> </td> </tr> <tr> <td> <div class="G">Atho iṭṭhe aniṭṭhe ca,</div> </td> </tr> <tr> <td> <div class="G">Saṅkappassa vasīkatā”. (3)</div> </td> </tr> </table> </div>
</div>
<div class="q" id="p_18Sn_179"> <div class="divNumber">156.</div> <div class="p"> <table class="singleColumn"> <tr> <td> <div class="pN">179</div> <div class="G">“Kacci adinnaṃ nādiyati, <span class="gathaQuote">(iti hemavato yakkho)</span>
</div> </td> </tr> <tr> <td> <div class="G">Kacci pāṇesu saññato;</div> </td> </tr> <tr> <td> <div class="G">Kacci ārā pamādamhā,</div> </td> </tr> <tr> <td> <div class="G">Kacci jhānaṃ na riñcati”. (4)</div> </td> </tr> </table> </div>
</div>
<div class="q" id="p_18Sn_180"> <div class="divNumber">157.</div> <div class="p"> <table class="singleColumn"> <tr> <td> <div class="pN">180</div> <div class="G">“Na so adinnaṃ ādiyati, <span class="gathaQuote">(iti sātāgiro yakkho)</span>
</div> </td> </tr> <tr> <td> <div class="G">Atho pāṇesu saññato;</div> </td> </tr> <tr> <td> <div class="G">Atho ārā pamādamhā,</div> </td> </tr> <tr> <td> <div class="G">Buddho jhānaṃ na riñcati”. (5)</div> </td> </tr> </table> </div>
</div>
<div class="q" id="p_18Sn_181"> <div class="divNumber">158.</div> <div class="p"> <table class="singleColumn"> <tr> <td> <div class="pN">181</div> <div class="G">“Kacci musā na bhaṇati, <span class="gathaQuote">(iti hemavato yakkho)</span>
</div> </td> </tr> <tr> <td> <div class="G">Kacci na khīṇabyappatho;</div> </td> </tr> <tr> <td> <div class="G">Kacci vebhūtiyaṃ nāha,</div> </td> </tr> <tr> <td> <div class="G">Kacci samphaṃ na bhāsati”. (6)</div> </td> </tr> </table> </div>
</div>
<div class="q" id="p_18Sn_182"> <div class="divNumber">159.</div> <div class="p"> <table class="singleColumn"> <tr> <td> <div class="pN">182</div> <div class="G">“Musā ca so na bhaṇati, <span class="gathaQuote">(iti sātāgiro yakkho)</span>
</div> </td> </tr> <tr> <td> <div class="G">Atho na khīṇabyappatho;</div> </td> </tr> <tr> <td> <div class="G">Atho vebhūtiyaṃ nāha,</div> </td> </tr> <tr> <td> <div class="G">Mantā atthañca bhāsati”. (7)</div> </td> </tr> </table> </div>
</div>
<div class="q" id="p_18Sn_183"> <div class="divNumber">160.</div> <div class="p"> <table class="singleColumn"> <tr> <td> <div class="pN">183</div> <div class="G">“Kacci na rajjati kāmesu, <span class="gathaQuote">(iti hemavato yakkho)</span>
</div> </td> </tr> <tr> <td> <div class="G">Kacci cittaṃ anāvilaṃ;</div> </td> </tr> <tr> <td> <div class="G">Kacci mohaṃ atikkanto,</div> </td> </tr> <tr> <td> <div class="G">Kacci dhammesu cakkhumā”. (8)</div> </td> </tr> </table> </div>
</div>
<div class="q" id="p_18Sn_184"> <div class="divNumber">161.</div> <div class="p"> <table class="singleColumn"> <tr> <td> <div class="pN">184</div> <div class="G">“Na so rajjati kāmesu, <span class="gathaQuote">(iti sātāgiro yakkho)</span>
</div> </td> </tr> <tr> <td> <div class="G">Atho cittaṃ anāvilaṃ;</div> </td> </tr> <tr> <td> <div class="G">Sabbamohaṃ atikkanto,</div> </td> </tr> <tr> <td> <div class="G">Buddho dhammesu cakkhumā”. (9)</div> </td> </tr> </table> </div>
</div>
<div class="q" id="p_18Sn_185"> <div class="divNumber">162.</div> <div class="p"> <table class="singleColumn"> <tr> <td> <div class="pN">185</div> <div class="G">“Kacci vijjāya sampanno, <span class="gathaQuote">(iti hemavato yakkho)</span>
</div> </td> </tr> <tr> <td> <div class="G">Kacci saṃsuddhacāraṇo;</div> </td> </tr> <tr> <td> <div class="G">Kaccissa āsavā khīṇā,</div> </td> </tr> <tr> <td> <div class="G">Kacci natthi punabbhavo”. (10)</div> </td> </tr> </table> </div>
</div>
<div class="q" id="p_18Sn_186"> <div class="divNumber">163.</div> <div class="p"> <table class="singleColumn"> <tr> <td> <div class="pN">186</div> <div class="G">“Vijjāya ceva sampanno, <span class="gathaQuote">(iti sātāgiro yakkho)</span>
</div> </td> </tr> <tr> <td> <div class="G">Atho saṃsuddhacāraṇo;</div> </td> </tr> <tr> <td> <div class="G">Sabbassa āsavā khīṇā,</div> </td> </tr> <tr> <td> <div class="G">Natthi tassa punabbhavo”. (11)</div> </td> </tr> </table> </div>
</div>
<div class="q" id="p_18Sn_187"> <div class="divNumber">164.</div> <div class="p"> <table class="singleColumn"> <tr> <td> <div class="pN">187</div> <div class="G">“Sampannaṃ munino cittaṃ,</div> </td> </tr> <tr> <td> <div class="G">Kammunā byappathena ca;</div> </td> </tr> <tr> <td> <div class="G">Vijjācaraṇasampannaṃ,</div> </td> </tr> <tr> <td> <div class="G">Dhammato naṃ pasaṃsati”. (12)</div> </td> </tr> </table> </div>
</div>
<div class="q" id="p_18Sn_188"> <div class="divNumber">165.</div> <div class="p"> <table class="singleColumn"> <tr> <td> <div class="pN">188</div> <div class="G">“Sampannaṃ munino cittaṃ,</div> </td> </tr> <tr> <td> <div class="G">Kammunā byappathena ca;</div> </td> </tr> <tr> <td> <div class="G">Vijjācaraṇasampannaṃ,</div> </td> </tr> <tr> <td> <div class="G">Dhammato anumodasi. (13)</div> </td> </tr> </table> </div>
</div>
<div class="q" id="p_18Sn_189"> <div class="divNumber">166.</div> <div class="p"> <table class="singleColumn"> <tr> <td> <div class="pN">189</div> <div class="G">Sampannaṃ munino cittaṃ,</div> </td> </tr> <tr> <td> <div class="G">Kammunā byappathena ca;</div> </td> </tr> <tr> <td> <div class="G">Vijjācaraṇasampannaṃ,</div> </td> </tr> <tr> <td> <div class="G">Handa passāma gotamaṃ”. (14)</div> </td> </tr> </table> </div>
</div>
<div class="q" id="p_18Sn_190"> <div class="divNumber">167.</div> <div class="p"> <table class="singleColumn"> <tr> <td> <div class="pN">190</div> <div class="G">“Eṇijaṅghaṃ kisaṃ vīraṃ,</div> </td> </tr> <tr> <td> <div class="G">Appāhāraṃ alolupaṃ;</div> </td> </tr> <tr> <td> <div class="G">Muniṃ vanasmiṃ jhāyantaṃ,</div> </td> </tr> <tr> <td> <div class="G">Ehi passāma gotamaṃ. (15)</div> </td> </tr> </table> </div>
</div>
<div class="q" id="p_18Sn_191"> <div class="divNumber">168.</div> <div class="p"> <table class="singleColumn"> <tr> <td> <div class="pN">191</div> <div class="G">Sīhaṃvekacaraṃ nāgaṃ,</div> </td> </tr> <tr> <td> <div class="G">Kāmesu anapekkhinaṃ;</div> </td> </tr> <tr> <td> <div class="G">Upasaṅkamma pucchāma,</div> </td> </tr> <tr> <td> <div class="G">Maccupāsappamocanaṃ. (16)</div> </td> </tr> </table> </div>
</div>
<div class="q" id="p_18Sn_192"> <div class="divNumber">169.</div> <div class="p"> <table class="singleColumn"> <tr> <td> <div class="pN">192</div> <div class="G">Akkhātāraṃ pavattāraṃ,</div> </td> </tr> <tr> <td> <div class="G">Sabbadhammāna pāraguṃ;</div> </td> </tr> <tr> <td> <div class="G">Buddhaṃ verabhayātītaṃ,</div> </td> </tr> <tr> <td> <div class="G">Mayaṃ pucchāma gotamaṃ”. (17)</div> </td> </tr> </table> </div>
</div>
<div class="q" id="p_18Sn_193"> <div class="divNumber">170.</div> <div class="p"> <table class="singleColumn"> <tr> <td> <div class="pN">193</div> <div class="G">“Kismiṃ loko samuppanno, <span class="gathaQuote">(iti hemavato yakkho)</span>
</div> </td> </tr> <tr> <td> <div class="G">Kismiṃ kubbati santhavaṃ;</div> </td> </tr> <tr> <td> <div class="G">Kissa loko upādāya,</div> </td> </tr> <tr> <td> <div class="G">Kismiṃ loko vihaññati”. (18)</div> </td> </tr> </table> </div>
</div>
<div class="q" id="p_18Sn_194"> <div class="divNumber">171.</div> <div class="p"> <table class="singleColumn"> <tr> <td> <div class="pN">194</div> <div class="G">“Chasu loko samuppanno, <span class="gathaQuote">(hemavatāti bhagavā)</span>
</div> </td> </tr> <tr> <td> <div class="G">Chasu kubbati santhavaṃ;</div> </td> </tr> <tr> <td> <div class="G">Channameva upādāya,</div> </td> </tr> <tr> <td> <div class="G">Chasu loko vihaññati”. (19)</div> </td> </tr> </table> </div>
</div>
<div class="q" id="p_18Sn_195"> <div class="divNumber">172.</div> <div class="p"> <table class="singleColumn"> <tr> <td> <div class="pN">195</div> <div class="G">“Katamaṃ taṃ upādānaṃ,</div> </td> </tr> <tr> <td> <div class="G">Yattha loko vihaññati;</div> </td> </tr> <tr> <td> <div class="G">Niyyānaṃ pucchito brūhi,</div> </td> </tr> <tr> <td> <div class="G">Kathaṃ dukkhā pamuccati”. (20)</div> </td> </tr> </table> </div>
</div>
<div class="q" id="p_18Sn_196"> <div class="divNumber">173.</div> <div class="p"> <table class="singleColumn"> <tr> <td> <div class="pN">196</div> <div class="G">“Pañca kāmaguṇā loke,</div> </td> </tr> <tr> <td> <div class="G">Manochaṭṭhā paveditā;</div> </td> </tr> <tr> <td> <div class="G">Ettha chandaṃ virājetvā,</div> </td> </tr> <tr> <td> <div class="G">Evaṃ dukkhā pamuccati. (21)</div> </td> </tr> </table> </div>
</div>
<div class="q" id="p_18Sn_197"> <div class="divNumber">174.</div> <div class="p"> <table class="singleColumn"> <tr> <td> <div class="pN">197</div> <div class="G">Etaṃ lokassa niyyānaṃ,</div> </td> </tr> <tr> <td> <div class="G">Akkhātaṃ vo yathātathaṃ;</div> </td> </tr> <tr> <td> <div class="G">Etaṃ vo ahamakkhāmi,</div> </td> </tr> <tr> <td> <div class="G">Evaṃ dukkhā pamuccati”. (22)</div> </td> </tr> </table> </div>
</div>
<div class="q" id="p_18Sn_198"> <div class="divNumber">175.</div> <div class="p"> <table class="singleColumn"> <tr> <td> <div class="pN">198</div> <div class="G">“Ko sūdha tarati oghaṃ,</div> </td> </tr> <tr> <td> <div class="G">Kodha tarati aṇṇavaṃ;</div> </td> </tr> <tr> <td> <div class="G">Appatiṭṭhe anālambe,</div> </td> </tr> <tr> <td> <div class="G">Ko gambhīre na sīdati”. (23)</div> </td> </tr> </table> </div>
</div>
<div class="q" id="p_18Sn_199"> <div class="divNumber">176.</div> <div class="p"> <table class="singleColumn"> <tr> <td> <div class="pN">199</div> <div class="G">“Sabbadā sīlasampanno,</div> </td> </tr> <tr> <td> <div class="G">Paññavā susamāhito;</div> </td> </tr> <tr> <td> <div class="G">Ajjhattacintī satimā,</div> </td> </tr> <tr> <td> <div class="G">Oghaṃ tarati duttaraṃ. (24)</div> </td> </tr> </table> </div>
</div>
<div class="q" id="p_18Sn_200"> <div class="divNumber">177.</div> <div class="p"> <table class="singleColumn"> <tr> <td> <div class="pN">200</div> <div class="G">Virato kāmasaññāya,</div> </td> </tr> <tr> <td> <div class="G">Sabbasaṃyojanātigo;</div> </td> </tr> <tr> <td> <div class="G">Nandībhavaparikkhīṇo,</div> </td> </tr> <tr> <td> <div class="G">So gambhīre na sīdati”. (25)</div> </td> </tr> </table> </div>
</div>
<div class="q" id="p_18Sn_201"> <div class="divNumber">178.</div> <div class="p"> <table class="singleColumn"> <tr> <td> <div class="pN">201</div> <div class="G">“Gambhīrapaññaṃ nipuṇatthadassiṃ,</div> </td> </tr> <tr> <td> <div class="G">Akiñcanaṃ kāmabhave asattaṃ;</div> </td> </tr> <tr> <td> <div class="G">Taṃ passatha sabbadhi vippamuttaṃ,</div> </td> </tr> <tr> <td> <div class="G">Dibbe pathe kamamānaṃ mahesiṃ. (26)</div> </td> </tr> </table> </div>
</div>
<div class="q" id="p_18Sn_202"> <div class="divNumber">179.</div> <div class="p"> <table class="singleColumn"> <tr> <td> <div class="pN">202</div> <div class="G">Anomanāmaṃ nipuṇatthadassiṃ,</div> </td> </tr> <tr> <td> <div class="G">Paññādadaṃ kāmālaye asattaṃ;</div> </td> </tr> <tr> <td> <div class="G">Taṃ passatha sabbaviduṃ sumedhaṃ,</div> </td> </tr> <tr> <td> <div class="G">Ariye pathe kamamānaṃ mahesiṃ. (27)</div> </td> </tr> </table> </div>
</div>
<div class="q" id="p_18Sn_203"> <div class="divNumber">180.</div> <div class="p"> <table class="singleColumn"> <tr> <td> <div class="pN">203</div> <div class="G">Sudiṭṭhaṃ vata no ajja,</div> </td> </tr> <tr> <td> <div class="G">Suppabhātaṃ suhuṭṭhitaṃ;</div> </td> </tr> <tr> <td> <div class="G">Yaṃ addasāma sambuddhaṃ,</div> </td> </tr> <tr> <td> <div class="G">Oghatiṇṇamanāsavaṃ. (28)</div> </td> </tr> </table> </div>
</div>
<div class="q" id="p_18Sn_204"> <div class="divNumber">181.</div> <div class="p"> <table class="singleColumn"> <tr> <td> <div class="pN">204</div> <div class="G">Ime dasasatā yakkhā,</div> </td> </tr> <tr> <td> <div class="G">Iddhimanto yasassino;</div> </td> </tr> <tr> <td> <div class="G">Sabbe taṃ saraṇaṃ yanti,</div> </td> </tr> <tr> <td> <div class="G">Tvaṃ no satthā anuttaro. (29)</div> </td> </tr> </table> </div>
</div>
<div class="q" id="p_18Sn_205"> <div class="divNumber">182.</div> <div class="p"> <table class="singleColumn"> <tr> <td> <div class="pN">205</div> <div class="G">Te mayaṃ vicarissāma,</div> </td> </tr> <tr> <td> <div class="G">Gāmā gāmaṃ nagā nagaṃ;</div> </td> </tr> <tr> <td> <div class="G">Namassamānā sambuddhaṃ,</div> </td> </tr> <tr> <td> <div class="G">Dhammassa ca sudhammatan”ti. (30)</div> </td> </tr> </table> </div>
</div>
<div class="CENTER" id="p_18Sn_206">
<span class="pN">206</span>Hemavatasuttaṃ navamaṃ.</div>
</html>
