<html>
<div class="i">4.3.5 Māradhītusutta</div>
<div class="h">Mārasaṃyutta</div>
<div class="h">Tatiyavagga</div>
<div class="h">Māradhītusutta</div>
<div class="q" id="p_12S1_910"> <div class="divNumber">161.</div> <div class="p">
<span class="pN">910</span>Atha kho māro pāpimā bhagavato santike imā nibbejanīyā gāthāyo abhāsitvā tamhā ṭhānā apakkamma bhagavato avidūre pathaviyaṃ pallaṅkena nisīdi tuṇhībhūto maṅkubhūto pattakkhandho adhomukho pajjhāyanto appaṭibhāno kaṭṭhena bhūmiṃ vilikhanto. Atha kho taṇhā ca arati ca ragā ca māradhītaro yena māro pāpimā tenupasaṅkamiṃsu; upasaṅkamitvā māraṃ pāpimantaṃ gāthāya ajjhabhāsiṃsu—  </div>
</div>
<div class="q" id="p_12S1_911"> <div class="p"> <table class="singleColumn"> <tr> <td> <div class="pN">911</div> <div class="G">“Kenāsi dummano tāta,</div> </td> </tr> <tr> <td> <div class="G">purisaṃ kaṃ nu socasi;</div> </td> </tr> <tr> <td> <div class="G">Mayaṃ taṃ rāgapāsena,</div> </td> </tr> <tr> <td> <div class="G">āraññamiva kuñjaraṃ;</div> </td> </tr> <tr> <td> <div class="G">Bandhitvā ānayissāma,</div> </td> </tr> <tr> <td> <div class="G">vasago te bhavissatī”ti.</div> </td> </tr> </table> </div>
</div>
<div class="q" id="p_12S1_912"> <div class="p"> <table class="singleColumn"> <tr> <td> <div class="pN">912</div> <div class="G">“Arahaṃ sugato loke,</div> </td> </tr> <tr> <td> <div class="G">na rāgena suvānayo;</div> </td> </tr> <tr> <td> <div class="G">Māradheyyaṃ atikkanto,</div> </td> </tr> <tr> <td> <div class="G">tasmā socāmahaṃ bhusan”ti.</div> </td> </tr> </table> </div>
</div>
<div class="q" id="p_12S1_913"> <div class="p">
<span class="pN">913</span>Atha kho taṇhā ca arati ca ragā ca māradhītaro yena bhagavā tenupasaṅkamiṃsu; upasaṅkamitvā bhagavantaṃ etadavocuṃ—  “pāde te, samaṇa, paricāremā”ti. Atha kho bhagavā na manasākāsi, yathā taṃ anuttare upadhisaṅkhaye vimutto. </div>
</div>
<div class="q" id="p_12S1_914"> <div class="p">
<span class="pN">914</span>Atha kho taṇhā ca arati ca ragā ca māradhītaro ekamantaṃ apakkamma evaṃ samacintesuṃ—  “uccāvacā kho purisānaṃ adhippāyā. Yannūna mayaṃ ekasataṃ ekasataṃ kumārivaṇṇasataṃ abhinimmineyyāmā”ti. Atha kho taṇhā ca arati ca ragā ca māradhītaro ekasataṃ ekasataṃ kumārivaṇṇasataṃ abhinimminitvā yena bhagavā tenupasaṅkamiṃsu; upasaṅkamitvā bhagavantaṃ etadavocuṃ—  “pāde te, samaṇa, paricāremā”ti. Tampi bhagavā na manasākāsi, yathā taṃ anuttare upadhisaṅkhaye vimutto. </div>
</div>
<div class="q" id="p_12S1_915"> <div class="p">
<span class="pN">915</span>Atha kho taṇhā ca arati ca ragā ca māradhītaro ekamantaṃ apakkamma evaṃ samacintesuṃ—  “uccāvacā kho purisānaṃ adhippāyā. Yannūna mayaṃ ekasataṃ ekasataṃ avijātavaṇṇasataṃ abhinimmineyyāmā”ti. Atha kho taṇhā ca arati ca ragā ca māradhītaro ekasataṃ ekasataṃ avijātavaṇṇasataṃ abhinimminitvā yena bhagavā tenupasaṅkamiṃsu; upasaṅkamitvā bhagavantaṃ etadavocuṃ—  “pāde te, samaṇa, paricāremā”ti. Tampi bhagavā na manasākāsi, yathā taṃ anuttare upadhisaṅkhaye vimutto. </div>
</div>
<div class="q" id="p_12S1_916"> <div class="p">
<span class="pN">916</span>Atha kho taṇhā ca…pe…  yannūna mayaṃ ekasataṃ ekasataṃ sakiṃ vijātavaṇṇasataṃ abhinimmineyyāmāti. Atha kho taṇhā ca…pe…  sakiṃ vijātavaṇṇasataṃ abhinimminitvā yena bhagavā tenupasaṅkamiṃsu; upasaṅkamitvā bhagavantaṃ etadavocuṃ—  “pāde te, samaṇa, paricāremā”ti. Tampi bhagavā na manasākāsi, yathā taṃ anuttare upadhisaṅkhaye vimutto. </div>
</div>
<div class="q" id="p_12S1_917"> <div class="p">
<span class="pN">917</span>Atha kho taṇhā ca…pe…  yannūna mayaṃ ekasataṃ ekasataṃ duvijātavaṇṇasataṃ abhinimmineyyāmāti. Atha kho taṇhā ca…pe…  duvijātavaṇṇasataṃ abhinimminitvā yena bhagavā…pe…  yathā taṃ anuttare upadhisaṅkhaye vimutto. Atha kho taṇhā ca…pe…  majjhimitthivaṇṇasataṃ abhinimmineyyāmā”ti. Atha kho taṇhā ca…pe…  majjhimitthivaṇṇasataṃ abhinimminitvā…pe…  anuttare upadhisaṅkhaye vimutto. </div>
</div>
<div class="q" id="p_12S1_918"> <div class="p">
<span class="pN">918</span>Atha kho taṇhā ca…pe…  mahitthivaṇṇasataṃ abhinimmineyyāmāti. Atha kho taṇhā ca…pe…  mahitthivaṇṇasataṃ abhinimminitvā yena bhagavā…pe…  anuttare upadhisaṅkhaye vimutto. Atha kho taṇhā ca arati ca ragā ca māradhītaro ekamantaṃ apakkamma etadavocuṃ—  “saccaṃ kira no pitā avoca—  </div>
</div>
<div class="q" id="p_12S1_919"> <div class="p"> <table class="singleColumn"> <tr> <td> <div class="pN">919</div> <div class="G">‘Arahaṃ sugato loke,</div> </td> </tr> <tr> <td> <div class="G">na rāgena suvānayo;</div> </td> </tr> <tr> <td> <div class="G">Māradheyyaṃ atikkanto,</div> </td> </tr> <tr> <td> <div class="G">tasmā socāmahaṃ bhusan’ti.</div> </td> </tr> </table> </div>
</div>
<div class="q" id="p_12S1_920"> <div class="p">
<span class="pN">920</span>Yañhi mayaṃ samaṇaṃ vā brāhmaṇaṃ vā avītarāgaṃ iminā upakkamena upakkameyyāma hadayaṃ vāssa phaleyya, uṇhaṃ lohitaṃ vā mukhato uggaccheyya, ummādaṃ vā pāpuṇeyya cittakkhepaṃ vā. Seyyathā vā pana naḷo harito luto ussussati visussati milāyati; evameva ussusseyya visusseyya milāyeyyā”ti. </div>
</div>
<div class="q" id="p_12S1_921"> <div class="p">
<span class="pN">921</span>Atha kho taṇhā ca arati ca ragā ca māradhītaro yena bhagavā tenupasaṅkamiṃsu; upasaṅkamitvā ekamantaṃ aṭṭhaṃsu. Ekamantaṃ ṭhitā kho taṇhā māradhītā bhagavantaṃ gāthāya ajjhabhāsi—  </div>
</div>
<div class="q" id="p_12S1_922"> <div class="p"> <table class="singleColumn"> <tr> <td> <div class="pN">922</div> <div class="G">“Sokāvatiṇṇo nu vanamhi jhāyasi,</div> </td> </tr> <tr> <td> <div class="G">Vittaṃ nu jīno uda patthayāno;</div> </td> </tr> <tr> <td> <div class="G">Āguṃ nu gāmasmimakāsi kiñci,</div> </td> </tr> <tr> <td> <div class="G">Kasmā janena na karosi sakkhiṃ;</div> </td> </tr> <tr> <td> <div class="G">Sakkhī na sampajjati kenaci te”ti.</div> </td> </tr> </table> </div>
</div>
<div class="q" id="p_12S1_923"> <div class="p"> <table class="singleColumn"> <tr> <td> <div class="pN">923</div> <div class="G">“Atthassa pattiṃ hadayassa santiṃ,</div> </td> </tr> <tr> <td> <div class="G">Jetvāna senaṃ piyasātarūpaṃ;</div> </td> </tr> <tr> <td> <div class="G">Ekohaṃ jhāyaṃ sukhamanubodhiṃ,</div> </td> </tr> <tr> <td> <div class="G">Tasmā janena na karomi sakkhiṃ;</div> </td> </tr> <tr> <td> <div class="G">Sakkhī na sampajjati kenaci me”ti.</div> </td> </tr> </table> </div>
</div>
<div class="q" id="p_12S1_924"> <div class="p">
<span class="pN">924</span>Atha kho arati māradhītā bhagavantaṃ gāthāya ajjhabhāsi—  </div>
</div>
<div class="q" id="p_12S1_925"> <div class="p"> <table class="singleColumn"> <tr> <td> <div class="pN">925</div> <div class="G">“Kathaṃvihārībahulodha bhikkhu,</div> </td> </tr> <tr> <td> <div class="G">Pañcoghatiṇṇo atarīdha chaṭṭhaṃ;</div> </td> </tr> <tr> <td> <div class="G">Kathaṃ jhāyiṃ bahulaṃ kāmasaññā,</div> </td> </tr> <tr> <td> <div class="G">Paribāhirā honti aladdha yo tan”ti.</div> </td> </tr> </table> </div>
</div>
<div class="q" id="p_12S1_926"> <div class="p"> <table class="singleColumn"> <tr> <td> <div class="pN">926</div> <div class="G">“Passaddhakāyo suvimuttacitto,</div> </td> </tr> <tr> <td> <div class="G">Asaṅkharāno satimā anoko;</div> </td> </tr> <tr> <td> <div class="G">Aññāya dhammaṃ avitakkajhāyī,</div> </td> </tr> <tr> <td> <div class="G">Na kuppati na sarati na thino.</div> </td> </tr> </table> </div>
</div>
<div class="q" id="p_12S1_927"> <div class="p"> <table class="singleColumn"> <tr> <td> <div class="pN">927</div> <div class="G">Evaṃvihārībahulodha bhikkhu,</div> </td> </tr> <tr> <td> <div class="G">Pañcoghatiṇṇo atarīdha chaṭṭhaṃ;</div> </td> </tr> <tr> <td> <div class="G">Evaṃ jhāyiṃ bahulaṃ kāmasaññā,</div> </td> </tr> <tr> <td> <div class="G">Paribāhirā honti aladdha yo tan”ti.</div> </td> </tr> </table> </div>
</div>
<div class="q" id="p_12S1_928"> <div class="p">
<span class="pN">928</span>Atha kho ragā māradhītā bhagavato santike gāthāya ajjhabhāsi—  </div>
</div>
<div class="q" id="p_12S1_929"> <div class="p"> <table class="singleColumn"> <tr> <td> <div class="pN">929</div> <div class="G">“Acchejja taṇhaṃ gaṇasaṅghacārī,</div> </td> </tr> <tr> <td> <div class="G">Addhā carissanti bahū ca saddhā;</div> </td> </tr> <tr> <td> <div class="G">Bahuṃ vatāyaṃ janataṃ anoko,</div> </td> </tr> <tr> <td> <div class="G">Acchejja nessati maccurājassa pāran”ti.</div> </td> </tr> </table> </div>
</div>
<div class="q" id="p_12S1_930"> <div class="p"> <table class="singleColumn"> <tr> <td> <div class="pN">930</div> <div class="G">“Nayanti ve mahāvīrā,</div> </td> </tr> <tr> <td> <div class="G">saddhammena tathāgatā;</div> </td> </tr> <tr> <td> <div class="G">Dhammena nayamānānaṃ,</div> </td> </tr> <tr> <td> <div class="G">kā usūyā vijānatan”ti.</div> </td> </tr> </table> </div>
</div>
<div class="q" id="p_12S1_931"> <div class="p">
<span class="pN">931</span>Atha kho taṇhā ca arati ca ragā ca māradhītaro yena māro pāpimā tenupasaṅkamiṃsu. Addasā kho māro pāpimā taṇhañca aratiñca ragañca māradhītaro dūratova āgacchantiyo. Disvāna gāthāhi ajjhabhāsi—  </div>
</div>
<div class="q" id="p_12S1_932"> <div class="p"> <table class="singleColumn"> <tr> <td> <div class="pN">932</div> <div class="G">“Bālā kumudanāḷehi,</div> </td> </tr> <tr> <td> <div class="G">pabbataṃ abhimatthatha;</div> </td> </tr> <tr> <td> <div class="G">Giriṃ nakhena khanatha,</div> </td> </tr> <tr> <td> <div class="G">ayo dantehi khādatha.</div> </td> </tr> </table> </div>
</div>
<div class="q" id="p_12S1_933"> <div class="p"> <table class="singleColumn"> <tr> <td> <div class="pN">933</div> <div class="G">Selaṃva sirasūhacca,</div> </td> </tr> <tr> <td> <div class="G">pātāle gādhamesatha;</div> </td> </tr> <tr> <td> <div class="G">Khāṇuṃva urasāsajja,</div> </td> </tr> <tr> <td> <div class="G">nibbijjāpetha gotamā”ti.</div> </td> </tr> </table> </div>
</div>
<div class="q" id="p_12S1_934"> <div class="p"> <table class="singleColumn"> <tr> <td> <div class="pN">934</div> <div class="G">“Daddallamānā āgañchuṃ,</div> </td> </tr> <tr> <td> <div class="G">taṇhā ca aratī ragā;</div> </td> </tr> <tr> <td> <div class="G">Tā tattha panudī satthā,</div> </td> </tr> <tr> <td> <div class="G">tūlaṃ bhaṭṭhaṃva māluto”ti.</div> </td> </tr> </table> </div>
</div>
<div class="CENTER" id="p_12S1_935">
<span class="pN">935</span>Tatiyo vaggo.</div>
<div class="SUMMARY" id="p_12S1_936">
<span class="pN">936</span><span class="firstLetter">T</span>assuddānaṃ</div>
<div class="q" id="p_12S1_937"> <div class="p"> <table class="singleColumn"> <tr> <td> <div class="pN">937</div> <div class="G">Sambahulā samiddhi ca,</div> </td> </tr> <tr> <td> <div class="G">Godhikaṃ sattavassāni;</div> </td> </tr> <tr> <td> <div class="G">Dhītaraṃ desitaṃ buddha,</div> </td> </tr> <tr> <td> <div class="G">Seṭṭhena imaṃ mārapañcakanti.</div> </td> </tr> </table> </div>
</div>
<div class="ENDH3" id="p_12S1_938">
<span class="pN">938</span>Mārasaṃyuttaṃ samattaṃ.</div>
</html>
