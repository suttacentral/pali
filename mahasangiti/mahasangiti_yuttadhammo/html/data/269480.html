<html>
<div class="i">1.1.8 Ādīnavañāṇaniddesa</div>
<div class="h">Mahāvagga</div>
<div class="h">Ñāṇakathā</div>
<div class="h">Ādīnavañāṇaniddesa</div>
<div class="q" id="p_26Ps_377"> <div class="divNumber">53.</div> <div class="p">
<span class="pN">377</span>Kathaṃ bhayatupaṭṭhāne paññā ādīnave ñāṇaṃ? Uppādo bhayanti—  bhayatupaṭṭhāne paññā ādīnave ñāṇaṃ. Pavattaṃ bhayanti—  bhayatupaṭṭhāne paññā ādīnave ñāṇaṃ. Nimittaṃ bhayanti…pe…  āyūhanā bhayanti…pe…  paṭisandhi bhayanti…  gati bhayanti…  nibbatti bhayanti…  upapatti bhayanti…  jāti bhayanti…  jarā bhayanti…  byādhi bhayanti…  maraṇaṃ bhayanti…  soko bhayanti…  paridevo bhayanti…  upāyāso bhayanti—  bhayatupaṭṭhāne paññā ādīnave ñāṇaṃ. </div>
</div>
<div class="q" id="p_26Ps_378"> <div class="p">
<span class="pN">378</span>Anuppādo khemanti—  santipade ñāṇaṃ. Appavattaṃ khemanti—  santipade ñāṇaṃ…pe…  anupāyāso khemanti—  santipade ñāṇaṃ. </div>
</div>
<div class="q" id="p_26Ps_379"> <div class="p">
<span class="pN">379</span>Uppādo bhayaṃ, anuppādo khemanti—  santipade ñāṇaṃ. Pavattaṃ bhayaṃ, appavattaṃ khemanti—  santipade ñāṇaṃ…pe…  upāyāso bhayaṃ, anupāyāso khemanti—  santipade ñāṇaṃ. </div>
</div>
<div class="q" id="p_26Ps_380"> <div class="p">
<span class="pN">380</span>Uppādo dukkhanti—  bhayatupaṭṭhāne paññā ādīnave ñāṇaṃ. Pavattaṃ dukkhanti—  bhayatupaṭṭhāne paññā ādīnave ñāṇaṃ…pe…  upāyāso dukkhanti—  bhayatupaṭṭhāne paññā ādīnave ñāṇaṃ. </div>
</div>
<div class="q" id="p_26Ps_381"> <div class="p">
<span class="pN">381</span>Anuppādo sukhanti—  santipade ñāṇaṃ. Appavattaṃ sukhanti—  santipade ñāṇaṃ…pe…  anupāyāso sukhanti—  santipade ñāṇaṃ. </div>
</div>
<div class="q" id="p_26Ps_382"> <div class="p">
<span class="pN">382</span>Uppādo dukkhaṃ, anuppādo sukhanti—  santipade ñāṇaṃ. Pavattaṃ dukkhaṃ, appavattaṃ sukhanti—  santipade ñāṇaṃ…pe…  upāyāso dukkhaṃ, anupāyāso sukhanti—  santipade ñāṇaṃ. </div>
</div>
<div class="q" id="p_26Ps_383"> <div class="p">
<span class="pN">383</span>Uppādo sāmisanti—  bhayatupaṭṭhāne paññā ādīnave ñāṇaṃ. Pavattaṃ sāmisanti—  bhayatupaṭṭhāne paññā ādīnave ñāṇaṃ…pe…  upāyāso sāmisanti—  bhayatupaṭṭhāne paññā ādīnave ñāṇaṃ. </div>
</div>
<div class="q" id="p_26Ps_384"> <div class="p">
<span class="pN">384</span>Anuppādo nirāmisanti—  santipade ñāṇaṃ. Appavattaṃ nirāmisanti—  santipade ñāṇaṃ…pe…  anupāyāso nirāmisanti—  santipade ñāṇaṃ. </div>
</div>
<div class="q" id="p_26Ps_385"> <div class="p">
<span class="pN">385</span>Uppādo sāmisaṃ, anuppādo nirāmisanti—  santipade ñāṇaṃ. Pavattaṃ sāmisaṃ, appavattaṃ nirāmisanti—  santipade ñāṇaṃ…pe…  upāyāso sāmisaṃ, anupāyāso nirāmisanti—  santipade ñāṇaṃ. </div>
</div>
<div class="q" id="p_26Ps_386"> <div class="p">
<span class="pN">386</span>Uppādo saṅkhārāti—  bhayatupaṭṭhāne paññā ādīnave ñāṇaṃ. Pavattaṃ saṅkhārāti—  bhayatupaṭṭhāne paññā ādīnave ñāṇaṃ…pe…  upāyāso saṅkhārāti—  bhayatupaṭṭhāne paññā ādīnave ñāṇaṃ. </div>
</div>
<div class="q" id="p_26Ps_387"> <div class="p">
<span class="pN">387</span>Anuppādo nibbānanti—  santipade ñāṇaṃ. Appavattaṃ nibbānanti—  santipade ñāṇaṃ…pe…  anupāyāso nibbānanti—  santipade ñāṇaṃ. </div>
</div>
<div class="q" id="p_26Ps_388"> <div class="p">
<span class="pN">388</span>Uppādo saṅkhārā, anuppādo nibbānanti—  santipade ñāṇaṃ. Pavattaṃ saṅkhārā, appavattaṃ nibbānanti—  santipade ñāṇaṃ…pe…  upāyāso saṅkhārā, anupāyāso nibbānanti—  santipade ñāṇaṃ. </div>
</div>
<div class="q" id="p_26Ps_389"> <div class="p"> <table class="singleColumn"> <tr> <td> <div class="pN">389</div> <div class="G">Uppādañca pavattañca,</div> </td> </tr> <tr> <td> <div class="G">nimittaṃ dukkhanti passati;</div> </td> </tr> <tr> <td> <div class="G">Āyūhanaṃ paṭisandhiṃ,</div> </td> </tr> <tr> <td> <div class="G">ñāṇaṃ ādīnave idaṃ.</div> </td> </tr> </table> </div>
</div>
<div class="q" id="p_26Ps_390"> <div class="p"> <table class="singleColumn"> <tr> <td> <div class="pN">390</div> <div class="G">Anuppādaṃ appavattaṃ,</div> </td> </tr> <tr> <td> <div class="G">Animittaṃ sukhanti ca;</div> </td> </tr> <tr> <td> <div class="G">Anāyūhanaṃ appaṭisandhiṃ,</div> </td> </tr> <tr> <td> <div class="G">Ñāṇaṃ santipade idaṃ.</div> </td> </tr> </table> </div>
</div>
<div class="q" id="p_26Ps_391"> <div class="p"> <table class="singleColumn"> <tr> <td> <div class="pN">391</div> <div class="G">Idaṃ ādīnave ñāṇaṃ,</div> </td> </tr> <tr> <td> <div class="G">Pañcaṭhānesu jāyati;</div> </td> </tr> <tr> <td> <div class="G">Pañcaṭhāne santipade,</div> </td> </tr> <tr> <td> <div class="G">Dasa ñāṇe pajānāti;</div> </td> </tr> <tr> <td> <div class="G">Dvinnaṃ ñāṇānaṃ kusalatā,</div> </td> </tr> <tr> <td> <div class="G">Nānādiṭṭhīsu na kampatīti.</div> </td> </tr> </table> </div>
</div>
<div class="q" id="p_26Ps_392"> <div class="p">
<span class="pN">392</span>Taṃ ñātaṭṭhena ñāṇaṃ, pajānanaṭṭhena paññā. Tena vuccati—  “bhayatupaṭṭhāne paññā ādīnave ñāṇaṃ”. </div>
</div>
<div class="CENTER" id="p_26Ps_393">
<span class="pN">393</span>Ādīnavañāṇaniddeso aṭṭhamo.</div>
</html>
