<html>
<div class="i">13.6 Kusumāsaniyattheraapadāna</div>
<div class="h">Sereyyavagga</div>
<div class="h">Kusumāsaniyattheraapadāna</div>
<div class="q" id="p_20Ap1_2128"> <div class="divNumber">65.</div> <div class="p"> <table class="singleColumn"> <tr> <td> <div class="pN">2128</div> <div class="G">“Nagare dhaññavatiyā,</div> </td> </tr> <tr> <td> <div class="G">ahosiṃ brāhmaṇo tadā;</div> </td> </tr> <tr> <td> <div class="G">Lakkhaṇe itihāse ca,</div> </td> </tr> <tr> <td> <div class="G">sanighaṇḍusakeṭubhe.</div> </td> </tr> </table> </div>
</div>
<div class="q" id="p_20Ap1_2129"> <div class="divNumber">66.</div> <div class="p"> <table class="singleColumn"> <tr> <td> <div class="pN">2129</div> <div class="G">Padako veyyākaraṇo,</div> </td> </tr> <tr> <td> <div class="G">nimittakovido ahaṃ;</div> </td> </tr> <tr> <td> <div class="G">Mante ca sisse vācesiṃ,</div> </td> </tr> <tr> <td> <div class="G">tiṇṇaṃ vedāna pāragū.</div> </td> </tr> </table> </div>
</div>
<div class="q" id="p_20Ap1_2130"> <div class="divNumber">67.</div> <div class="p"> <table class="singleColumn"> <tr> <td> <div class="pN">2130</div> <div class="G">Pañca uppalahatthāni,</div> </td> </tr> <tr> <td> <div class="G">piṭṭhiyaṃ ṭhapitāni me;</div> </td> </tr> <tr> <td> <div class="G">Āhutiṃ yiṭṭhukāmohaṃ,</div> </td> </tr> <tr> <td> <div class="G">pitumātusamāgame.</div> </td> </tr> </table> </div>
</div>
<div class="q" id="p_20Ap1_2131"> <div class="divNumber">68.</div> <div class="p"> <table class="singleColumn"> <tr> <td> <div class="pN">2131</div> <div class="G">Tadā vipassī bhagavā,</div> </td> </tr> <tr> <td> <div class="G">bhikkhusaṃghapurakkhato;</div> </td> </tr> <tr> <td> <div class="G">Obhāsento disā sabbā,</div> </td> </tr> <tr> <td> <div class="G">āgacchati narāsabho.</div> </td> </tr> </table> </div>
</div>
<div class="q" id="p_20Ap1_2132"> <div class="divNumber">69.</div> <div class="p"> <table class="singleColumn"> <tr> <td> <div class="pN">2132</div> <div class="G">Āsanaṃ paññapetvāna,</div> </td> </tr> <tr> <td> <div class="G">nimantetvā mahāmuniṃ;</div> </td> </tr> <tr> <td> <div class="G">Santharitvāna taṃ pupphaṃ,</div> </td> </tr> <tr> <td> <div class="G">abhinesiṃ sakaṃ gharaṃ.</div> </td> </tr> </table> </div>
</div>
<div class="q" id="p_20Ap1_2133"> <div class="divNumber">70.</div> <div class="p"> <table class="singleColumn"> <tr> <td> <div class="pN">2133</div> <div class="G">Yaṃ me atthi sake gehe,</div> </td> </tr> <tr> <td> <div class="G">āmisaṃ paccupaṭṭhitaṃ;</div> </td> </tr> <tr> <td> <div class="G">Tāhaṃ buddhassa pādāsiṃ,</div> </td> </tr> <tr> <td> <div class="G">pasanno sehi pāṇibhi.</div> </td> </tr> </table> </div>
</div>
<div class="q" id="p_20Ap1_2134"> <div class="divNumber">71.</div> <div class="p"> <table class="singleColumn"> <tr> <td> <div class="pN">2134</div> <div class="G">Bhuttāviṃ kālamaññāya,</div> </td> </tr> <tr> <td> <div class="G">pupphahatthamadāsahaṃ;</div> </td> </tr> <tr> <td> <div class="G">Anumoditvāna sabbaññū,</div> </td> </tr> <tr> <td> <div class="G">pakkāmi uttarāmukho.</div> </td> </tr> </table> </div>
</div>
<div class="q" id="p_20Ap1_2135"> <div class="divNumber">72.</div> <div class="p"> <table class="singleColumn"> <tr> <td> <div class="pN">2135</div> <div class="G">Ekanavutito kappe,</div> </td> </tr> <tr> <td> <div class="G">yaṃ pupphamadadiṃ tadā;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">pupphadānassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_2136"> <div class="divNumber">73.</div> <div class="p"> <table class="singleColumn"> <tr> <td> <div class="pN">2136</div> <div class="G">Anantaraṃ ito kappe,</div> </td> </tr> <tr> <td> <div class="G">rājāhuṃ varadassano;</div> </td> </tr> <tr> <td> <div class="G">Sattaratanasampanno,</div> </td> </tr> <tr> <td> <div class="G">cakkavattī mahabbalo.</div> </td> </tr> </table> </div>
</div>
<div class="q" id="p_20Ap1_2137"> <div class="divNumber">74.</div> <div class="p"> <table class="singleColumn"> <tr> <td> <div class="pN">2137</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_2138"> <div class="p">
<span class="pN">2138</span>Itthaṃ sudaṃ āyasmā kusumāsaniyo thero imā gāthāyo abhāsitthāti. </div>
</div>
<div class="CENTER" id="p_20Ap1_2139">
<span class="pN">2139</span>Kusumāsaniyattherassāpadānaṃ chaṭṭhaṃ.</div>
</html>
