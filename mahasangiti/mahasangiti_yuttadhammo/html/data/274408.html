<html>
<div class="i">3.3.10 Vaḍḍhīsutta</div>
<div class="h">Mātugāmasaṃyutta</div>
<div class="h">Balavagga</div>
<div class="h">Vaḍḍhīsutta</div>
<div class="q" id="p_13S4_1318"> <div class="divNumber">313.</div> <div class="p">
<span class="pN">1318</span>“Pañcahi, bhikkhave, vaḍḍhīhi vaḍḍhamānā ariyasāvikā ariyāya vaḍḍhiyā vaḍḍhati sārādāyinī ca hoti varādāyinī ca kāyassa. Katamehi pañcahi? Saddhāya vaḍḍhati, sīlena vaḍḍhati, sutena vaḍḍhati, cāgena vaḍḍhati, paññāya vaḍḍhati—  imehi kho, bhikkhave, pañcahi vaḍḍhīhi vaḍḍhamānā ariyasāvikā ariyāya vaḍḍhiyā vaḍḍhati, sārādāyinī ca hoti, varādāyinī ca kāyassāti. </div>
</div>
<div class="q" id="p_13S4_1319"> <div class="p"> <table class="singleColumn"> <tr> <td> <div class="pN">1319</div> <div class="G">Saddhāya sīlena ca yādha vaḍḍhati,</div> </td> </tr> <tr> <td> <div class="G">Paññāya cāgena sutena cūbhayaṃ;</div> </td> </tr> <tr> <td> <div class="G">Sā tādisī sīlavatī upāsikā,</div> </td> </tr> <tr> <td> <div class="G">Ādīyati sāramidheva attano”ti.</div> </td> </tr> </table> </div>
</div>
<div class="CENTER" id="p_13S4_1320">
<span class="pN">1320</span>Dasamaṃ.</div>
<div class="CENTER" id="p_13S4_1321">
<span class="pN">1321</span>Balavaggo tatiyo.</div>
<div class="SUMMARY" id="p_13S4_1322">
<span class="pN">1322</span><span class="firstLetter">T</span>assuddānaṃ</div>
<div class="q" id="p_13S4_1323"> <div class="p"> <table class="singleColumn"> <tr> <td> <div class="pN">1323</div> <div class="G">Visāradā pasayha abhibhuyya,</div> </td> </tr> <tr> <td> <div class="G">Ekaṃ aṅgena pañcamaṃ;</div> </td> </tr> <tr> <td> <div class="G">Nāsenti hetu ṭhānañca,</div> </td> </tr> <tr> <td> <div class="G">Visārado vaḍḍhinā dasāti.</div> </td> </tr> </table> </div>
</div>
<div class="ENDH3" id="p_13S4_1324">
<span class="pN">1324</span>Mātugāmasaṃyuttaṃ samattaṃ.</div>
</html>
