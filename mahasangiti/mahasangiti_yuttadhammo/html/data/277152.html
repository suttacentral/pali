<html>
<div class="i">1.2.2.11 Tatiyachaphassāyatanasutta</div>
<div class="h">Saḷāyatanasaṃyutta</div>
<div class="h">Dutiyapaṇṇāsaka</div>
<div class="h">Migajālavagga</div>
<div class="h">Tatiyachaphassāyatanasutta</div>
<div class="q" id="p_13S4_261"> <div class="divNumber">73.</div> <div class="p">
<span class="pN">261</span>“Yo hi koci, bhikkhave, bhikkhu channaṃ phassāyatanānaṃ samudayañca atthaṅgamañca assādañca ādīnavañca nissaraṇañca yathābhūtaṃ nappajānāti. Avusitaṃ tena brahmacariyaṃ, ārakā so imasmā dhammavinayā”ti. </div>
</div>
<div class="q" id="p_13S4_262"> <div class="p">
<span class="pN">262</span>Evaṃ vutte, aññataro bhikkhu bhagavantaṃ etadavoca—  “etthāhaṃ, bhante, anassasaṃ panassasaṃ. Ahañhi, bhante, channaṃ phassāyatanānaṃ samudayañca atthaṅgamañca assādañca ādīnavañca nissaraṇañca yathābhūtaṃ nappajānāmī”ti. </div>
</div>
<div class="q" id="p_13S4_263"> <div class="p">
<span class="pN">263</span>“Taṃ kiṃ maññasi, bhikkhu, cakkhu niccaṃ vā aniccaṃ vā”ti? </div>
</div>
<div class="q" id="p_13S4_264"> <div class="p">
<span class="pN">264</span>“Aniccaṃ, bhante”. </div>
</div>
<div class="q" id="p_13S4_265"> <div class="p">
<span class="pN">265</span>“Yaṃ panāniccaṃ dukkhaṃ vā taṃ sukhaṃ vā”ti? </div>
</div>
<div class="q" id="p_13S4_266"> <div class="p">
<span class="pN">266</span>“Dukkhaṃ, bhante”. </div>
</div>
<div class="q" id="p_13S4_267"> <div class="p">
<span class="pN">267</span>“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ—  ‘etaṃ mama, esohamasmi, eso me attā’”ti? </div>
</div>
<div class="q" id="p_13S4_268"> <div class="p">
<span class="pN">268</span>“No hetaṃ, bhante”. </div>
</div>
<div class="q" id="p_13S4_269"> <div class="p">
<span class="pN">269</span>“Sotaṃ…  ghānaṃ…  jivhā…  kāyo…  mano nicco vā anicco vā”ti? </div>
</div>
<div class="q" id="p_13S4_270"> <div class="p">
<span class="pN">270</span>“Anicco, bhante”. </div>
</div>
<div class="q" id="p_13S4_271"> <div class="p">
<span class="pN">271</span>“Yaṃ panāniccaṃ dukkhaṃ vā taṃ sukhaṃ vā”ti? </div>
</div>
<div class="q" id="p_13S4_272"> <div class="p">
<span class="pN">272</span>“Dukkhaṃ, bhante”. </div>
</div>
<div class="q" id="p_13S4_273"> <div class="p">
<span class="pN">273</span>“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ—  ‘etaṃ mama, esohamasmi, eso me attā’”ti? </div>
</div>
<div class="q" id="p_13S4_274"> <div class="p">
<span class="pN">274</span>“No hetaṃ, bhante”. </div>
</div>
<div class="q" id="p_13S4_275"> <div class="p">
<span class="pN">275</span>“Evaṃ passaṃ, bhikkhu, sutavā ariyasāvako cakkhusmimpi nibbindati, sotasmimpi nibbindati, ghānasmimpi nibbindati, jivhāyapi nibbindati, kāyasmimpi nibbindati, manasmimpi nibbindati. Nibbindaṃ virajjati; virāgā vimuccati; vimuttasmiṃ vimuttamiti ñāṇaṃ hoti. ‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānātī”ti. </div>
</div>
<div class="CENTER" id="p_13S4_276">
<span class="pN">276</span>Ekādasamaṃ.</div>
<div class="CENTER" id="p_13S4_277">
<span class="pN">277</span>Migajālavaggo dutiyo.</div>
<div class="SUMMARY" id="p_13S4_278">
<span class="pN">278</span><span class="firstLetter">T</span>assuddānaṃ</div>
<div class="q" id="p_13S4_279"> <div class="p"> <table class="singleColumn"> <tr> <td> <div class="pN">279</div> <div class="G">Migajālena dve vuttā,</div> </td> </tr> <tr> <td> <div class="G">Cattāro ca samiddhinā;</div> </td> </tr> <tr> <td> <div class="G">Upaseno upavāṇo,</div> </td> </tr> <tr> <td> <div class="G">Chaphassāyatanikā tayoti.</div> </td> </tr> </table> </div>
</div>
</html>
