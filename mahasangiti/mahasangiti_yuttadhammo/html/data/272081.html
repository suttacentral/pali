<html>
<div class="i">10.9 Upālisaṃghasāmaggīpucchā</div>
<div class="h">Kosambakakkhandhaka</div>
<div class="h">Upālisaṃghasāmaggīpucchā</div>
<div class="q" id="p_3V_2021"> <div class="divNumber">476.</div> <div class="p">
<span class="pN">2021</span>Atha kho āyasmā upāli yena bhagavā tenupasaṅkami, upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā upāli bhagavantaṃ etadavoca—  “yasmiṃ, bhante, vatthusmiṃ hoti saṃghassa bhaṇḍanaṃ kalaho viggaho vivādo saṃghabhedo saṃgharāji saṃghavavatthānaṃ saṃghanānākaraṇaṃ, saṃgho taṃ vatthuṃ avinicchinitvā amūlā mūlaṃ gantvā saṃghasāmaggiṃ karoti, dhammikā nu kho sā, bhante, saṃghasāmaggī”ti? “Yasmiṃ, upāli, vatthusmiṃ hoti saṃghassa bhaṇḍanaṃ kalaho viggaho vivādo saṃghabhedo saṃgharāji saṃghavavatthānaṃ saṃghanānākaraṇaṃ, saṃgho taṃ vatthuṃ avinicchinitvā amūlā mūlaṃ gantvā saṃghasāmaggiṃ karoti, adhammikā sā, upāli, saṃghasāmaggī”ti. </div>
</div>
<div class="q" id="p_3V_2022"> <div class="p">
<span class="pN">2022</span>“Yasmiṃ pana, bhante, vatthusmiṃ hoti saṃghassa bhaṇḍanaṃ kalaho viggaho vivādo saṃghabhedo saṃgharāji saṃghavavatthānaṃ saṃghanānākaraṇaṃ, saṃgho taṃ vatthuṃ vinicchinitvā mūlā mūlaṃ gantvā saṃghasāmaggiṃ karoti, dhammikā nu kho sā, bhante, saṃghasāmaggī”ti? “Yasmiṃ, upāli, vatthusmiṃ hoti saṃghassa bhaṇḍanaṃ kalaho viggaho vivādo saṃghabhedo saṃgharāji saṃghavavatthānaṃ saṃghanānākaraṇaṃ, saṃgho taṃ vatthuṃ vinicchinitvā mūlā mūlaṃ gantvā saṃghasāmaggiṃ karoti, dhammikā sā, upāli, saṃghasāmaggī”ti. </div>
</div>
<div class="q" id="p_3V_2023"> <div class="p">
<span class="pN">2023</span>“Kati nu kho, bhante, saṃghasāmaggiyo”ti? “Dvemā, upāli, saṃghasāmaggiyo—  atthupāli, saṃghasāmaggī atthāpetā byañjanupetā; atthupāli, saṃghasāmaggī atthupetā ca byañjanupetā ca. Katamā ca, upāli, saṃghasāmaggī atthāpetā byañjanupetā? Yasmiṃ, upāli, vatthusmiṃ hoti saṃghassa bhaṇḍanaṃ kalaho viggaho vivādo saṃghabhedo saṃgharāji saṃghavavatthānaṃ saṃghanānākaraṇaṃ, saṃgho taṃ vatthuṃ avinicchinitvā amūlā mūlaṃ gantvā saṃghasāmaggiṃ karoti, ayaṃ vuccati, upāli, saṃghasāmaggī atthāpetā byañjanupetā. Katamā ca, upāli, saṃghasāmaggī atthupetā ca byañjanupetā ca? Yasmiṃ, upāli, vatthusmiṃ hoti saṃghassa bhaṇḍanaṃ kalaho viggaho vivādo saṃghabhedo saṃgharāji saṃghavavatthānaṃ saṃghanānākaraṇaṃ, saṃgho taṃ vatthuṃ vinicchinitvā mūlā mūlaṃ gantvā saṃghasāmaggiṃ karoti, ayaṃ vuccati, upāli, saṃghasāmaggī atthupetā ca byañjanupetā ca. Imā kho, upāli, dve saṃghasāmaggiyo”ti. </div>
</div>
<div class="q" id="p_3V_2024"> <div class="divNumber">477.</div> <div class="p">
<span class="pN">2024</span>Atha kho āyasmā upāli uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ gāthāya ajjhabhāsi—  </div>
</div>
<div class="q" id="p_3V_2025"> <div class="p"> <table class="singleColumn"> <tr> <td> <div class="pN">2025</div> <div class="G">“Saṃghassa kiccesu ca mantanāsu ca,</div> </td> </tr> <tr> <td> <div class="G">Atthesu jātesu vinicchayesu ca;</div> </td> </tr> <tr> <td> <div class="G">Kathaṃpakārodha naro mahatthiko,</div> </td> </tr> <tr> <td> <div class="G">Bhikkhu kathaṃ hotidha paggahāraho”ti.</div> </td> </tr> </table> </div>
</div>
<div class="q" id="p_3V_2026"> <div class="p"> <table class="singleColumn"> <tr> <td> <div class="pN">2026</div> <div class="G">“Anānuvajjo paṭhamena sīlato,</div> </td> </tr> <tr> <td> <div class="G">Avekkhitācāro susaṃvutindriyo;</div> </td> </tr> <tr> <td> <div class="G">Paccatthikā nūpavadanti dhammato,</div> </td> </tr> <tr> <td> <div class="G">Na hissa taṃ hoti vadeyyu yena naṃ.</div> </td> </tr> </table> </div>
</div>
<div class="q" id="p_3V_2027"> <div class="p"> <table class="singleColumn"> <tr> <td> <div class="pN">2027</div> <div class="G">So tādiso sīlavisuddhiyā ṭhito,</div> </td> </tr> <tr> <td> <div class="G">Visārado hoti visayha bhāsati;</div> </td> </tr> <tr> <td> <div class="G">Nacchambhati parisagato na vedhati,</div> </td> </tr> <tr> <td> <div class="G">Atthaṃ na hāpeti anuyyutaṃ bhaṇaṃ.</div> </td> </tr> </table> </div>
</div>
<div class="q" id="p_3V_2028"> <div class="p"> <table class="singleColumn"> <tr> <td> <div class="pN">2028</div> <div class="G">Tatheva pañhaṃ parisāsu pucchito,</div> </td> </tr> <tr> <td> <div class="G">Na ceva pajjhāyati na maṅku hoti;</div> </td> </tr> <tr> <td> <div class="G">So kālāgataṃ byākaraṇārahaṃ vaco,</div> </td> </tr> <tr> <td> <div class="G">Rañjeti viññūparisaṃ vicakkhaṇo.</div> </td> </tr> </table> </div>
</div>
<div class="q" id="p_3V_2029"> <div class="p"> <table class="singleColumn"> <tr> <td> <div class="pN">2029</div> <div class="G">Sagāravo vuḍḍhataresu bhikkhusu,</div> </td> </tr> <tr> <td> <div class="G">Ācerakamhi ca sake visārado;</div> </td> </tr> <tr> <td> <div class="G">Alaṃ pametuṃ paguṇo kathetave,</div> </td> </tr> <tr> <td> <div class="G">Paccatthikānañca viraddhikovido.</div> </td> </tr> </table> </div>
</div>
<div class="q" id="p_3V_2030"> <div class="p"> <table class="singleColumn"> <tr> <td> <div class="pN">2030</div> <div class="G">Paccatthikā yena vajanti niggahaṃ,</div> </td> </tr> <tr> <td> <div class="G">Mahājano saññapanañca gacchati;</div> </td> </tr> <tr> <td> <div class="G">Sakañca ādāyamayaṃ na riñcati,</div> </td> </tr> <tr> <td> <div class="G">Viyākaraṃ pañhamanūpaghātikaṃ.</div> </td> </tr> </table> </div>
</div>
<div class="q" id="p_3V_2031"> <div class="p"> <table class="singleColumn"> <tr> <td> <div class="pN">2031</div> <div class="G">Dūteyyakammesu alaṃ samuggaho,</div> </td> </tr> <tr> <td> <div class="G">Saṃghassa kiccesu ca āhu naṃ yathā;</div> </td> </tr> <tr> <td> <div class="G">Karaṃ vaco bhikkhugaṇena pesito,</div> </td> </tr> <tr> <td> <div class="G">Ahaṃ karomīti na tena maññati.</div> </td> </tr> </table> </div>
</div>
<div class="q" id="p_3V_2032"> <div class="p"> <table class="singleColumn"> <tr> <td> <div class="pN">2032</div> <div class="G">Āpajjati yāvatakesu vatthusu,</div> </td> </tr> <tr> <td> <div class="G">Āpattiyā hoti yathā ca vuṭṭhiti;</div> </td> </tr> <tr> <td> <div class="G">Ete vibhaṅgā ubhayassa svāgatā,</div> </td> </tr> <tr> <td> <div class="G">Āpatti vuṭṭhānapadassa kovido.</div> </td> </tr> </table> </div>
</div>
<div class="q" id="p_3V_2033"> <div class="p"> <table class="singleColumn"> <tr> <td> <div class="pN">2033</div> <div class="G">Nissāraṇaṃ gacchati yāni cācaraṃ,</div> </td> </tr> <tr> <td> <div class="G">Nissārito hoti yathā ca vattanā;</div> </td> </tr> <tr> <td> <div class="G">Osāraṇaṃ taṃvusitassa jantuno,</div> </td> </tr> <tr> <td> <div class="G">Etampi jānāti vibhaṅgakovido.</div> </td> </tr> </table> </div>
</div>
<div class="q" id="p_3V_2034"> <div class="p"> <table class="singleColumn"> <tr> <td> <div class="pN">2034</div> <div class="G">Sagāravo vuḍḍhataresu bhikkhusu,</div> </td> </tr> <tr> <td> <div class="G">Navesu theresu ca majjhimesu ca;</div> </td> </tr> <tr> <td> <div class="G">Mahājanassatthacarodha paṇḍito,</div> </td> </tr> <tr> <td> <div class="G">So tādiso bhikkhu idha paggahāraho”ti.</div> </td> </tr> </table> </div>
</div>
<div class="CENTER" id="p_3V_2035">
<span class="pN">2035</span>Kosambakakkhandhako dasamo.</div>
<div class="SUMMARY" id="p_3V_2036">
<span class="pN">2036</span><span class="firstLetter">T</span>assuddānaṃ</div>
<div class="q" id="p_3V_2037"> <div class="p"> <table class="singleColumn"> <tr> <td> <div class="pN">2037</div> <div class="G">Kosambiyaṃ jinavaro,</div> </td> </tr> <tr> <td> <div class="G">vivādāpattidassane;</div> </td> </tr> <tr> <td> <div class="G">Nukkhipeyya yasmiṃ tasmiṃ,</div> </td> </tr> <tr> <td> <div class="G">saddhāyāpatti desaye.</div> </td> </tr> </table> </div>
</div>
<div class="q" id="p_3V_2038"> <div class="p"> <table class="singleColumn"> <tr> <td> <div class="pN">2038</div> <div class="G">Antosīmāyaṃ tattheva,</div> </td> </tr> <tr> <td> <div class="G">bālakañceva vaṃsadā;</div> </td> </tr> <tr> <td> <div class="G">Pālileyyā ca sāvatthi,</div> </td> </tr> <tr> <td> <div class="G">sāriputto ca kolito.</div> </td> </tr> </table> </div>
</div>
<div class="q" id="p_3V_2039"> <div class="p"> <table class="singleColumn"> <tr> <td> <div class="pN">2039</div> <div class="G">Mahākassapakaccānā,</div> </td> </tr> <tr> <td> <div class="G">koṭṭhiko kappinena ca;</div> </td> </tr> <tr> <td> <div class="G">Mahācundo anuruddho,</div> </td> </tr> <tr> <td> <div class="G">revato upāli cubho.</div> </td> </tr> </table> </div>
</div>
<div class="q" id="p_3V_2040"> <div class="p"> <table class="singleColumn"> <tr> <td> <div class="pN">2040</div> <div class="G">Ānando rāhulo ceva,</div> </td> </tr> <tr> <td> <div class="G">gotamīnāthapiṇḍiko;</div> </td> </tr> <tr> <td> <div class="G">Senāsanaṃ vivittañca,</div> </td> </tr> <tr> <td> <div class="G">āmisaṃ samakampi ca.</div> </td> </tr> </table> </div>
</div>
<div class="q" id="p_3V_2041"> <div class="p"> <table class="singleColumn"> <tr> <td> <div class="pN">2041</div> <div class="G">Na kehi chando dātabbo,</div> </td> </tr> <tr> <td> <div class="G">upāliparipucchito;</div> </td> </tr> <tr> <td> <div class="G">Anānuvajjo sīlena,</div> </td> </tr> <tr> <td> <div class="G">sāmaggī jinasāsaneti.</div> </td> </tr> </table> </div>
</div>
<div class="ENDH3" id="p_3V_2042">
<span class="pN">2042</span>Kosambakakkhandhako niṭṭhito.</div>
<div class="ENDH3" id="p_3V_2043">
<span class="pN">2043</span>Mahāvaggo niṭṭhito.</div>
<div class="ENDBOOK" id="p_3V_2044">
<span class="pN">2044</span>Mahāvaggapāḷi niṭṭhitā.</div>
</html>
