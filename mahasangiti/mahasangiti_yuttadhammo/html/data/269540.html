<html>
<div class="i">1.3.5 Satokāriñāṇaniddesa</div> <div class="h">Mahāvagga</div>
<div class="h">Ānāpānassatikathā</div>
<div class="h">Satokāriñāṇaniddesa</div>
<div class="q" id="p_26Ps_916"> <div class="divNumber">163.</div> <div class="p">
<span class="pN">916</span>Katamāni bāttiṃsa satokārissa ñāṇāni? Idha bhikkhu araññagato vā rukkhamūlagato vā suññāgāragato vā nisīdati pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. So satova assasati sato passasati. Dīghaṃ vā assasanto “dīghaṃ assasāmī”ti pajānāti. Dīghaṃ vā passasanto “dīghaṃ passasāmī”ti pajānāti. Rassaṃ vā assasanto “rassaṃ assasāmī”ti pajānāti. Rassaṃ vā passasanto “rassaṃ passasāmī”ti pajānāti. “Sabbakāyapaṭisaṃvedī assasissāmī”ti sikkhati. “Sabbakāyapaṭisaṃvedī passasissāmī”ti sikkhati. “Passambhayaṃ kāyasaṅkhāraṃ assasissāmī”ti sikkhati. “Passambhayaṃ kāyasaṅkhāraṃ passasissāmī”ti sikkhati. Pītipaṭisaṃvedī…pe…  sukhapaṭisaṃvedī…  cittasaṅkhārapaṭisaṃvedī…  passambhayaṃ cittasaṅkhāraṃ…  cittapaṭisaṃvedī…  abhippamodayaṃ cittaṃ…  samādahaṃ cittaṃ…  vimocayaṃ cittaṃ…  aniccānupassī…  virāgānupassī…  nirodhānupassī…  “paṭinissaggānupassī assasissāmī”ti sikkhati. “Paṭinissaggānupassī passasissāmī”ti sikkhati. </div>
</div>
<div class="h">Mahāvagga</div>
<div class="h">Ānāpānassatikathā</div>
<div class="h">Satokāriñāṇaniddesa</div>
<div class="q" id="p_26Ps_917"> <div class="divNumber">164.</div> <div class="p">
<span class="pN">917</span><span class="bold">Idhā</span>ti imissā diṭṭhiyā, imissā khantiyā, imissā ruciyā, imasmiṃ ādāye, imasmiṃ dhamme, imasmiṃ vinaye, imasmiṃ dhammavinaye, imasmiṃ pāvacane, imasmiṃ brahmacariye, imasmiṃ satthusāsane. Tena vuccati—  “idhā”ti. <span class="bold">Bhikkhū</span>ti puthujjanakalyāṇako vā hoti bhikkhu sekkho vā arahā vā akuppadhammo. <span class="bold">Araññan</span>ti nikkhamitvā bahi indakhīlā sabbametaṃ araññaṃ. <span class="bold">Rukkhamūlan</span>ti yattha bhikkhuno āsanaṃ paññattaṃ hoti mañco vā pīṭhaṃ vā bhisi vā taṭṭikā vā cammakhaṇḍo vā tiṇasantharo vā paṇṇasantharo vā palālasantharo vā, tattha bhikkhu caṅkamati vā tiṭṭhati vā nisīdati vā seyyaṃ vā kappeti. <span class="bold">Suññan</span>ti kenaci anākiṇṇaṃ hoti gahaṭṭhehi vā pabbajitehi vā. <span class="bold">Agāran</span>ti vihāro aḍḍhayogo pāsādo hammiyaṃ guhā. <span class="bold">Nisīdati pallaṅkaṃ ābhujitvā</span>ti nisinno hoti pallaṅkaṃ ābhujitvā. <span class="bold">Ujuṃ kāyaṃ paṇidhāyā</span>ti ujuko hoti kāyo ṭhito supaṇihito. <span class="bold">Parimukhaṃ satiṃ upaṭṭhapetvā</span>ti <span class="bold">parī</span>ti pariggahaṭṭho. <span class="bold">Mukhan</span>ti niyyānaṭṭho. <span class="bold">Satī</span>ti upaṭṭhānaṭṭho. Tena vuccati—  “parimukhaṃ satiṃ upaṭṭhapetvā”ti. </div>
</div>
<div class="h">Mahāvagga</div>
<div class="h">Ānāpānassatikathā</div>
<div class="h">Satokāriñāṇaniddesa</div>
<div class="q" id="p_26Ps_918"> <div class="divNumber">165.</div> <div class="p">
<span class="pN">918</span><span class="bold">Satova assasati, sato passasatī</span>ti bāttiṃsāya ākārehi sato kārī hoti. Dīghaṃ assāsavasena cittassa ekaggataṃ avikkhepaṃ pajānato sati upaṭṭhitā hoti. Tāya satiyā tena ñāṇena sato kārī hoti. Dīghaṃ passāsavasena cittassa ekaggataṃ avikkhepaṃ pajānato sati upaṭṭhitā hoti. Tāya satiyā tena ñāṇena sato kārī hoti. Rassaṃ assāsavasena cittassa ekaggataṃ avikkhepaṃ pajānato sati upaṭṭhitā hoti. Tāya satiyā tena ñāṇena sato kārī hoti. Rassaṃ passāsavasena cittassa ekaggataṃ avikkhepaṃ pajānato sati upaṭṭhitā hoti. Tāya satiyā tena ñāṇena sato kārī hoti…pe…  paṭinissaggānupassī assāsavasena…  paṭinissaggānupassī passāsavasena cittassa ekaggataṃ avikkhepaṃ pajānato sati upaṭṭhitā hoti. Tāya satiyā tena ñāṇena sato kārī hoti. </div>
</div>
</html>
