<html>
<div class="i">2.3.10 Adhikaraṇasamathasutta</div>
<div class="h">Dutiyapaṇṇāsaka</div>
<div class="h">Vinayavagga</div>
<div class="h">Adhikaraṇasamathasutta</div>
<div class="q" id="p_16A7_627"> <div class="divNumber">84.</div> <div class="p">
<span class="pN">627</span>“Sattime, bhikkhave, adhikaraṇasamathā dhammā uppannuppannānaṃ adhikaraṇānaṃ samathāya vūpasamāya. Katame satta? Sammukhāvinayo dātabbo, sativinayo dātabbo, amūḷhavinayo dātabbo, paṭiññātakaraṇaṃ dātabbaṃ, yebhuyyasikā dātabbā, tassapāpiyasikā dātabbā, tiṇavatthārako dātabbo. Ime kho, bhikkhave, satta adhikaraṇasamathā dhammā uppannuppannānaṃ adhikaraṇānaṃ samathāya vūpasamāyā”ti. </div>
</div>
<div class="CENTER" id="p_16A7_628">
<span class="pN">628</span>Dasamaṃ.</div>
<div class="CENTER" id="p_16A7_629">
<span class="pN">629</span>Vinayavaggo aṭṭhamo.</div>
<div class="SUMMARY" id="p_16A7_630">
<span class="pN">630</span><span class="firstLetter">T</span>assuddānaṃ</div>
<div class="q" id="p_16A7_631"> <div class="p"> <table class="singleColumn"> <tr> <td> <div class="pN">631</div> <div class="G">Caturo vinayadharā,</div> </td> </tr> <tr> <td> <div class="G">caturo ceva sobhanā;</div> </td> </tr> <tr> <td> <div class="G">Sāsanaṃ adhikaraṇa-</div> </td> </tr> <tr> <td> <div class="G">samathenaṭṭhame dasāti.</div> </td> </tr> </table> </div>
</div>
</html>
