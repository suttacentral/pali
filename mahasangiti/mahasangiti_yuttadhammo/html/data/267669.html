<html>
<div class="i">54.5 Kumārakassapattheraapadāna</div>
<div class="h">Kaccāyanavagga</div>
<div class="h">Kumārakassapattheraapadāna</div>
<div class="q" id="p_20Ap1_7105"> <div class="divNumber">150.</div> <div class="p"> <table class="singleColumn"> <tr> <td> <div class="pN">7105</div> <div class="G">“Ito satasahassamhi,</div> </td> </tr> <tr> <td> <div class="G">kappe uppajji nāyako;</div> </td> </tr> <tr> <td> <div class="G">Sabbalokahito vīro,</div> </td> </tr> <tr> <td> <div class="G">padumuttaranāmako.</div> </td> </tr> </table> </div>
</div>
<div class="q" id="p_20Ap1_7106"> <div class="divNumber">151.</div> <div class="p"> <table class="singleColumn"> <tr> <td> <div class="pN">7106</div> <div class="G">Tadāhaṃ brāhmaṇo hutvā,</div> </td> </tr> <tr> <td> <div class="G">vissuto vedapāragū;</div> </td> </tr> <tr> <td> <div class="G">Divāvihāraṃ vicaraṃ,</div> </td> </tr> <tr> <td> <div class="G">addasaṃ lokanāyakaṃ.</div> </td> </tr> </table> </div>
</div>
<div class="q" id="p_20Ap1_7107"> <div class="divNumber">152.</div> <div class="p"> <table class="singleColumn"> <tr> <td> <div class="pN">7107</div> <div class="G">Catusaccaṃ pakāsentaṃ,</div> </td> </tr> <tr> <td> <div class="G">bodhayantaṃ sadevakaṃ;</div> </td> </tr> <tr> <td> <div class="G">Vicittakathikānaggaṃ,</div> </td> </tr> <tr> <td> <div class="G">vaṇṇayantaṃ mahājane.</div> </td> </tr> </table> </div>
</div>
<div class="q" id="p_20Ap1_7108"> <div class="divNumber">153.</div> <div class="p"> <table class="singleColumn"> <tr> <td> <div class="pN">7108</div> <div class="G">Tadā muditacittohaṃ,</div> </td> </tr> <tr> <td> <div class="G">nimantetvā tathāgataṃ;</div> </td> </tr> <tr> <td> <div class="G">Nānārattehi vatthehi,</div> </td> </tr> <tr> <td> <div class="G">alaṅkaritvāna maṇḍapaṃ.</div> </td> </tr> </table> </div>
</div>
<div class="q" id="p_20Ap1_7109"> <div class="divNumber">154.</div> <div class="p"> <table class="singleColumn"> <tr> <td> <div class="pN">7109</div> <div class="G">Nānāratanapajjotaṃ,</div> </td> </tr> <tr> <td> <div class="G">sasaṃghaṃ bhojayiṃ tahiṃ;</div> </td> </tr> <tr> <td> <div class="G">Bhojayitvāna sattāhaṃ,</div> </td> </tr> <tr> <td> <div class="G">nānaggarasabhojanaṃ.</div> </td> </tr> </table> </div>
</div>
<div class="q" id="p_20Ap1_7110"> <div class="divNumber">155.</div> <div class="p"> <table class="singleColumn"> <tr> <td> <div class="pN">7110</div> <div class="G">Nānācittehi pupphehi,</div> </td> </tr> <tr> <td> <div class="G">pūjayitvā sasāvakaṃ;</div> </td> </tr> <tr> <td> <div class="G">Nipacca pādamūlamhi,</div> </td> </tr> <tr> <td> <div class="G">taṃ ṭhānaṃ patthayiṃ ahaṃ.</div> </td> </tr> </table> </div>
</div>
<div class="q" id="p_20Ap1_7111"> <div class="divNumber">156.</div> <div class="p"> <table class="singleColumn"> <tr> <td> <div class="pN">7111</div> <div class="G">Tadā munivaro āha,</div> </td> </tr> <tr> <td> <div class="G">karuṇekarasāsayo;</div> </td> </tr> <tr> <td> <div class="G">‘Passathetaṃ dijavaraṃ,</div> </td> </tr> <tr> <td> <div class="G">padumānanalocanaṃ.</div> </td> </tr> </table> </div>
</div>
<div class="q" id="p_20Ap1_7112"> <div class="divNumber">157.</div> <div class="p"> <table class="singleColumn"> <tr> <td> <div class="pN">7112</div> <div class="G">Pītipāmojjabahulaṃ,</div> </td> </tr> <tr> <td> <div class="G">samuggatatanūruhaṃ;</div> </td> </tr> <tr> <td> <div class="G">Hāsamhitavisālakkhaṃ,</div> </td> </tr> <tr> <td> <div class="G">mama sāsanalālasaṃ.</div> </td> </tr> </table> </div>
</div>
<div class="q" id="p_20Ap1_7113"> <div class="divNumber">158.</div> <div class="p"> <table class="singleColumn"> <tr> <td> <div class="pN">7113</div> <div class="G">Patitaṃ pādamūle me,</div> </td> </tr> <tr> <td> <div class="G">ekāvatthasumānasaṃ;</div> </td> </tr> <tr> <td> <div class="G">Esa pattheti taṃ ṭhānaṃ,</div> </td> </tr> <tr> <td> <div class="G">vicittakathikattanaṃ.</div> </td> </tr> </table> </div>
</div>
<div class="q" id="p_20Ap1_7114"> <div class="divNumber">159.</div> <div class="p"> <table class="singleColumn"> <tr> <td> <div class="pN">7114</div> <div class="G">Satasahassito kappe,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_7115"> <div class="divNumber">160.</div> <div class="p"> <table class="singleColumn"> <tr> <td> <div class="pN">7115</div> <div class="G">Tassa dhammesu dāyādo,</div> </td> </tr> <tr> <td> <div class="G">oraso dhammanimmito;</div> </td> </tr> <tr> <td> <div class="G">Kumārakassapo nāma,</div> </td> </tr> <tr> <td> <div class="G">hessati satthu sāvako.</div> </td> </tr> </table> </div>
</div>
<div class="q" id="p_20Ap1_7116"> <div class="divNumber">161.</div> <div class="p"> <table class="singleColumn"> <tr> <td> <div class="pN">7116</div> <div class="G">Vicittapupphadussānaṃ,</div> </td> </tr> <tr> <td> <div class="G">ratanānañca vāhasā;</div> </td> </tr> <tr> <td> <div class="G">Vicittakathikānaṃ so,</div> </td> </tr> <tr> <td> <div class="G">aggataṃ pāpuṇissati’.</div> </td> </tr> </table> </div>
</div>
<div class="q" id="p_20Ap1_7117"> <div class="divNumber">162.</div> <div class="p"> <table class="singleColumn"> <tr> <td> <div class="pN">7117</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṃ dehaṃ,</div> </td> </tr> <tr> <td> <div class="G">tāvatiṃsamagacchahaṃ.</div> </td> </tr> </table> </div>
</div>
<div class="q" id="p_20Ap1_7118"> <div class="divNumber">163.</div> <div class="p"> <table class="singleColumn"> <tr> <td> <div class="pN">7118</div> <div class="G">Paribbhamaṃ bhavābhave,</div> </td> </tr> <tr> <td> <div class="G">raṅgamajjhe yathā naṭo;</div> </td> </tr> <tr> <td> <div class="G">Sākhamigatrajo hutvā,</div> </td> </tr> <tr> <td> <div class="G">migiyā kucchimokkamiṃ.</div> </td> </tr> </table> </div>
</div>
<div class="q" id="p_20Ap1_7119"> <div class="divNumber">164.</div> <div class="p"> <table class="singleColumn"> <tr> <td> <div class="pN">7119</div> <div class="G">Tadā mayi kucchigate,</div> </td> </tr> <tr> <td> <div class="G">vajjhavāro upaṭṭhito;</div> </td> </tr> <tr> <td> <div class="G">Sākhena cattā me mātā,</div> </td> </tr> <tr> <td> <div class="G">nigrodhaṃ saraṇaṃ gatā.</div> </td> </tr> </table> </div>
</div>
<div class="q" id="p_20Ap1_7120"> <div class="divNumber">165.</div> <div class="p"> <table class="singleColumn"> <tr> <td> <div class="pN">7120</div> <div class="G">Tena sā migarājena,</div> </td> </tr> <tr> <td> <div class="G">maraṇā parimocitā;</div> </td> </tr> <tr> <td> <div class="G">Pariccajitvā sapāṇaṃ,</div> </td> </tr> <tr> <td> <div class="G">mamevaṃ ovadī tadā.</div> </td> </tr> </table> </div>
</div>
<div class="q" id="p_20Ap1_7121"> <div class="divNumber">166.</div> <div class="p"> <table class="singleColumn"> <tr> <td> <div class="pN">7121</div> <div class="G">‘Nigrodhameva seveyya,</div> </td> </tr> <tr> <td> <div class="G">na sākhamupasaṃvase;</div> </td> </tr> <tr> <td> <div class="G">Nigrodhasmiṃ mataṃ seyyo,</div> </td> </tr> <tr> <td> <div class="G">yañce sākhamhi jīvitaṃ’.</div> </td> </tr> </table> </div>
</div>
<div class="q" id="p_20Ap1_7122"> <div class="divNumber">167.</div> <div class="p"> <table class="singleColumn"> <tr> <td> <div class="pN">7122</div> <div class="G">Tenānusiṭṭhā migayūthapena,</div> </td> </tr> <tr> <td> <div class="G">Ahañca mātā ca tathetare ca;</div> </td> </tr> <tr> <td> <div class="G">Āgamma rammaṃ tusitādhivāsaṃ,</div> </td> </tr> <tr> <td> <div class="G">Gatā pavāsaṃ sagharaṃ yatheva.</div> </td> </tr> </table> </div>
</div>
<div class="q" id="p_20Ap1_7123"> <div class="divNumber">168.</div> <div class="p"> <table class="singleColumn"> <tr> <td> <div class="pN">7123</div> <div class="G">Puno kassapavīrassa,</div> </td> </tr> <tr> <td> <div class="G">atthamentamhi sāsane;</div> </td> </tr> <tr> <td> <div class="G">Āruyha selasikharaṃ,</div> </td> </tr> <tr> <td> <div class="G">yuñjitvā jinasāsanaṃ.</div> </td> </tr> </table> </div>
</div>
<div class="q" id="p_20Ap1_7124"> <div class="divNumber">169.</div> <div class="p"> <table class="singleColumn"> <tr> <td> <div class="pN">7124</div> <div class="G">Idānāhaṃ rājagahe,</div> </td> </tr> <tr> <td> <div class="G">jāto seṭṭhikule ahuṃ;</div> </td> </tr> <tr> <td> <div class="G">Āpannasattā me mātā,</div> </td> </tr> <tr> <td> <div class="G">pabbaji anagāriyaṃ.</div> </td> </tr> </table> </div>
</div>
<div class="q" id="p_20Ap1_7125"> <div class="divNumber">170.</div> <div class="p"> <table class="singleColumn"> <tr> <td> <div class="pN">7125</div> <div class="G">Sagabbhaṃ taṃ viditvāna,</div> </td> </tr> <tr> <td> <div class="G">devadattamupānayuṃ;</div> </td> </tr> <tr> <td> <div class="G">So avoca ‘vināsetha,</div> </td> </tr> <tr> <td> <div class="G">pāpikaṃ bhikkhuniṃ imaṃ’.</div> </td> </tr> </table> </div>
</div>
<div class="q" id="p_20Ap1_7126"> <div class="divNumber">171.</div> <div class="p"> <table class="singleColumn"> <tr> <td> <div class="pN">7126</div> <div class="G">Idānipi munindena,</div> </td> </tr> <tr> <td> <div class="G">jinena anukampitā;</div> </td> </tr> <tr> <td> <div class="G">Sukhinī ajanī mayhaṃ,</div> </td> </tr> <tr> <td> <div class="G">mātā bhikkhunupassaye.</div> </td> </tr> </table> </div>
</div>
<div class="q" id="p_20Ap1_7127"> <div class="divNumber">172.</div> <div class="p"> <table class="singleColumn"> <tr> <td> <div class="pN">7127</div> <div class="G">Taṃ viditvā mahīpālo,</div> </td> </tr> <tr> <td> <div class="G">kosalo maṃ aposayi;</div> </td> </tr> <tr> <td> <div class="G">Kumāraparihārena,</div> </td> </tr> <tr> <td> <div class="G">nāmenāhañca kassapo.</div> </td> </tr> </table> </div>
</div>
<div class="q" id="p_20Ap1_7128"> <div class="divNumber">173.</div> <div class="p"> <table class="singleColumn"> <tr> <td> <div class="pN">7128</div> <div class="G">Mahākassapamāgamma,</div> </td> </tr> <tr> <td> <div class="G">ahaṃ kumārakassapo;</div> </td> </tr> <tr> <td> <div class="G">Vammikasadisaṃ kāyaṃ,</div> </td> </tr> <tr> <td> <div class="G">sutvā buddhena desitaṃ.</div> </td> </tr> </table> </div>
</div>
<div class="q" id="p_20Ap1_7129"> <div class="divNumber">174.</div> <div class="p"> <table class="singleColumn"> <tr> <td> <div class="pN">7129</div> <div class="G">Tato cittaṃ vimucci me,</div> </td> </tr> <tr> <td> <div class="G">anupādāya sabbaso;</div> </td> </tr> <tr> <td> <div class="G">Pāyāsiṃ damayitvāhaṃ,</div> </td> </tr> <tr> <td> <div class="G">etadaggamapāpuṇiṃ.</div> </td> </tr> </table> </div>
</div>
<div class="q" id="p_20Ap1_7130"> <div class="divNumber">175.</div> <div class="p"> <table class="singleColumn"> <tr> <td> <div class="pN">7130</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_7131"> <div class="divNumber">176.</div> <div class="p"> <table class="singleColumn"> <tr> <td> <div class="pN">7131</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap1_7132"> <div class="divNumber">177.</div> <div class="p"> <table class="singleColumn"> <tr> <td> <div class="pN">7132</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_7133"> <div class="p">
<span class="pN">7133</span>Itthaṃ sudaṃ āyasmā kumārakassapo thero imā gāthāyo abhāsitthāti. </div>
</div>
<div class="CENTER" id="p_20Ap1_7134">
<span class="pN">7134</span>Kumārakassapattherassāpadānaṃ pañcamaṃ.<br> Catuvīsatimaṃ bhāṇavāraṃ.</div>
</html>
