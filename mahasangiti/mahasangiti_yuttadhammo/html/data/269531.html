<html>
<div class="i">1.2.11 Ahantimānavinibandhādiṭṭhiniddesa</div>
<div class="h">Mahāvagga</div>
<div class="h">Diṭṭhikathā</div>
<div class="h">Ahantimānavinibandhādiṭṭhiniddesa</div>
<div class="q" id="p_26Ps_815"> <div class="divNumber">144.</div> <div class="p">
<span class="pN">815</span>“Ahan”ti—  mānavinibandhāya diṭṭhiyā katamehi aṭṭhārasahi ākārehi abhiniveso hoti? Cakkhu ahanti—  abhinivesaparāmāso. Ahanti—  mānavinibandhā diṭṭhi. Diṭṭhi na vatthu, vatthu na diṭṭhi. Aññā diṭṭhi, aññaṃ vatthu. Yā ca diṭṭhi yañca vatthu—  ayaṃ paṭhamā “ahan”ti—  mānavinibandhā diṭṭhi. Mānavinibandhā diṭṭhi micchādiṭṭhi…pe…  imāni saññojanāni, na ca diṭṭhiyo. </div>
</div>
<div class="q" id="p_26Ps_816"> <div class="p">
<span class="pN">816</span>Sotaṃ ahanti…pe…  ghānaṃ ahanti…pe…  jivhā ahanti…pe…  kāyo ahanti…pe…  mano ahanti…pe…  rūpā ahanti…pe…  dhammā ahanti…  cakkhuviññāṇaṃ ahanti…pe…  manoviññāṇaṃ ahanti—  abhinivesaparāmāso. Ahanti—  mānavinibandhā diṭṭhi. Diṭṭhi na vatthu, vatthu na diṭṭhi. Aññā diṭṭhi, aññaṃ vatthu. Yā ca diṭṭhi yañca vatthu—  ayaṃ aṭṭhārasamī “ahan”ti—  mānavinibandhā diṭṭhi. Mānavinibandhā diṭṭhi micchādiṭṭhi…pe…  imāni saññojanāni, na ca diṭṭhiyo. “Ahan”ti—  mānavinibandhāya diṭṭhiyā imehi aṭṭhārasahi ākārehi abhiniveso hoti. </div>
</div>
<div class="CENTER" id="p_26Ps_817">
<span class="pN">817</span>Ahantimānavinibandhādiṭṭhiniddeso ekādasamo.</div>
</html>
