<html>
<div class="i">5.2.4 Bahubhāṇisutta</div>
<div class="h">Pañcamapaṇṇāsaka</div>
<div class="h">Akkosakavagga</div>
<div class="h">Bahubhāṇisutta</div>
<div class="q" id="p_16A5_1236"> <div class="divNumber">214.</div> <div class="p">
<span class="pN">1236</span>“Pañcime, bhikkhave, ādīnavā bahubhāṇismiṃ puggale. Katame pañca? Musā bhaṇati, pisuṇaṃ bhaṇati, pharusaṃ bhaṇati, samphappalāpaṃ bhaṇati, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati. Ime kho, bhikkhave, pañca ādīnavā bahubhāṇismiṃ puggale. </div>
</div>
<div class="q" id="p_16A5_1237"> <div class="p">
<span class="pN">1237</span>Pañcime, bhikkhave, ānisaṃsā mantabhāṇismiṃ puggale. Katame pañca? Na musā bhaṇati, na pisuṇaṃ bhaṇati, na pharusaṃ bhaṇati, na samphappalāpaṃ bhaṇati, kāyassa bhedā paraṃ maraṇā sugatiṃ saggaṃ lokaṃ upapajjati. Ime kho, bhikkhave, pañca ānisaṃsā mantabhāṇismiṃ puggale”ti. </div>
</div>
<div class="CENTER" id="p_16A5_1238">
<span class="pN">1238</span>Catutthaṃ.</div>
</html>
