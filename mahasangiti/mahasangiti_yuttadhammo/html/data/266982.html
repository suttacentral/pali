<html>
<div class="i">1.10 Khallāṭiyapetivatthu</div>
<div class="h">Uragavagga</div>
<div class="h">Khallāṭiyapetivatthu</div>
<div class="q" id="p_19Pv_68"> <div class="divNumber">58.</div> <div class="p"> <table class="singleColumn"> <tr> <td> <div class="pN">68</div> <div class="G">“Kā nu antovimānasmiṃ,</div> </td> </tr> <tr> <td> <div class="G">tiṭṭhantī nūpanikkhami;</div> </td> </tr> <tr> <td> <div class="G">Upanikkhamassu bhadde,</div> </td> </tr> <tr> <td> <div class="G">passāma taṃ bahiṭṭhitan”ti.</div> </td> </tr> </table> </div>
</div>
<div class="q" id="p_19Pv_69"> <div class="divNumber">59.</div> <div class="p"> <table class="singleColumn"> <tr> <td> <div class="pN">69</div> <div class="G">“Aṭṭīyāmi harāyāmi,</div> </td> </tr> <tr> <td> <div class="G">naggā nikkhamituṃ bahi;</div> </td> </tr> <tr> <td> <div class="G">Kesehamhi paṭicchannā,</div> </td> </tr> <tr> <td> <div class="G">puññaṃ me appakaṃ katan”ti.</div> </td> </tr> </table> </div>
</div>
<div class="q" id="p_19Pv_70"> <div class="divNumber">60.</div> <div class="p"> <table class="singleColumn"> <tr> <td> <div class="pN">70</div> <div class="G">“Handuttarīyaṃ dadāmi te,</div> </td> </tr> <tr> <td> <div class="G">idaṃ dussaṃ nivāsaya;</div> </td> </tr> <tr> <td> <div class="G">Idaṃ dussaṃ nivāsetvā,</div> </td> </tr> <tr> <td> <div class="G">ehi nikkhama sobhane;</div> </td> </tr> <tr> <td> <div class="G">Upanikkhamassu bhadde,</div> </td> </tr> <tr> <td> <div class="G">passāma taṃ bahiṭṭhitan”ti.</div> </td> </tr> </table> </div>
</div>
<div class="q" id="p_19Pv_71"> <div class="divNumber">61.</div> <div class="p"> <table class="singleColumn"> <tr> <td> <div class="pN">71</div> <div class="G">“Hatthena hatthe te dinnaṃ,</div> </td> </tr> <tr> <td> <div class="G">na mayhaṃ upakappati;</div> </td> </tr> <tr> <td> <div class="G">Esetthupāsako saddho,</div> </td> </tr> <tr> <td> <div class="G">sammāsambuddhasāvako.</div> </td> </tr> </table> </div>
</div>
<div class="q" id="p_19Pv_72"> <div class="divNumber">62.</div> <div class="p"> <table class="singleColumn"> <tr> <td> <div class="pN">72</div> <div class="G">Etaṃ acchādayitvāna,</div> </td> </tr> <tr> <td> <div class="G">mama dakkhiṇamādisa;</div> </td> </tr> <tr> <td> <div class="G">Tathāhaṃ sukhitā hessaṃ,</div> </td> </tr> <tr> <td> <div class="G">sabbakāmasamiddhinī”ti.</div> </td> </tr> </table> </div>
</div>
<div class="q" id="p_19Pv_73"> <div class="divNumber">63.</div> <div class="p"> <table class="singleColumn"> <tr> <td> <div class="pN">73</div> <div class="G">Tañca te nhāpayitvāna,</div> </td> </tr> <tr> <td> <div class="G">vilimpetvāna vāṇijā;</div> </td> </tr> <tr> <td> <div class="G">Vatthehacchādayitvāna,</div> </td> </tr> <tr> <td> <div class="G">tassā dakkhiṇamādisuṃ.</div> </td> </tr> </table> </div>
</div>
<div class="q" id="p_19Pv_74"> <div class="divNumber">64.</div> <div class="p"> <table class="singleColumn"> <tr> <td> <div class="pN">74</div> <div class="G">Samanantarānuddiṭṭhe,</div> </td> </tr> <tr> <td> <div class="G">vipāko udapajjatha;</div> </td> </tr> <tr> <td> <div class="G">Bhojanacchādanapānīyaṃ,</div> </td> </tr> <tr> <td> <div class="G">dakkhiṇāya idaṃ phalaṃ.</div> </td> </tr> </table> </div>
</div>
<div class="q" id="p_19Pv_75"> <div class="divNumber">65.</div> <div class="p"> <table class="singleColumn"> <tr> <td> <div class="pN">75</div> <div class="G">Tato suddhā sucivasanā,</div> </td> </tr> <tr> <td> <div class="G">kāsikuttamadhārinī;</div> </td> </tr> <tr> <td> <div class="G">Hasantī vimānā nikkhami,</div> </td> </tr> <tr> <td> <div class="G">dakkhiṇāya idaṃ phalanti.</div> </td> </tr> </table> </div>
</div>
<div class="q" id="p_19Pv_76"> <div class="divNumber">66.</div> <div class="p"> <table class="singleColumn"> <tr> <td> <div class="pN">76</div> <div class="G">“Sucittarūpaṃ ruciraṃ,</div> </td> </tr> <tr> <td> <div class="G">vimānaṃ te pabhāsati;</div> </td> </tr> <tr> <td> <div class="G">Devate pucchitācikkha,</div> </td> </tr> <tr> <td> <div class="G">kissa kammassidaṃ phalan”ti.</div> </td> </tr> </table> </div>
</div>
<div class="q" id="p_19Pv_77"> <div class="divNumber">67.</div> <div class="p"> <table class="singleColumn"> <tr> <td> <div class="pN">77</div> <div class="G">“Bhikkhuno caramānassa,</div> </td> </tr> <tr> <td> <div class="G">doṇinimmajjaniṃ ahaṃ;</div> </td> </tr> <tr> <td> <div class="G">Adāsiṃ ujubhūtassa,</div> </td> </tr> <tr> <td> <div class="G">vippasannena cetasā.</div> </td> </tr> </table> </div>
</div>
<div class="q" id="p_19Pv_78"> <div class="divNumber">68.</div> <div class="p"> <table class="singleColumn"> <tr> <td> <div class="pN">78</div> <div class="G">Tassa kammassa kusalassa,</div> </td> </tr> <tr> <td> <div class="G">vipākaṃ dīghamantaraṃ;</div> </td> </tr> <tr> <td> <div class="G">Anubhomi vimānasmiṃ,</div> </td> </tr> <tr> <td> <div class="G">tañca dāni parittakaṃ.</div> </td> </tr> </table> </div>
</div>
<div class="q" id="p_19Pv_79"> <div class="divNumber">69.</div> <div class="p"> <table class="singleColumn"> <tr> <td> <div class="pN">79</div> <div class="G">Uddhaṃ catūhi māsehi,</div> </td> </tr> <tr> <td> <div class="G">kālakiriyā bhavissati;</div> </td> </tr> <tr> <td> <div class="G">Ekantakaṭukaṃ ghoraṃ,</div> </td> </tr> <tr> <td> <div class="G">nirayaṃ papatissahaṃ.</div> </td> </tr> </table> </div>
</div>
<div class="q" id="p_19Pv_80"> <div class="divNumber">70.</div> <div class="p"> <table class="singleColumn"> <tr> <td> <div class="pN">80</div> <div class="G">Catukkaṇṇaṃ catudvāraṃ,</div> </td> </tr> <tr> <td> <div class="G">vibhattaṃ bhāgaso mitaṃ;</div> </td> </tr> <tr> <td> <div class="G">Ayopākārapariyantaṃ,</div> </td> </tr> <tr> <td> <div class="G">ayasā paṭikujjitaṃ.</div> </td> </tr> </table> </div>
</div>
<div class="q" id="p_19Pv_81"> <div class="divNumber">71.</div> <div class="p"> <table class="singleColumn"> <tr> <td> <div class="pN">81</div> <div class="G">Tassa ayomayā bhūmi,</div> </td> </tr> <tr> <td> <div class="G">jalitā tejasā yutā;</div> </td> </tr> <tr> <td> <div class="G">Samantā yojanasataṃ,</div> </td> </tr> <tr> <td> <div class="G">pharitvā tiṭṭhati sabbadā.</div> </td> </tr> </table> </div>
</div>
<div class="q" id="p_19Pv_82"> <div class="divNumber">72.</div> <div class="p"> <table class="singleColumn"> <tr> <td> <div class="pN">82</div> <div class="G">Tatthāhaṃ dīghamaddhānaṃ,</div> </td> </tr> <tr> <td> <div class="G">dukkhaṃ vedissa vedanaṃ;</div> </td> </tr> <tr> <td> <div class="G">Phalañca pāpakammassa,</div> </td> </tr> <tr> <td> <div class="G">tasmā socāmahaṃ bhusan”ti.</div> </td> </tr> </table> </div>
</div>
<div class="CENTER" id="p_19Pv_83">
<span class="pN">83</span>Khallāṭiyapetivatthu dasamaṃ.</div>
</html>
