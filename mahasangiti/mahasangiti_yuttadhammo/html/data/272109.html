<html>
<div class="i">4.5 Yebhuyyasikā</div>
<div class="h">Samathakkhandhaka</div>
<div class="h">Yebhuyyasikā</div>
<div class="q" id="p_4V_849"> <div class="divNumber">202.</div> <div class="p">
<span class="pN">849</span>Tena kho pana samayena bhikkhū saṃghamajjhe bhaṇḍanajātā kalahajātā vivādāpannā aññamaññaṃ mukhasattīhi vitudantā viharanti, na sakkonti taṃ adhikaraṇaṃ vūpasametuṃ. Bhagavato etamatthaṃ ārocesuṃ. “Anujānāmi, bhikkhave, evarūpaṃ adhikaraṇaṃ yebhuyyasikāya vūpasametuṃ. Pañcahaṅgehi samannāgato bhikkhu salākaggāhāpako sammannitabbo—  yo na chandāgatiṃ gaccheyya, na dosāgatiṃ gaccheyya, na mohāgatiṃ gaccheyya, na bhayāgatiṃ gaccheyya, gahitāgahitañca jāneyya. Evañca pana, bhikkhave, sammannitabbo. Paṭhamaṃ bhikkhu yācitabbo, yācitvā byattena bhikkhunā paṭibalena saṃgho ñāpetabbo—  </div>
</div>
<div class="q" id="p_4V_850"> <div class="divNumber">203.</div> <div class="p">
<span class="pN">850</span>‘Suṇātu me, bhante, saṃgho. Yadi saṃghassa pattakallaṃ, saṃgho itthannāmaṃ bhikkhuṃ salākaggāhāpakaṃ sammanneyya. Esā ñatti. </div>
</div>
<div class="q" id="p_4V_851"> <div class="p">
<span class="pN">851</span>Suṇātu me, bhante, saṃgho. Saṃgho itthannāmaṃ bhikkhuṃ salākaggāhāpakaṃ sammannati. Yassāyasmato khamati itthannāmassa bhikkhuno salākaggāhāpakassa sammuti, so tuṇhassa; yassa nakkhamati, so bhāseyya. </div>
</div>
<div class="q" id="p_4V_852"> <div class="p">
<span class="pN">852</span>Sammato saṃghena itthannāmo bhikkhu salākaggāhāpako. Khamati saṃghassa, tasmā tuṇhī, evametaṃ dhārayāmī’ti. </div>
</div>
<div class="q" id="p_4V_853"> <div class="divNumber">204.</div> <div class="p">
<span class="pN">853</span>Dasayime, bhikkhave, adhammikā salākaggāhā, dasa dhammikā. Katame dasa adhammikā salākaggāhā? Oramattakañca adhikaraṇaṃ hoti, na ca gatigataṃ hoti, na ca saritasāritaṃ hoti, jānāti adhammavādī bahutarāti, appeva nāma adhammavādī bahutarā assūti, jānāti saṃgho bhijjissatīti, appeva nāma saṃgho bhijjeyyāti, adhammena gaṇhanti, vaggā gaṇhanti, na ca yathādiṭṭhiyā gaṇhanti—  ime dasa adhammikā salākaggāhā. </div>
</div>
<div class="q" id="p_4V_854"> <div class="p">
<span class="pN">854</span>Katame dasa dhammikā salākaggāhā? Na ca oramattakaṃ adhikaraṇaṃ hoti, gatigatañca hoti, saritasāritañca hoti, jānāti dhammavādī bahutarāti, appeva nāma dhammavādī bahutarā assūti, jānāti saṃgho na bhijjissatīti, appeva nāma saṃgho na bhijjeyyāti, dhammena gaṇhanti, samaggā gaṇhanti, yathādiṭṭhiyā ca gaṇhanti—  ime dasa dhammikā salākaggāhā”ti. </div>
</div>
</html>
