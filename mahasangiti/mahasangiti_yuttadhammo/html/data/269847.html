<html>
<div class="i">7.7.1 Kumbhaṅgapañha</div>
<div class="h">Opammakathāpañha</div>
<div class="h">Kumbhavagga</div>
<div class="h">Kumbhaṅgapañha</div>
<div class="q" id="p_28Mi_1986"> <div class="divNumber">285.</div> <div class="p">
<span class="pN">1986</span>“Bhante nāgasena, ‘kumbhassa ekaṃ aṅgaṃ gahetabban’ti yaṃ vadesi, katamaṃ taṃ ekaṃ aṅgaṃ gahetabban”ti? “Yathā, mahārāja, kumbho sampuṇṇo na saṇati; evameva kho, mahārāja, yoginā yogāvacarena āgame adhigame pariyattiyaṃ sāmaññe pāramiṃ patvā na saṇitabbaṃ, na tena māno karaṇīyo, na dabbo dassetabbo, nihatamānena nihatadabbena bhavitabbaṃ, ujukena amukharena avikatthinā. Idaṃ, mahārāja, kumbhassa ekaṃ aṅgaṃ gahetabbaṃ. Bhāsitampetaṃ, mahārāja, bhagavatā devātidevena suttanipāte—  </div>
</div>
<div class="q" id="p_28Mi_1987"> <div class="p"> <table class="singleColumn"> <tr> <td> <div class="pN">1987</div> <div class="G">‘Yadūnakaṃ taṃ saṇati,</div> </td> </tr> <tr> <td> <div class="G">Yaṃ pūraṃ santameva taṃ;</div> </td> </tr> <tr> <td> <div class="G">Aḍḍhakumbhūpamo bālo,</div> </td> </tr> <tr> <td> <div class="G">Rahado pūrova paṇḍito’”ti.</div> </td> </tr> </table> </div>
</div>
<div class="CENTER" id="p_28Mi_1988">
<span class="pN">1988</span>Kumbhaṅgapañho paṭhamo.</div>
</html>
