<html>
<div class="i">21.1.3 Sudhābhojanajātaka</div>
<div class="h">Asītinipāta</div>
<div class="h">Cūḷahaṃsavagga</div>
<div class="h">Sudhābhojanajātaka</div>
<div class="q" id="p_23J_964"> <div class="divNumber">192.</div> <div class="p"> <table class="singleColumn"> <tr> <td> <div class="pN">964</div> <div class="G">“Neva kiṇāmi napi vikkiṇāmi,</div> </td> </tr> <tr> <td> <div class="G">Na cāpi me sannicayo ca atthi;</div> </td> </tr> <tr> <td> <div class="G">Sukiccharūpaṃ vatidaṃ parittaṃ,</div> </td> </tr> <tr> <td> <div class="G">Patthodano nālamayaṃ duvinnaṃ”.</div> </td> </tr> </table> </div>
</div>
<div class="q" id="p_23J_965"> <div class="divNumber">193.</div> <div class="p"> <table class="singleColumn"> <tr> <td> <div class="pN">965</div> <div class="G">“Appamhā appakaṃ dajjā,</div> </td> </tr> <tr> <td> <div class="G">anumajjhato majjhakaṃ;</div> </td> </tr> <tr> <td> <div class="G">Bahumhā bahukaṃ dajjā,</div> </td> </tr> <tr> <td> <div class="G">adānaṃ nupapajjati.</div> </td> </tr> </table> </div>
</div>
<div class="q" id="p_23J_966"> <div class="divNumber">194.</div> <div class="p"> <table class="singleColumn"> <tr> <td> <div class="pN">966</div> <div class="G">Taṃ taṃ vadāmi kosiya,</div> </td> </tr> <tr> <td> <div class="G">dehi dānāni bhuñja ca;</div> </td> </tr> <tr> <td> <div class="G">Ariyamaggaṃ samārūha,</div> </td> </tr> <tr> <td> <div class="G">nekāsī labhate sukhaṃ”.</div> </td> </tr> </table> </div>
</div>
<div class="q" id="p_23J_967"> <div class="divNumber">195.</div> <div class="p"> <table class="singleColumn"> <tr> <td> <div class="pN">967</div> <div class="G">“Moghañcassa hutaṃ hoti,</div> </td> </tr> <tr> <td> <div class="G">moghañcāpi samīhitaṃ;</div> </td> </tr> <tr> <td> <div class="G">Atithismiṃ yo nisinnasmiṃ,</div> </td> </tr> <tr> <td> <div class="G">eko bhuñjati bhojanaṃ.</div> </td> </tr> </table> </div>
</div>
<div class="q" id="p_23J_968"> <div class="divNumber">196.</div> <div class="p"> <table class="singleColumn"> <tr> <td> <div class="pN">968</div> <div class="G">Taṃ taṃ vadāmi kosiya,</div> </td> </tr> <tr> <td> <div class="G">dehi dānāni bhuñja ca;</div> </td> </tr> <tr> <td> <div class="G">Ariyamaggaṃ samārūha,</div> </td> </tr> <tr> <td> <div class="G">nekāsī labhate sukhaṃ”.</div> </td> </tr> </table> </div>
</div>
<div class="q" id="p_23J_969"> <div class="divNumber">197.</div> <div class="p"> <table class="singleColumn"> <tr> <td> <div class="pN">969</div> <div class="G">“Saccañcassa hutaṃ hoti,</div> </td> </tr> <tr> <td> <div class="G">saccañcāpi samīhitaṃ;</div> </td> </tr> <tr> <td> <div class="G">Atithismiṃ yo nisinnasmiṃ,</div> </td> </tr> <tr> <td> <div class="G">neko bhuñjati bhojanaṃ.</div> </td> </tr> </table> </div>
</div>
<div class="q" id="p_23J_970"> <div class="divNumber">198.</div> <div class="p"> <table class="singleColumn"> <tr> <td> <div class="pN">970</div> <div class="G">Taṃ taṃ vadāmi kosiya,</div> </td> </tr> <tr> <td> <div class="G">dehi dānāni bhuñja ca;</div> </td> </tr> <tr> <td> <div class="G">Ariyamaggaṃ samārūha,</div> </td> </tr> <tr> <td> <div class="G">nekāsī labhate sukhaṃ”.</div> </td> </tr> </table> </div>
</div>
<div class="q" id="p_23J_971"> <div class="divNumber">199.</div> <div class="p"> <table class="singleColumn"> <tr> <td> <div class="pN">971</div> <div class="G">“Sarañca juhati poso,</div> </td> </tr> <tr> <td> <div class="G">bahukāya gayāya ca;</div> </td> </tr> <tr> <td> <div class="G">Doṇe timbarutitthasmiṃ,</div> </td> </tr> <tr> <td> <div class="G">sīghasote mahāvahe.</div> </td> </tr> </table> </div>
</div>
<div class="q" id="p_23J_972"> <div class="divNumber">200.</div> <div class="p"> <table class="singleColumn"> <tr> <td> <div class="pN">972</div> <div class="G">Atra cassa hutaṃ hoti,</div> </td> </tr> <tr> <td> <div class="G">atra cassa samīhitaṃ;</div> </td> </tr> <tr> <td> <div class="G">Atithismiṃ yo nisinnasmiṃ,</div> </td> </tr> <tr> <td> <div class="G">neko bhuñjati bhojanaṃ.</div> </td> </tr> </table> </div>
</div>
<div class="q" id="p_23J_973"> <div class="divNumber">201.</div> <div class="p"> <table class="singleColumn"> <tr> <td> <div class="pN">973</div> <div class="G">Taṃ taṃ vadāmi kosiya,</div> </td> </tr> <tr> <td> <div class="G">dehi dānāni bhuñja ca;</div> </td> </tr> <tr> <td> <div class="G">Ariyamaggaṃ samārūha,</div> </td> </tr> <tr> <td> <div class="G">nekāsī labhate sukhaṃ”.</div> </td> </tr> </table> </div>
</div>
<div class="q" id="p_23J_974"> <div class="divNumber">202.</div> <div class="p"> <table class="singleColumn"> <tr> <td> <div class="pN">974</div> <div class="G">“Baḷisañhi so nigilati,</div> </td> </tr> <tr> <td> <div class="G">dīghasuttaṃ sabandhanaṃ;</div> </td> </tr> <tr> <td> <div class="G">Atithismiṃ yo nisinnasmiṃ,</div> </td> </tr> <tr> <td> <div class="G">eko bhuñjati bhojanaṃ.</div> </td> </tr> </table> </div>
</div>
<div class="q" id="p_23J_975"> <div class="divNumber">203.</div> <div class="p"> <table class="singleColumn"> <tr> <td> <div class="pN">975</div> <div class="G">Taṃ taṃ vadāmi kosiya,</div> </td> </tr> <tr> <td> <div class="G">dehi dānāni bhuñja ca;</div> </td> </tr> <tr> <td> <div class="G">Ariyamaggaṃ samārūha,</div> </td> </tr> <tr> <td> <div class="G">nekāsī labhate sukhaṃ”.</div> </td> </tr> </table> </div>
</div>
<div class="q" id="p_23J_976"> <div class="divNumber">204.</div> <div class="p"> <table class="singleColumn"> <tr> <td> <div class="pN">976</div> <div class="G">“Uḷāravaṇṇā vata brāhmaṇā ime,</div> </td> </tr> <tr> <td> <div class="G">Ayañca vo sunakho kissa hetu;</div> </td> </tr> <tr> <td> <div class="G">Uccāvacaṃ vaṇṇanibhaṃ vikubbati,</div> </td> </tr> <tr> <td> <div class="G">Akkhātha no brāhmaṇā ke nu tumhe”.</div> </td> </tr> </table> </div>
</div>
<div class="q" id="p_23J_977"> <div class="divNumber">205.</div> <div class="p"> <table class="singleColumn"> <tr> <td> <div class="pN">977</div> <div class="G">“Cando ca suriyo ca ubho idhāgatā,</div> </td> </tr> <tr> <td> <div class="G">Ayaṃ pana mātali devasārathi;</div> </td> </tr> <tr> <td> <div class="G">Sakkohamasmi tidasānamindo,</div> </td> </tr> <tr> <td> <div class="G">Eso ca kho pañcasikhoti vuccati.</div> </td> </tr> </table> </div>
</div>
<div class="q" id="p_23J_978"> <div class="divNumber">206.</div> <div class="p"> <table class="singleColumn"> <tr> <td> <div class="pN">978</div> <div class="G">Pāṇissarā mudiṅgā ca,</div> </td> </tr> <tr> <td> <div class="G">murajālambarāni ca;</div> </td> </tr> <tr> <td> <div class="G">Suttamenaṃ pabodhenti,</div> </td> </tr> <tr> <td> <div class="G">paṭibuddho ca nandati.</div> </td> </tr> </table> </div>
</div>
<div class="q" id="p_23J_979"> <div class="divNumber">207.</div> <div class="p"> <table class="singleColumn"> <tr> <td> <div class="pN">979</div> <div class="G">Ye kecime maccharino kadariyā,</div> </td> </tr> <tr> <td> <div class="G">Paribhāsakā samaṇabrāhmaṇānaṃ;</div> </td> </tr> <tr> <td> <div class="G">Idheva nikkhippa sarīradehaṃ,</div> </td> </tr> <tr> <td> <div class="G">Kāyassa bhedā nirayaṃ vajanti.</div> </td> </tr> </table> </div>
</div>
<div class="q" id="p_23J_980"> <div class="divNumber">208.</div> <div class="p"> <table class="singleColumn"> <tr> <td> <div class="pN">980</div> <div class="G">Ye kecime suggatimāsamānā,</div> </td> </tr> <tr> <td> <div class="G">Dhamme ṭhitā saṃyame saṃvibhāge;</div> </td> </tr> <tr> <td> <div class="G">Idheva nikkhippa sarīradehaṃ,</div> </td> </tr> <tr> <td> <div class="G">Kāyassa bhedā sugatiṃ vajanti.</div> </td> </tr> </table> </div>
</div>
<div class="q" id="p_23J_981"> <div class="divNumber">209.</div> <div class="p"> <table class="singleColumn"> <tr> <td> <div class="pN">981</div> <div class="G">Tvaṃ nosi ñāti purimāsu jātisu,</div> </td> </tr> <tr> <td> <div class="G">So maccharī rosako pāpadhammo;</div> </td> </tr> <tr> <td> <div class="G">Taveva atthāya idhāgatamhā,</div> </td> </tr> <tr> <td> <div class="G">Mā pāpadhammo nirayaṃ gamittha”.</div> </td> </tr> </table> </div>
</div>
<div class="q" id="p_23J_982"> <div class="divNumber">210.</div> <div class="p"> <table class="singleColumn"> <tr> <td> <div class="pN">982</div> <div class="G">“Addhā maṃ vo hitakāmā,</div> </td> </tr> <tr> <td> <div class="G">yaṃ maṃ samanusāsatha;</div> </td> </tr> <tr> <td> <div class="G">Sohaṃ tathā karissāmi,</div> </td> </tr> <tr> <td> <div class="G">sabbaṃ vuttaṃ hitesibhi.</div> </td> </tr> </table> </div>
</div>
<div class="q" id="p_23J_983"> <div class="divNumber">211.</div> <div class="p"> <table class="singleColumn"> <tr> <td> <div class="pN">983</div> <div class="G">Esāhamajjeva upāramāmi,</div> </td> </tr> <tr> <td> <div class="G">Na cāpihaṃ kiñci kareyya pāpaṃ;</div> </td> </tr> <tr> <td> <div class="G">Na cāpi me kiñci adeyyamatthi,</div> </td> </tr> <tr> <td> <div class="G">Na cāpidatvā udakaṃ pivāmi.</div> </td> </tr> </table> </div>
</div>
<div class="q" id="p_23J_984"> <div class="divNumber">212.</div> <div class="p"> <table class="singleColumn"> <tr> <td> <div class="pN">984</div> <div class="G">Evañca me dadato sabbakālaṃ,</div> </td> </tr> <tr> <td> <div class="G">Bhogā ime vāsava khīyissanti;</div> </td> </tr> <tr> <td> <div class="G">Tato ahaṃ pabbajissāmi sakka,</div> </td> </tr> <tr> <td> <div class="G">Hitvāna kāmāni yathodhikāni”.</div> </td> </tr> </table> </div>
</div>
<div class="q" id="p_23J_985"> <div class="divNumber">213.</div> <div class="p"> <table class="singleColumn"> <tr> <td> <div class="pN">985</div> <div class="G">Naguttame girivare gandhamādane,</div> </td> </tr> <tr> <td> <div class="G">Modanti tā devavarābhipālitā;</div> </td> </tr> <tr> <td> <div class="G">Athāgamā isivaro sabbalokagū,</div> </td> </tr> <tr> <td> <div class="G">Supupphitaṃ dumavarasākhamādiya.</div> </td> </tr> </table> </div>
</div>
<div class="q" id="p_23J_986"> <div class="divNumber">214.</div> <div class="p"> <table class="singleColumn"> <tr> <td> <div class="pN">986</div> <div class="G">Suciṃ sugandhaṃ tidasehi sakkataṃ,</div> </td> </tr> <tr> <td> <div class="G">Pupphuttamaṃ amaravarehi sevitaṃ;</div> </td> </tr> <tr> <td> <div class="G">Aladdha maccehi va dānavehi vā,</div> </td> </tr> <tr> <td> <div class="G">Aññatra devehi tadārahaṃ hidaṃ.</div> </td> </tr> </table> </div>
</div>
<div class="q" id="p_23J_987"> <div class="divNumber">215.</div> <div class="p"> <table class="singleColumn"> <tr> <td> <div class="pN">987</div> <div class="G">Tato catasso kanakattacūpamā,</div> </td> </tr> <tr> <td> <div class="G">Uṭṭhāya nāriyo pamadādhipā muniṃ;</div> </td> </tr> <tr> <td> <div class="G">Āsā ca saddhā ca sirī tato hirī,</div> </td> </tr> <tr> <td> <div class="G">Iccabravuṃ nāradadeva brāhmaṇaṃ.</div> </td> </tr> </table> </div>
</div>
<div class="q" id="p_23J_988"> <div class="divNumber">216.</div> <div class="p"> <table class="singleColumn"> <tr> <td> <div class="pN">988</div> <div class="G">“Sace anuddiṭṭhaṃ tayā mahāmuni,</div> </td> </tr> <tr> <td> <div class="G">Pupphaṃ imaṃ pārichattassa brahme;</div> </td> </tr> <tr> <td> <div class="G">Dadāhi no sabbā gati te ijjhatu,</div> </td> </tr> <tr> <td> <div class="G">Tuvampi no hohi yatheva vāsavo”.</div> </td> </tr> </table> </div>
</div>
<div class="q" id="p_23J_989"> <div class="divNumber">217.</div> <div class="p"> <table class="singleColumn"> <tr> <td> <div class="pN">989</div> <div class="G">Taṃ yācamānābhisamekkha nārado,</div> </td> </tr> <tr> <td> <div class="G">Iccabravī saṅkalahaṃ udīrayi;</div> </td> </tr> <tr> <td> <div class="G">“Na mayhamatthatthi imehi koci naṃ,</div> </td> </tr> <tr> <td> <div class="G">Yāyeva vo seyyasi sā piḷandhatha”.</div> </td> </tr> </table> </div>
</div>
<div class="q" id="p_23J_990"> <div class="divNumber">218.</div> <div class="p"> <table class="singleColumn"> <tr> <td> <div class="pN">990</div> <div class="G">“Tvaṃ nottamevābhisamekkha nārada,</div> </td> </tr> <tr> <td> <div class="G">Yassicchasi tassā anuppavecchasu;</div> </td> </tr> <tr> <td> <div class="G">Yassā hi no nārada tvaṃ padassasi,</div> </td> </tr> <tr> <td> <div class="G">Sāyeva no hehiti seṭṭhasammatā”.</div> </td> </tr> </table> </div>
</div>
<div class="q" id="p_23J_991"> <div class="divNumber">219.</div> <div class="p"> <table class="singleColumn"> <tr> <td> <div class="pN">991</div> <div class="G">“Akallametaṃ vacanaṃ sugatte,</div> </td> </tr> <tr> <td> <div class="G">Ko brāhmaṇo saṅkalahaṃ udīraye;</div> </td> </tr> <tr> <td> <div class="G">Gantvāna bhūtādhipameva pucchatha,</div> </td> </tr> <tr> <td> <div class="G">Sace na jānātha idhuttamādhamaṃ”.</div> </td> </tr> </table> </div>
</div>
<div class="q" id="p_23J_992"> <div class="divNumber">220.</div> <div class="p"> <table class="singleColumn"> <tr> <td> <div class="pN">992</div> <div class="G">Tā nāradena paramappakopitā,</div> </td> </tr> <tr> <td> <div class="G">Udīritā vaṇṇamadena mattā;</div> </td> </tr> <tr> <td> <div class="G">Sakāse gantvāna sahassacakkhuno,</div> </td> </tr> <tr> <td> <div class="G">“Pucchiṃsu bhūtādhipaṃ kā nu seyyasi”.</div> </td> </tr> </table> </div>
</div>
<div class="q" id="p_23J_993"> <div class="divNumber">221.</div> <div class="p"> <table class="singleColumn"> <tr> <td> <div class="pN">993</div> <div class="G">Tā disvā āyattamanā purindado,</div> </td> </tr> <tr> <td> <div class="G">Iccabravī devavaro katañjalī;</div> </td> </tr> <tr> <td> <div class="G">“Sabbāva vo hotha sugatte sādisī,</div> </td> </tr> <tr> <td> <div class="G">Ko neva bhadde kalahaṃ udīrayi”.</div> </td> </tr> </table> </div>
</div>
<div class="q" id="p_23J_994"> <div class="divNumber">222.</div> <div class="p"> <table class="singleColumn"> <tr> <td> <div class="pN">994</div> <div class="G">“Yo sabbalokaccarito mahāmuni,</div> </td> </tr> <tr> <td> <div class="G">Dhamme ṭhito nārado saccanikkamo;</div> </td> </tr> <tr> <td> <div class="G">So nobravi girivare gandhamādane,</div> </td> </tr> <tr> <td> <div class="G">Gantvāna bhūtādhipameva pucchatha;</div> </td> </tr> <tr> <td> <div class="G">Sace na jānātha idhuttamādhamaṃ”.</div> </td> </tr> </table> </div>
</div>
<div class="q" id="p_23J_995"> <div class="divNumber">223.</div> <div class="p"> <table class="singleColumn"> <tr> <td> <div class="pN">995</div> <div class="G">“Asu brahāraññacaro mahāmuni,</div> </td> </tr> <tr> <td> <div class="G">Nādatvā bhattaṃ varagatte bhuñjati;</div> </td> </tr> <tr> <td> <div class="G">Viceyya dānāni dadāti kosiyo,</div> </td> </tr> <tr> <td> <div class="G">Yassā hi so dassati sāva seyyasi”.</div> </td> </tr> </table> </div>
</div>
<div class="q" id="p_23J_996"> <div class="divNumber">224.</div> <div class="p"> <table class="singleColumn"> <tr> <td> <div class="pN">996</div> <div class="G">“Asū hi yo sammati dakkhiṇaṃ disaṃ,</div> </td> </tr> <tr> <td> <div class="G">Gaṅgāya tīre himavantapassani;</div> </td> </tr> <tr> <td> <div class="G">Sa kosiyo dullabhapānabhojano,</div> </td> </tr> <tr> <td> <div class="G">Tassa sudhaṃ pāpaya devasārathi”.</div> </td> </tr> </table> </div>
</div>
<div class="q" id="p_23J_997"> <div class="divNumber">225.</div> <div class="p"> <table class="singleColumn"> <tr> <td> <div class="pN">997</div> <div class="G">Sa mātalī devavarena pesito,</div> </td> </tr> <tr> <td> <div class="G">Sahassayuttaṃ abhiruyha sandanaṃ;</div> </td> </tr> <tr> <td> <div class="G">Sukhippameva upagamma assamaṃ,</div> </td> </tr> <tr> <td> <div class="G">Adissamāno munino sudhaṃ adā.</div> </td> </tr> </table> </div>
</div>
<div class="q" id="p_23J_998"> <div class="divNumber">226.</div> <div class="p"> <table class="singleColumn"> <tr> <td> <div class="pN">998</div> <div class="G">“Udaggihuttaṃ upatiṭṭhato hi me,</div> </td> </tr> <tr> <td> <div class="G">Pabhaṅkaraṃ lokatamonuduttamaṃ;</div> </td> </tr> <tr> <td> <div class="G">Sabbāni bhūtāni adhicca vāsavo,</div> </td> </tr> <tr> <td> <div class="G">Ko neva me pāṇisu kiṃ sudhodahi.</div> </td> </tr> </table> </div>
</div>
<div class="q" id="p_23J_999"> <div class="divNumber">227.</div> <div class="p"> <table class="singleColumn"> <tr> <td> <div class="pN">999</div> <div class="G">Saṅkhūpamaṃ setamatulyadassanaṃ,</div> </td> </tr> <tr> <td> <div class="G">Suciṃ sugandhaṃ piyarūpamabbhutaṃ;</div> </td> </tr> <tr> <td> <div class="G">Adiṭṭhapubbaṃ mama jātu cakkhubhi,</div> </td> </tr> <tr> <td> <div class="G">Kā devatā pāṇisu kiṃ sudhodahi”.</div> </td> </tr> </table> </div>
</div>
<div class="q" id="p_23J_1000"> <div class="divNumber">228.</div> <div class="p"> <table class="singleColumn"> <tr> <td> <div class="pN">1000</div> <div class="G">“Ahaṃ mahindena mahesi pesito,</div> </td> </tr> <tr> <td> <div class="G">Sudhābhihāsiṃ turito mahāmuni;</div> </td> </tr> <tr> <td> <div class="G">Jānāsi maṃ mātali devasārathi,</div> </td> </tr> <tr> <td> <div class="G">Bhuñjassu bhattuttama mābhivārayi.</div> </td> </tr> </table> </div>
</div>
<div class="q" id="p_23J_1001"> <div class="divNumber">229.</div> <div class="p"> <table class="singleColumn"> <tr> <td> <div class="pN">1001</div> <div class="G">Bhuttā ca sā dvādasa hanti pāpake,</div> </td> </tr> <tr> <td> <div class="G">Khudaṃ pipāsaṃ aratiṃ daraklamaṃ;</div> </td> </tr> <tr> <td> <div class="G">Kodhūpanāhañca vivādapesuṇaṃ,</div> </td> </tr> <tr> <td> <div class="G">Sītuṇha tandiñca rasuttamaṃ idaṃ”.</div> </td> </tr> </table> </div>
</div>
<div class="q" id="p_23J_1002"> <div class="divNumber">230.</div> <div class="p"> <table class="singleColumn"> <tr> <td> <div class="pN">1002</div> <div class="G">“Na kappatī mātali mayha bhuñjituṃ,</div> </td> </tr> <tr> <td> <div class="G">Pubbe adatvā iti me vatuttamaṃ;</div> </td> </tr> <tr> <td> <div class="G">Na cāpi ekāsnamarīyapūjitaṃ,</div> </td> </tr> <tr> <td> <div class="G">Asaṃvibhāgī ca sukhaṃ na vindati”.</div> </td> </tr> </table> </div>
</div>
<div class="q" id="p_23J_1003"> <div class="divNumber">231.</div> <div class="p"> <table class="singleColumn"> <tr> <td> <div class="pN">1003</div> <div class="G">“Thīghātakā ye cime pāradārikā,</div> </td> </tr> <tr> <td> <div class="G">Mittadduno ye ca sapanti subbate;</div> </td> </tr> <tr> <td> <div class="G">Sabbe ca te maccharipañcamādhamā,</div> </td> </tr> <tr> <td> <div class="G">Tasmā adatvā udakampi nāsniye.</div> </td> </tr> </table> </div>
</div>
<div class="q" id="p_23J_1004"> <div class="divNumber">232.</div> <div class="p"> <table class="singleColumn"> <tr> <td> <div class="pN">1004</div> <div class="G">Sohitthiyā vā purisassa vā pana,</div> </td> </tr> <tr> <td> <div class="G">Dassāmi dānaṃ vidusampavaṇṇitaṃ;</div> </td> </tr> <tr> <td> <div class="G">Saddhā vadaññū idha vītamaccharā,</div> </td> </tr> <tr> <td> <div class="G">Bhavanti hete sucisaccasammatā”.</div> </td> </tr> </table> </div>
</div>
<div class="q" id="p_23J_1005"> <div class="divNumber">233.</div> <div class="p"> <table class="singleColumn"> <tr> <td> <div class="pN">1005</div> <div class="G">Ato matā devavarena pesitā,</div> </td> </tr> <tr> <td> <div class="G">Kaññā catasso kanakattacūpamā;</div> </td> </tr> <tr> <td> <div class="G">Āsā ca saddhā ca sirī tato hirī,</div> </td> </tr> <tr> <td> <div class="G">Taṃ assamaṃ āgamu yattha kosiyo.</div> </td> </tr> </table> </div>
</div>
<div class="q" id="p_23J_1006"> <div class="divNumber">234.</div> <div class="p"> <table class="singleColumn"> <tr> <td> <div class="pN">1006</div> <div class="G">Tā disvā sabbo paramappamodito,</div> </td> </tr> <tr> <td> <div class="G">Subhena vaṇṇena sikhārivaggino;</div> </td> </tr> <tr> <td> <div class="G">Kaññā catasso caturo catuddisā,</div> </td> </tr> <tr> <td> <div class="G">Iccabravī mātalino ca sammukhā.</div> </td> </tr> </table> </div>
</div>
<div class="q" id="p_23J_1007"> <div class="divNumber">235.</div> <div class="p"> <table class="singleColumn"> <tr> <td> <div class="pN">1007</div> <div class="G">“Purimaṃ disaṃ kā tvaṃ pabhāsi devate,</div> </td> </tr> <tr> <td> <div class="G">Alaṅkatā tāravarāva osadhī;</div> </td> </tr> <tr> <td> <div class="G">Pucchāmi taṃ kañcanavelliviggahe,</div> </td> </tr> <tr> <td> <div class="G">Ācikkha me tvaṃ katamāsi devatā”.</div> </td> </tr> </table> </div>
</div>
<div class="q" id="p_23J_1008"> <div class="divNumber">236.</div> <div class="p"> <table class="singleColumn"> <tr> <td> <div class="pN">1008</div> <div class="G">“Sirāha devī manujebhi pūjitā,</div> </td> </tr> <tr> <td> <div class="G">Apāpasattūpanisevinī sadā;</div> </td> </tr> <tr> <td> <div class="G">Sudhāvivādena tavantimāgatā,</div> </td> </tr> <tr> <td> <div class="G">Taṃ maṃ sudhāya varapañña bhājaya.</div> </td> </tr> </table> </div>
</div>
<div class="q" id="p_23J_1009"> <div class="divNumber">237.</div> <div class="p"> <table class="singleColumn"> <tr> <td> <div class="pN">1009</div> <div class="G">Yassāhamicchāmi sudhaṃ mahāmuni,</div> </td> </tr> <tr> <td> <div class="G">So sabbakāmehi naro pamodati;</div> </td> </tr> <tr> <td> <div class="G">Sirīti maṃ jānahi jūhatuttama,</div> </td> </tr> <tr> <td> <div class="G">Taṃ maṃ sudhāya varapañña bhājaya”.</div> </td> </tr> </table> </div>
</div>
<div class="q" id="p_23J_1010"> <div class="divNumber">238.</div> <div class="p"> <table class="singleColumn"> <tr> <td> <div class="pN">1010</div> <div class="G">“Sippena vijjācaraṇena buddhiyā,</div> </td> </tr> <tr> <td> <div class="G">Narā upetā paguṇā sakammunā;</div> </td> </tr> <tr> <td> <div class="G">Tayā vihīnā na labhanti kiñcanaṃ,</div> </td> </tr> <tr> <td> <div class="G">Tayidaṃ na sādhu yadidaṃ tayā kataṃ.</div> </td> </tr> </table> </div>
</div>
<div class="q" id="p_23J_1011"> <div class="divNumber">239.</div> <div class="p"> <table class="singleColumn"> <tr> <td> <div class="pN">1011</div> <div class="G">Passāmi posaṃ alasaṃ mahagghasaṃ,</div> </td> </tr> <tr> <td> <div class="G">Sudukkulīnampi arūpimaṃ naraṃ;</div> </td> </tr> <tr> <td> <div class="G">Tayānugutto siri jātimāmapi,</div> </td> </tr> <tr> <td> <div class="G">Peseti dāsaṃ viya bhogavā sukhī.</div> </td> </tr> </table> </div>
</div>
<div class="q" id="p_23J_1012"> <div class="divNumber">240.</div> <div class="p"> <table class="singleColumn"> <tr> <td> <div class="pN">1012</div> <div class="G">Taṃ taṃ asaccaṃ avibhajjaseviniṃ,</div> </td> </tr> <tr> <td> <div class="G">Jānāmi mūḷhaṃ vidurānupātiniṃ;</div> </td> </tr> <tr> <td> <div class="G">Na tādisī arahati āsanūdakaṃ,</div> </td> </tr> <tr> <td> <div class="G">Kuto sudhā gaccha na mayha ruccasi”.</div> </td> </tr> </table> </div>
</div>
<div class="q" id="p_23J_1013"> <div class="divNumber">241.</div> <div class="p"> <table class="singleColumn"> <tr> <td> <div class="pN">1013</div> <div class="G">“Kā sukkadāṭhā paṭimukkakuṇḍalā,</div> </td> </tr> <tr> <td> <div class="G">Cittaṅgadā kambuvimaṭṭhadhārinī;</div> </td> </tr> <tr> <td> <div class="G">Osittavaṇṇaṃ paridayha sobhasi,</div> </td> </tr> <tr> <td> <div class="G">Kusaggirattaṃ apiḷayha mañjariṃ.</div> </td> </tr> </table> </div>
</div>
<div class="q" id="p_23J_1014"> <div class="divNumber">242.</div> <div class="p"> <table class="singleColumn"> <tr> <td> <div class="pN">1014</div> <div class="G">Migīva bhantā saracāpadhārinā,</div> </td> </tr> <tr> <td> <div class="G">Virādhitā mandamiva udikkhasi;</div> </td> </tr> <tr> <td> <div class="G">Ko te dutīyo idha mandalocane,</div> </td> </tr> <tr> <td> <div class="G">Na bhāyasi ekikā kānane vane”.</div> </td> </tr> </table> </div>
</div>
<div class="q" id="p_23J_1015"> <div class="divNumber">243.</div> <div class="p"> <table class="singleColumn"> <tr> <td> <div class="pN">1015</div> <div class="G">“Na me dutīyo idha matthi kosiya,</div> </td> </tr> <tr> <td> <div class="G">Masakkasārappabhavamhi devatā;</div> </td> </tr> <tr> <td> <div class="G">Āsā sudhāsāya tavantimāgatā,</div> </td> </tr> <tr> <td> <div class="G">Taṃ maṃ sudhāya varapañña bhājaya”.</div> </td> </tr> </table> </div>
</div>
<div class="q" id="p_23J_1016"> <div class="divNumber">244.</div> <div class="p"> <table class="singleColumn"> <tr> <td> <div class="pN">1016</div> <div class="G">“Āsāya yanti vāṇijā dhanesino,</div> </td> </tr> <tr> <td> <div class="G">Nāvaṃ samāruyha parenti aṇṇave;</div> </td> </tr> <tr> <td> <div class="G">Te tattha sīdanti athopi ekadā,</div> </td> </tr> <tr> <td> <div class="G">Jīnādhanā enti vinaṭṭhapābhatā.</div> </td> </tr> </table> </div>
</div>
<div class="q" id="p_23J_1017"> <div class="divNumber">245.</div> <div class="p"> <table class="singleColumn"> <tr> <td> <div class="pN">1017</div> <div class="G">Āsāya khettāni kasanti kassakā,</div> </td> </tr> <tr> <td> <div class="G">Vapanti bījāni karontupāyaso;</div> </td> </tr> <tr> <td> <div class="G">Ītīnipātena avuṭṭhitāya vā,</div> </td> </tr> <tr> <td> <div class="G">Na kiñci vindanti tato phalāgamaṃ.</div> </td> </tr> </table> </div>
</div>
<div class="q" id="p_23J_1018"> <div class="divNumber">246.</div> <div class="p"> <table class="singleColumn"> <tr> <td> <div class="pN">1018</div> <div class="G">Athattakārāni karonti bhattusu,</div> </td> </tr> <tr> <td> <div class="G">Āsaṃ purakkhatvā narā sukhesino;</div> </td> </tr> <tr> <td> <div class="G">Te bhatturatthā atigāḷhitā puna,</div> </td> </tr> <tr> <td> <div class="G">Disā panassanti aladdha kiñcanaṃ.</div> </td> </tr> </table> </div>
</div>
<div class="q" id="p_23J_1019"> <div class="divNumber">247.</div> <div class="p"> <table class="singleColumn"> <tr> <td> <div class="pN">1019</div> <div class="G">Hitvāna dhaññañca dhanañca ñātake,</div> </td> </tr> <tr> <td> <div class="G">Āsāya saggādhimanā sukhesino;</div> </td> </tr> <tr> <td> <div class="G">Tapanti lūkhampi tapaṃ cirantaraṃ,</div> </td> </tr> <tr> <td> <div class="G">Kumaggamāruyha parenti duggatiṃ.</div> </td> </tr> </table> </div>
</div>
<div class="q" id="p_23J_1020"> <div class="divNumber">248.</div> <div class="p"> <table class="singleColumn"> <tr> <td> <div class="pN">1020</div> <div class="G">Āsā visaṃvādikasammatā ime,</div> </td> </tr> <tr> <td> <div class="G">Āse sudhāsaṃ vinayassu attani;</div> </td> </tr> <tr> <td> <div class="G">Na tādisī arahati āsanūdakaṃ,</div> </td> </tr> <tr> <td> <div class="G">Kuto sudhā gaccha na mayha ruccasi”.</div> </td> </tr> </table> </div>
</div>
<div class="q" id="p_23J_1021"> <div class="divNumber">249.</div> <div class="p"> <table class="singleColumn"> <tr> <td> <div class="pN">1021</div> <div class="G">“Daddallamānā yasasā yasassinī,</div> </td> </tr> <tr> <td> <div class="G">Jighaññanāmavhayanaṃ disaṃ pati;</div> </td> </tr> <tr> <td> <div class="G">Pucchāmi taṃ kañcanavelliviggahe,</div> </td> </tr> <tr> <td> <div class="G">Ācikkha me tvaṃ katamāsi devatā”.</div> </td> </tr> </table> </div>
</div>
<div class="q" id="p_23J_1022"> <div class="divNumber">250.</div> <div class="p"> <table class="singleColumn"> <tr> <td> <div class="pN">1022</div> <div class="G">“Saddhāha devī manujehi pūjitā,</div> </td> </tr> <tr> <td> <div class="G">Apāpasattūpanisevinī sadā;</div> </td> </tr> <tr> <td> <div class="G">Sudhāvivādena tavantimāgatā,</div> </td> </tr> <tr> <td> <div class="G">Taṃ maṃ sudhāya varapañña bhājaya”.</div> </td> </tr> </table> </div>
</div>
<div class="q" id="p_23J_1023"> <div class="divNumber">251.</div> <div class="p"> <table class="singleColumn"> <tr> <td> <div class="pN">1023</div> <div class="G">“Dānaṃ damaṃ cāgamathopi saṃyamaṃ,</div> </td> </tr> <tr> <td> <div class="G">Ādāya saddhāya karonti hekadā;</div> </td> </tr> <tr> <td> <div class="G">Theyyaṃ musā kūṭamathopi pesuṇaṃ,</div> </td> </tr> <tr> <td> <div class="G">Karonti heke puna viccutā tayā.</div> </td> </tr> </table> </div>
</div>
<div class="q" id="p_23J_1024"> <div class="divNumber">252.</div> <div class="p"> <table class="singleColumn"> <tr> <td> <div class="pN">1024</div> <div class="G">Bhariyāsu poso sadisīsu pekkhavā,</div> </td> </tr> <tr> <td> <div class="G">Sīlūpapannāsu patibbatāsupi;</div> </td> </tr> <tr> <td> <div class="G">Vinetvāna chandaṃ kulitthiyāsupi,</div> </td> </tr> <tr> <td> <div class="G">Karoti saddhaṃ puna kumbhadāsiyā.</div> </td> </tr> </table> </div>
</div>
<div class="q" id="p_23J_1025"> <div class="divNumber">253.</div> <div class="p"> <table class="singleColumn"> <tr> <td> <div class="pN">1025</div> <div class="G">Tvameva saddhe paradārasevinī,</div> </td> </tr> <tr> <td> <div class="G">Pāpaṃ karosi kusalampi riñcasi;</div> </td> </tr> <tr> <td> <div class="G">Na tādisī arahati āsanūdakaṃ,</div> </td> </tr> <tr> <td> <div class="G">Kuto sudhā gaccha na mayha ruccasi”.</div> </td> </tr> </table> </div>
</div>
<div class="q" id="p_23J_1026"> <div class="divNumber">254.</div> <div class="p"> <table class="singleColumn"> <tr> <td> <div class="pN">1026</div> <div class="G">“Jighaññarattiṃ aruṇasmimūhate,</div> </td> </tr> <tr> <td> <div class="G">Yā dissati uttamarūpavaṇṇinī;</div> </td> </tr> <tr> <td> <div class="G">Tathūpamā maṃ paṭibhāsi devate,</div> </td> </tr> <tr> <td> <div class="G">Ācikkha me tvaṃ katamāsi accharā.</div> </td> </tr> </table> </div>
</div>
<div class="q" id="p_23J_1027"> <div class="divNumber">255.</div> <div class="p"> <table class="singleColumn"> <tr> <td> <div class="pN">1027</div> <div class="G">Kālā nidāgheriva aggijāriva,</div> </td> </tr> <tr> <td> <div class="G">Anileritā lohitapattamālinī;</div> </td> </tr> <tr> <td> <div class="G">Kā tiṭṭhasi mandamigāvalokayaṃ,</div> </td> </tr> <tr> <td> <div class="G">Bhāsesamānāva giraṃ na muñcasi”.</div> </td> </tr> </table> </div>
</div>
<div class="q" id="p_23J_1028"> <div class="divNumber">256.</div> <div class="p"> <table class="singleColumn"> <tr> <td> <div class="pN">1028</div> <div class="G">“Hirāha devī manujehi pūjitā,</div> </td> </tr> <tr> <td> <div class="G">Apāpasattūpanisevinī sadā;</div> </td> </tr> <tr> <td> <div class="G">Sudhāvivādena tavantimāgatā,</div> </td> </tr> <tr> <td> <div class="G">Sāhaṃ na sakkomi sudhampi yācituṃ;</div> </td> </tr> <tr> <td> <div class="G">Kopīnarūpā viya yācanitthiyā”.</div> </td> </tr> </table> </div>
</div>
<div class="q" id="p_23J_1029"> <div class="divNumber">257.</div> <div class="p"> <table class="singleColumn"> <tr> <td> <div class="pN">1029</div> <div class="G">“Dhammena ñāyena sugatte lacchasi,</div> </td> </tr> <tr> <td> <div class="G">Eso hi dhammo na hi yācanā sudhā;</div> </td> </tr> <tr> <td> <div class="G">Taṃ taṃ ayācantimahaṃ nimantaye,</div> </td> </tr> <tr> <td> <div class="G">Sudhāya yañcicchasi tampi dammi te.</div> </td> </tr> </table> </div>
</div>
<div class="q" id="p_23J_1030"> <div class="divNumber">258.</div> <div class="p"> <table class="singleColumn"> <tr> <td> <div class="pN">1030</div> <div class="G">Sā tvaṃ mayā ajja sakamhi assame,</div> </td> </tr> <tr> <td> <div class="G">Nimantitā kañcanavelliviggahe;</div> </td> </tr> <tr> <td> <div class="G">Tuvañhi me sabbarasehi pūjiyā,</div> </td> </tr> <tr> <td> <div class="G">Taṃ pūjayitvāna sudhampi asniye”.</div> </td> </tr> </table> </div>
</div>
<div class="q" id="p_23J_1031"> <div class="divNumber">259.</div> <div class="p"> <table class="singleColumn"> <tr> <td> <div class="pN">1031</div> <div class="G">Sā kosiyenānumatā jutīmatā,</div> </td> </tr> <tr> <td> <div class="G">Addhā hiri rammaṃ pāvisi yassamaṃ;</div> </td> </tr> <tr> <td> <div class="G">Udakavantaṃ phalamariyapūjitaṃ,</div> </td> </tr> <tr> <td> <div class="G">Apāpasattūpanisevitaṃ sadā.</div> </td> </tr> </table> </div>
</div>
<div class="q" id="p_23J_1032"> <div class="divNumber">260.</div> <div class="p"> <table class="singleColumn"> <tr> <td> <div class="pN">1032</div> <div class="G">Rukkhaggahānā bahukettha pupphitā,</div> </td> </tr> <tr> <td> <div class="G">Ambā piyālā panasā ca kiṃsukā;</div> </td> </tr> <tr> <td> <div class="G">Sobhañjanā loddamathopi padmakā,</div> </td> </tr> <tr> <td> <div class="G">Kekā ca bhaṅgā tilakā supupphitā.</div> </td> </tr> </table> </div>
</div>
<div class="q" id="p_23J_1033"> <div class="divNumber">261.</div> <div class="p"> <table class="singleColumn"> <tr> <td> <div class="pN">1033</div> <div class="G">Sālā karerī bahukettha jambuyo,</div> </td> </tr> <tr> <td> <div class="G">Assatthanigrodhamadhukavetasā;</div> </td> </tr> <tr> <td> <div class="G">Uddālakā pāṭali sinduvārakā,</div> </td> </tr> <tr> <td> <div class="G">Manuññagandhā mucalindaketakā.</div> </td> </tr> </table> </div>
</div>
<div class="q" id="p_23J_1034"> <div class="divNumber">262.</div> <div class="p"> <table class="singleColumn"> <tr> <td> <div class="pN">1034</div> <div class="G">Hareṇukā veḷukā keṇu tindukā,</div> </td> </tr> <tr> <td> <div class="G">Sāmākanīvāramathopi cīnakā;</div> </td> </tr> <tr> <td> <div class="G">Mocā kadalī bahukettha sāliyo,</div> </td> </tr> <tr> <td> <div class="G">Pavīhayo ābhūjino ca taṇḍulā.</div> </td> </tr> </table> </div>
</div>
<div class="q" id="p_23J_1035"> <div class="divNumber">263.</div> <div class="p"> <table class="singleColumn"> <tr> <td> <div class="pN">1035</div> <div class="G">Tassevuttarapassena,</div> </td> </tr> <tr> <td> <div class="G">jātā pokkharaṇī sivā;</div> </td> </tr> <tr> <td> <div class="G">Akakkasā apabbhārā,</div> </td> </tr> <tr> <td> <div class="G">sādhu appaṭigandhikā.</div> </td> </tr> </table> </div>
</div>
<div class="q" id="p_23J_1036"> <div class="divNumber">264.</div> <div class="p"> <table class="singleColumn"> <tr> <td> <div class="pN">1036</div> <div class="G">Tattha macchā sanniratā,</div> </td> </tr> <tr> <td> <div class="G">khemino bahubhojanā;</div> </td> </tr> <tr> <td> <div class="G">Siṅgū savaṅkā saṅkulā,</div> </td> </tr> <tr> <td> <div class="G">satavaṅkā ca rohitā;</div> </td> </tr> <tr> <td> <div class="G">Āḷigaggarakākiṇṇā,</div> </td> </tr> <tr> <td> <div class="G">pāṭhīnā kākamacchakā.</div> </td> </tr> </table> </div>
</div>
<div class="q" id="p_23J_1037"> <div class="divNumber">265.</div> <div class="p"> <table class="singleColumn"> <tr> <td> <div class="pN">1037</div> <div class="G">Tattha pakkhī sanniratā,</div> </td> </tr> <tr> <td> <div class="G">khemino bahubhojanā;</div> </td> </tr> <tr> <td> <div class="G">Haṃsā koñcā mayūrā ca,</div> </td> </tr> <tr> <td> <div class="G">cakkavākā ca kukkuhā;</div> </td> </tr> <tr> <td> <div class="G">Kuṇālakā bahū citrā,</div> </td> </tr> <tr> <td> <div class="G">sikhaṇḍī jīvajīvakā.</div> </td> </tr> </table> </div>
</div>
<div class="q" id="p_23J_1038"> <div class="divNumber">266.</div> <div class="p"> <table class="singleColumn"> <tr> <td> <div class="pN">1038</div> <div class="G">Tattha pānāya māyanti,</div> </td> </tr> <tr> <td> <div class="G">nānā migagaṇā bahū;</div> </td> </tr> <tr> <td> <div class="G">Sīhā byagghā varāhā ca,</div> </td> </tr> <tr> <td> <div class="G">acchakokataracchayo.</div> </td> </tr> </table> </div>
</div>
<div class="q" id="p_23J_1039"> <div class="divNumber">267.</div> <div class="p"> <table class="singleColumn"> <tr> <td> <div class="pN">1039</div> <div class="G">Palāsādā gavajā ca,</div> </td> </tr> <tr> <td> <div class="G">mahiṃsā rohitā rurū;</div> </td> </tr> <tr> <td> <div class="G">Eṇeyyā ca varāhā ca,</div> </td> </tr> <tr> <td> <div class="G">gaṇino nīkasūkarā;</div> </td> </tr> <tr> <td> <div class="G">Kadalimigā bahukettha,</div> </td> </tr> <tr> <td> <div class="G">biḷārā sasakaṇṇikā.</div> </td> </tr> </table> </div>
</div>
<div class="q" id="p_23J_1040"> <div class="divNumber">268.</div> <div class="p"> <table class="singleColumn"> <tr> <td> <div class="pN">1040</div> <div class="G">Chamāgirī pupphavicitrasanthatā,</div> </td> </tr> <tr> <td> <div class="G">Dijābhighuṭṭhā dijasaṅghasevitā.</div> </td> </tr> </table> </div>
</div>
<div class="q" id="p_23J_1041"> <div class="divNumber">269.</div> <div class="p"> <table class="singleColumn"> <tr> <td> <div class="pN">1041</div> <div class="G">Sā suttacā nīladumābhilambitā,</div> </td> </tr> <tr> <td> <div class="G">Vijju mahāmegharivānupajjatha;</div> </td> </tr> <tr> <td> <div class="G">Tassā susambandhasiraṃ kusāmayaṃ,</div> </td> </tr> <tr> <td> <div class="G">Suciṃ sugandhaṃ ajinūpasevitaṃ;</div> </td> </tr> <tr> <td> <div class="G">Atricca kocchaṃ hirimetadabravi,</div> </td> </tr> <tr> <td> <div class="G">“Nisīda kalyāṇi sukhayidamāsanaṃ”.</div> </td> </tr> </table> </div>
</div>
<div class="q" id="p_23J_1042"> <div class="divNumber">270.</div> <div class="p"> <table class="singleColumn"> <tr> <td> <div class="pN">1042</div> <div class="G">Tassā tadā kocchagatāya kosiyo,</div> </td> </tr> <tr> <td> <div class="G">Yadicchamānāya jaṭājinandharo;</div> </td> </tr> <tr> <td> <div class="G">Navehi pattehi sayaṃ sahūdakaṃ,</div> </td> </tr> <tr> <td> <div class="G">Sudhābhihāsī turito mahāmuni.</div> </td> </tr> </table> </div>
</div>
<div class="q" id="p_23J_1043"> <div class="divNumber">271.</div> <div class="p"> <table class="singleColumn"> <tr> <td> <div class="pN">1043</div> <div class="G">Sā taṃ paṭiggayha ubhohi pāṇibhi,</div> </td> </tr> <tr> <td> <div class="G">Iccabravi attamanā jaṭādharaṃ;</div> </td> </tr> <tr> <td> <div class="G">“Handāhaṃ etarahi pūjitā tayā,</div> </td> </tr> <tr> <td> <div class="G">Gaccheyyaṃ brahme tidivaṃ jitāvinī”.</div> </td> </tr> </table> </div>
</div>
<div class="q" id="p_23J_1044"> <div class="divNumber">272.</div> <div class="p"> <table class="singleColumn"> <tr> <td> <div class="pN">1044</div> <div class="G">Sā kosiyenānumatā jutīmatā,</div> </td> </tr> <tr> <td> <div class="G">Udīritā vaṇṇamadena mattā;</div> </td> </tr> <tr> <td> <div class="G">Sakāse gantvāna sahassacakkhuno,</div> </td> </tr> <tr> <td> <div class="G">“Ayaṃ sudhā vāsava dehi me jayaṃ”.</div> </td> </tr> </table> </div>
</div>
<div class="q" id="p_23J_1045"> <div class="divNumber">273.</div> <div class="p"> <table class="singleColumn"> <tr> <td> <div class="pN">1045</div> <div class="G">Tamena sakkopi tadā apūjayi,</div> </td> </tr> <tr> <td> <div class="G">Sahindadevā surakaññamuttamaṃ;</div> </td> </tr> <tr> <td> <div class="G">Sā pañjalī devamanussapūjitā,</div> </td> </tr> <tr> <td> <div class="G">Navamhi kocchamhi yadā upāvisi.</div> </td> </tr> </table> </div>
</div>
<div class="q" id="p_23J_1046"> <div class="divNumber">274.</div> <div class="p"> <table class="singleColumn"> <tr> <td> <div class="pN">1046</div> <div class="G">Tameva saṃsī punadeva mātaliṃ,</div> </td> </tr> <tr> <td> <div class="G">Sahassanetto tidasānamindo;</div> </td> </tr> <tr> <td> <div class="G">“Gantvāna vākyaṃ mama brūhi kosiyaṃ,</div> </td> </tr> <tr> <td> <div class="G">‘Āsāya saddhā siriyā ca kosiya;</div> </td> </tr> <tr> <td> <div class="G">Hirī sudhaṃ kena malattha hetunā’”.</div> </td> </tr> </table> </div>
</div>
<div class="q" id="p_23J_1047"> <div class="divNumber">275.</div> <div class="p"> <table class="singleColumn"> <tr> <td> <div class="pN">1047</div> <div class="G">Taṃ suplavatthaṃ udatārayī rathaṃ,</div> </td> </tr> <tr> <td> <div class="G">Daddallamānaṃ upakāriyasādisaṃ;</div> </td> </tr> <tr> <td> <div class="G">Jambonadīsaṃ tapaneyyasannibhaṃ,</div> </td> </tr> <tr> <td> <div class="G">Alaṅkataṃ kañcanacittasannibhaṃ.</div> </td> </tr> </table> </div>
</div>
<div class="q" id="p_23J_1048"> <div class="divNumber">276.</div> <div class="p"> <table class="singleColumn"> <tr> <td> <div class="pN">1048</div> <div class="G">Suvaṇṇacandettha bahū nipātitā,</div> </td> </tr> <tr> <td> <div class="G">Hatthī gavāssā kikibyagghadīpiyo;</div> </td> </tr> <tr> <td> <div class="G">Eṇeyyakā laṅghamayettha pakkhino,</div> </td> </tr> <tr> <td> <div class="G">Migettha veḷuriyamayā yudhā yutā.</div> </td> </tr> </table> </div>
</div>
<div class="q" id="p_23J_1049"> <div class="divNumber">277.</div> <div class="p"> <table class="singleColumn"> <tr> <td> <div class="pN">1049</div> <div class="G">Tatthassarājaharayo ayojayuṃ,</div> </td> </tr> <tr> <td> <div class="G">Dasasatāni susunāgasādise;</div> </td> </tr> <tr> <td> <div class="G">Alaṅkate kañcanajāluracchade,</div> </td> </tr> <tr> <td> <div class="G">Āveḷine saddagame asaṅgite.</div> </td> </tr> </table> </div>
</div>
<div class="q" id="p_23J_1050"> <div class="divNumber">278.</div> <div class="p"> <table class="singleColumn"> <tr> <td> <div class="pN">1050</div> <div class="G">Taṃ yānaseṭṭhaṃ abhiruyha mātali,</div> </td> </tr> <tr> <td> <div class="G">Disā imāyo abhinādayittha;</div> </td> </tr> <tr> <td> <div class="G">Nabhañca selañca vanappatiniñca,</div> </td> </tr> <tr> <td> <div class="G">Sasāgaraṃ pabyathayittha mediniṃ.</div> </td> </tr> </table> </div>
</div>
<div class="q" id="p_23J_1051"> <div class="divNumber">279.</div> <div class="p"> <table class="singleColumn"> <tr> <td> <div class="pN">1051</div> <div class="G">Sa khippameva upagamma assamaṃ,</div> </td> </tr> <tr> <td> <div class="G">Pāvāramekaṃsakato katañjalī;</div> </td> </tr> <tr> <td> <div class="G">Bahussutaṃ vuddhaṃ vinītavantaṃ,</div> </td> </tr> <tr> <td> <div class="G">Iccabravī mātali devabrāhmaṇaṃ.</div> </td> </tr> </table> </div>
</div>
<div class="q" id="p_23J_1052"> <div class="divNumber">280.</div> <div class="p"> <table class="singleColumn"> <tr> <td> <div class="pN">1052</div> <div class="G">“Indassa vākyaṃ nisāmehi kosiya,</div> </td> </tr> <tr> <td> <div class="G">Dūto ahaṃ pucchati taṃ purindado;</div> </td> </tr> <tr> <td> <div class="G">‘Āsāya saddhā siriyā ca kosiya,</div> </td> </tr> <tr> <td> <div class="G">Hirī sudhaṃ kena malattha hetunā’”.</div> </td> </tr> </table> </div>
</div>
<div class="q" id="p_23J_1053"> <div class="divNumber">281.</div> <div class="p"> <table class="singleColumn"> <tr> <td> <div class="pN">1053</div> <div class="G">“Andhā sirī maṃ paṭibhāti mātali,</div> </td> </tr> <tr> <td> <div class="G">Saddhā aniccā pana devasārathi;</div> </td> </tr> <tr> <td> <div class="G">Āsā visaṃvādikasammatā hi me,</div> </td> </tr> <tr> <td> <div class="G">Hirī ca ariyamhi guṇe patiṭṭhitā”.</div> </td> </tr> </table> </div>
</div>
<div class="q" id="p_23J_1054"> <div class="divNumber">282.</div> <div class="p"> <table class="singleColumn"> <tr> <td> <div class="pN">1054</div> <div class="G">“Kumāriyo yācimā gottarakkhitā,</div> </td> </tr> <tr> <td> <div class="G">Jiṇṇā ca yā yā ca sabhattuitthiyo;</div> </td> </tr> <tr> <td> <div class="G">Tā chandarāgaṃ purisesu uggataṃ,</div> </td> </tr> <tr> <td> <div class="G">Hiriyā nivārenti sacittamattano.</div> </td> </tr> </table> </div>
</div>
<div class="q" id="p_23J_1055"> <div class="divNumber">283.</div> <div class="p"> <table class="singleColumn"> <tr> <td> <div class="pN">1055</div> <div class="G">Saṅgāmasīse sarasattisaṃyute,</div> </td> </tr> <tr> <td> <div class="G">Parājitānaṃ patataṃ palāyinaṃ;</div> </td> </tr> <tr> <td> <div class="G">Hiriyā nivattanti jahitva jīvitaṃ,</div> </td> </tr> <tr> <td> <div class="G">Te sampaṭicchanti punā hirīmanā.</div> </td> </tr> </table> </div>
</div>
<div class="q" id="p_23J_1056"> <div class="divNumber">284.</div> <div class="p"> <table class="singleColumn"> <tr> <td> <div class="pN">1056</div> <div class="G">Velā yathā sāgaravegavārinī,</div> </td> </tr> <tr> <td> <div class="G">Hirāya hi pāpajanaṃ nivārinī;</div> </td> </tr> <tr> <td> <div class="G">Taṃ sabbaloke hirimariyapūjitaṃ,</div> </td> </tr> <tr> <td> <div class="G">Indassa taṃ vedaya devasārathi”.</div> </td> </tr> </table> </div>
</div>
<div class="q" id="p_23J_1057"> <div class="divNumber">285.</div> <div class="p"> <table class="singleColumn"> <tr> <td> <div class="pN">1057</div> <div class="G">“Ko te imaṃ kosiya diṭṭhimodahi,</div> </td> </tr> <tr> <td> <div class="G">Brahmā mahindo atha vā pajāpati;</div> </td> </tr> <tr> <td> <div class="G">Hirāya devesu hi seṭṭhasammatā,</div> </td> </tr> <tr> <td> <div class="G">Dhītā mahindassa mahesi jāyatha”.</div> </td> </tr> </table> </div>
</div>
<div class="q" id="p_23J_1058"> <div class="divNumber">286.</div> <div class="p"> <table class="singleColumn"> <tr> <td> <div class="pN">1058</div> <div class="G">“Handehi dāni tidivaṃ apakkama,</div> </td> </tr> <tr> <td> <div class="G">Rathaṃ samāruyha mamāyitaṃ imaṃ;</div> </td> </tr> <tr> <td> <div class="G">Indo ca taṃ indasagotta kaṅkhati,</div> </td> </tr> <tr> <td> <div class="G">Ajjeva tvaṃ indasahabyataṃ vaja”.</div> </td> </tr> </table> </div>
</div>
<div class="q" id="p_23J_1059"> <div class="divNumber">287.</div> <div class="p"> <table class="singleColumn"> <tr> <td> <div class="pN">1059</div> <div class="G">“Evaṃ visujjhanti apāpakammino,</div> </td> </tr> <tr> <td> <div class="G">Atho suciṇṇassa phalaṃ na nassati;</div> </td> </tr> <tr> <td> <div class="G">Ye keci maddakkhu sudhāya bhojanaṃ,</div> </td> </tr> <tr> <td> <div class="G">Sabbeva te indasahabyataṃ gatā.</div> </td> </tr> </table> </div>
</div>
<div class="q" id="p_23J_1060"> <div class="divNumber">288.</div> <div class="p"> <table class="singleColumn"> <tr> <td> <div class="pN">1060</div> <div class="G">Hirī uppalavaṇṇāsi,</div> </td> </tr> <tr> <td> <div class="G">kosiyo dānapati bhikkhu;</div> </td> </tr> <tr> <td> <div class="G">Anuruddho pañcasikho,</div> </td> </tr> <tr> <td> <div class="G">ānando āsi mātali.</div> </td> </tr> </table> </div>
</div>
<div class="q" id="p_23J_1061"> <div class="divNumber">289.</div> <div class="p"> <table class="singleColumn"> <tr> <td> <div class="pN">1061</div> <div class="G">Sūriyo kassapo bhikkhu,</div> </td> </tr> <tr> <td> <div class="G">moggallānosi candimā;</div> </td> </tr> <tr> <td> <div class="G">Nārado sāriputtosi,</div> </td> </tr> <tr> <td> <div class="G">sambuddho āsi vāsavo”ti.</div> </td> </tr> </table> </div>
</div>
<div class="CENTER" id="p_23J_1062">
<span class="pN">1062</span>Sudhābhojanajātakaṃ tatiyaṃ.</div>
</html>
