<html>
<div class="i">2.3.1.5 Aññacetāpanasikkhāpada</div>
<div class="h">Bhikkhunivibhaṅga</div>
<div class="h">Nissaggiyakaṇḍa</div>
<div class="h">Pattavagga</div>
<div class="h">Aññacetāpanasikkhāpada</div>
<div class="q" id="p_2V_2473"> <div class="divNumber">753.</div> <div class="p">
<span class="pN">2473</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena thullanandā bhikkhunī gilānā hoti. Atha kho aññataro upāsako yena thullanandā bhikkhunī tenupasaṅkami; upasaṅkamitvā thullanandaṃ bhikkhuniṃ etadavoca—  “kacci, ayye, khamanīyaṃ kacci yāpanīyan”ti? “Na me, āvuso, khamanīyaṃ, na yāpanīyan”ti. “Amukassa, ayye, āpaṇikassa ghare kahāpaṇaṃ nikkhipissāmi, tato yaṃ iccheyyāsi taṃ āharāpeyyāsī”ti. Thullanandā bhikkhunī aññataraṃ sikkhamānaṃ āṇāpesi—  “gaccha, sikkhamāne, amukassa āpaṇikassa gharā kahāpaṇassa telaṃ āharā”ti. Atha kho sā sikkhamānā tassa āpaṇikassa gharā kahāpaṇassa telaṃ āharitvā thullanandāya bhikkhuniyā adāsi. Thullanandā bhikkhunī evamāha—  “na me, sikkhamāne, telena attho, sappinā me attho”ti. Atha kho sā sikkhamānā yena so āpaṇiko tenupasaṅkami; upasaṅkamitvā taṃ āpaṇikaṃ etadavoca—  “na kira, āvuso, ayyāya telena attho, sappinā attho, handa te telaṃ, sappiṃ me dehī”ti. “Sace mayaṃ, ayye, vikkītaṃ bhaṇḍaṃ puna ādiyissāma, kadā amhākaṃ bhaṇḍaṃ vikkāyissati. Telassa kayena telaṃ haṭaṃ, sappissa kayaṃ āhara, sappiṃ harissasī”ti. Atha kho sā sikkhamānā rodantī aṭṭhāsi. Bhikkhuniyo taṃ sikkhamānaṃ etadavocuṃ—  “kissa tvaṃ, sikkhamāne, rodasī”ti? </div>
</div>
<div class="q" id="p_2V_2474"> <div class="p">
<span class="pN">2474</span>Atha kho sā sikkhamānā bhikkhunīnaṃ etamatthaṃ ārocesi. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā aññaṃ cetāpetvā aññaṃ cetāpessatī”ti…pe…  “saccaṃ kira, bhikkhave, thullanandā bhikkhunī aññaṃ cetāpetvā aññaṃ cetāpetī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī aññaṃ cetāpetvā aññaṃ cetāpessati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  </div>
</div>
<div class="q" id="p_2V_2475"> <div class="divNumber">754.</div> <div class="p">
<span class="pN">2475</span><span class="bold">“Yā pana bhikkhunī aññaṃ cetāpetvā aññaṃ cetāpeyya, nissaggiyaṃ pācittiyan”</span>ti. (<span class="italic">5</span>:<span class="bold">30</span>) </div>
</div>
<div class="q" id="p_2V_2476"> <div class="divNumber">755.</div> <div class="p">
<span class="pN">2476</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṃ imasmiṃ atthe adhippetā bhikkhunīti. </div>
</div>
<div class="q" id="p_2V_2477"> <div class="p">
<span class="pN">2477</span><span class="bold">Aññaṃ cetāpetvā</span>ti yaṃ kiñci cetāpetvā. </div>
</div>
<div class="q" id="p_2V_2478"> <div class="p">
<span class="pN">2478</span><span class="bold">Aññaṃ cetāpeyyā</span>ti taṃ ṭhapetvā aññaṃ cetāpeti, payoge dukkaṭaṃ. Paṭilābhena nissaggiyaṃ hoti. Nissajjitabbaṃ saṃghassa vā gaṇassa vā ekabhikkhuniyā vā. Evañca pana, bhikkhave, nissajjitabbaṃ…pe…  “idaṃ me, ayye, aññaṃ cetāpetvā aññaṃ cetāpitaṃ nissaggiyaṃ, imāhaṃ saṃghassa nissajjāmī”ti…pe…  dadeyyāti…pe…  dadeyyunti…pe…  ayyāya dammīti. </div>
</div>
<div class="q" id="p_2V_2479"> <div class="divNumber">756.</div> <div class="p">
<span class="pN">2479</span>Aññe aññasaññā aññaṃ cetāpeti, nissaggiyaṃ pācittiyaṃ. Aññe vematikā aññaṃ cetāpeti, nissaggiyaṃ pācittiyaṃ. Aññe anaññasaññā aññaṃ cetāpeti, nissaggiyaṃ pācittiyaṃ. </div>
</div>
<div class="q" id="p_2V_2480"> <div class="p">
<span class="pN">2480</span>Anaññe aññasaññā anaññaṃ cetāpeti, āpatti dukkaṭassa. Anaññe vematikā anaññaṃ cetāpeti, āpatti dukkaṭassa. Anaññe anaññasaññā anāpatti. </div>
</div>
<div class="q" id="p_2V_2481"> <div class="divNumber">757.</div> <div class="p">
<span class="pN">2481</span>Anāpatti—  taññeva cetāpeti, aññañca cetāpeti, ānisaṃsaṃ dassetvā cetāpeti, ummattikāya, ādikammikāyāti. </div>
</div>
<div class="CENTER" id="p_2V_2482">
<span class="pN">2482</span>Pañcamasikkhāpadaṃ niṭṭhitaṃ.</div>
</html>
