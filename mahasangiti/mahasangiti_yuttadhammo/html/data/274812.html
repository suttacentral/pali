<html>
<div class="i">4.7.9 Tatiyarukkhasutta</div>
<div class="h">Indriyasaṃyutta</div>
<div class="h">Bodhipakkhiyavagga</div>
<div class="h">Tatiyarukkhasutta</div>
<div class="q" id="p_14S5_1246"> <div class="divNumber">539.</div> <div class="p">
<span class="pN">1246</span>“Seyyathāpi, bhikkhave, ye keci asurānaṃ rukkhā, cittapāṭali tesaṃ aggamakkhāyati; evameva kho, bhikkhave, ye keci bodhipakkhiyā dhammā, paññindriyaṃ tesaṃ aggamakkhāyati, yadidaṃ—  bodhāya. Katame ca, bhikkhave, bodhipakkhiyā dhammā? Saddhindriyaṃ, bhikkhave, bodhipakkhiyo dhammo, taṃ bodhāya saṃvattati…pe…  paññindriyaṃ bodhipakkhiyo dhammo, taṃ bodhāya saṃvattati. Seyyathāpi, bhikkhave, ye keci asurānaṃ rukkhā, cittapāṭali tesaṃ aggamakkhāyati; evameva kho, bhikkhave, ye keci bodhipakkhiyā dhammā, paññindriyaṃ tesaṃ aggamakkhāyati, yadidaṃ—  bodhāyā”ti. </div>
</div>
<div class="CENTER" id="p_14S5_1247">
<span class="pN">1247</span>Navamaṃ.</div>
</html>
