<html>
<div class="i">7.4.10 Hatthiṅgapañha</div>
<div class="h">Opammakathāpañha</div>
<div class="h">Upacikāvagga</div>
<div class="h">Hatthiṅgapañha</div>
<div class="q" id="p_28Mi_1877"> <div class="divNumber">264.</div> <div class="p">
<span class="pN">1877</span>“Bhante nāgasena, ‘hatthissa pañca aṅgāni gahetabbānī’ti yaṃ vadesi, katamāni tāni pañca aṅgāni gahetabbānī”ti? “Yathā, mahārāja, hatthī nāma caranto yeva pathaviṃ dāleti; evameva kho, mahārāja, yoginā yogāvacarena kāyaṃ sammasamāneneva sabbe kilesā dāletabbā. Idaṃ, mahārāja, hatthissa paṭhamaṃ aṅgaṃ gahetabbaṃ. </div>
</div>
<div class="q" id="p_28Mi_1878"> <div class="p">
<span class="pN">1878</span>Puna caparaṃ, mahārāja, hatthī sabbakāyeneva apaloketi, ujukaṃyeva pekkhati, na disāvidisā viloketi; evameva kho, mahārāja, yoginā yogāvacarena sabbakāyena apalokinā bhavitabbaṃ, na disāvidisā viloketabbā, na uddhaṃ ulloketabbaṃ, na adho oloketabbaṃ, yugamattapekkhinā bhavitabbaṃ. Idaṃ, mahārāja, hatthissa dutiyaṃ aṅgaṃ gahetabbaṃ. </div>
</div>
<div class="q" id="p_28Mi_1879"> <div class="p">
<span class="pN">1879</span>Puna caparaṃ, mahārāja, hatthī anibaddhasayano gocarāyamanugantvā na tameva desaṃ vāsatthamupagacchati, na dhuvappatiṭṭhālayo; evameva kho, mahārāja, yoginā yogāvacarena anibaddhasayanena bhavitabbaṃ, nirālayena piṇḍāya gantabbaṃ, yadi passati vipassako manuññaṃ patirūpaṃ ruciradese bhavaṃ maṇḍapaṃ vā rukkhamūlaṃ vā guhaṃ vā pabbhāraṃ vā, tattheva vāsamupagantabbaṃ, dhuvappatiṭṭhālayo na kātabbo. Idaṃ, mahārāja, hatthissa tatiyaṃ aṅgaṃ gahetabbaṃ. </div>
</div>
<div class="q" id="p_28Mi_1880"> <div class="p">
<span class="pN">1880</span>Puna caparaṃ, mahārāja, hatthī udakaṃ ogāhitvā sucivimalasītalasalilaparipuṇṇaṃ kumuduppalapadumapuṇḍarīkasañchannaṃ mahatimahantaṃ padumasaraṃ ogāhitvā kīḷati gajavarakīḷaṃ; evameva kho, mahārāja, yoginā yogāvacarena sucivimalavippasannamanāviladhammavaravāripuṇṇaṃ vimuttikusumasañchannaṃ mahāsatipaṭṭhānapokkharaṇiṃ ogāhitvā ñāṇena saṅkhārā odhunitabbā vidhunitabbā, yogāvacarakīḷā kīḷitabbā. Idaṃ, mahārāja, hatthissa catutthaṃ aṅgaṃ gahetabbaṃ. </div>
</div>
<div class="q" id="p_28Mi_1881"> <div class="p">
<span class="pN">1881</span>Puna caparaṃ, mahārāja, hatthī sato pādaṃ uddharati, sato pādaṃ nikkhipati; evameva kho, mahārāja, yoginā yogāvacarena satena sampajānena pādaṃ uddharitabbaṃ, satena sampajānena pādaṃ nikkhipitabbaṃ, abhikkamapaṭikkame samiñjanapasāraṇe sabbattha satena sampajānena bhavitabbaṃ. Idaṃ, mahārāja, hatthissa pañcamaṃ aṅgaṃ gahetabbaṃ. Bhāsitampetaṃ, mahārāja, bhagavatā devātidevena saṃyuttanikāyavare—  </div>
</div>
<div class="q" id="p_28Mi_1882"> <div class="p"> <table class="singleColumn"> <tr> <td> <div class="pN">1882</div> <div class="G">‘Kāyena saṃvaro sādhu,</div> </td> </tr> <tr> <td> <div class="G">sādhu vācāya saṃvaro;</div> </td> </tr> <tr> <td> <div class="G">Manasā saṃvaro sādhu,</div> </td> </tr> <tr> <td> <div class="G">sādhu sabbattha saṃvaro;</div> </td> </tr> <tr> <td> <div class="G">Sabbattha saṃvuto lajjī,</div> </td> </tr> <tr> <td> <div class="G">rakkhitoti pavuccatī’”ti.</div> </td> </tr> </table> </div>
</div>
<div class="CENTER" id="p_28Mi_1883">
<span class="pN">1883</span>Hatthiṅgapañho dasamo.</div>
<div class="ENDH3" id="p_28Mi_1884">
<span class="pN">1884</span>Upacikāvaggo catuttho.</div>
<div class="SUMMARY" id="p_28Mi_1885">
<span class="pN">1885</span><span class="firstLetter">T</span>assuddānaṃ</div>
<div class="q" id="p_28Mi_1886"> <div class="p"> <table class="singleColumn"> <tr> <td> <div class="pN">1886</div> <div class="G">Upacikā biḷāro ca,</div> </td> </tr> <tr> <td> <div class="G">Undūro vicchikena ca;</div> </td> </tr> <tr> <td> <div class="G">Nakulo siṅgālo migo,</div> </td> </tr> <tr> <td> <div class="G">Gorūpo varāho hatthinā dasāti.</div> </td> </tr> </table> </div>
</div>
</html>
