<html>
<div class="i">6.10 Asanabodhiyattheraapadāna</div>
<div class="h">Bījanivagga</div>
<div class="h">Asanabodhiyattheraapadāna</div>
<div class="q" id="p_20Ap1_1471"> <div class="divNumber">78.</div> <div class="p"> <table class="singleColumn"> <tr> <td> <div class="pN">1471</div> <div class="G">“Jātiyā sattavassohaṃ,</div> </td> </tr> <tr> <td> <div class="G">addasaṃ lokanāyakaṃ;</div> </td> </tr> <tr> <td> <div class="G">Pasannacitto sumano,</div> </td> </tr> <tr> <td> <div class="G">upagacchiṃ naruttamaṃ.</div> </td> </tr> </table> </div>
</div>
<div class="q" id="p_20Ap1_1472"> <div class="divNumber">79.</div> <div class="p"> <table class="singleColumn"> <tr> <td> <div class="pN">1472</div> <div class="G">Tissassāhaṃ bhagavato,</div> </td> </tr> <tr> <td> <div class="G">lokajeṭṭhassa tādino;</div> </td> </tr> <tr> <td> <div class="G">Haṭṭho haṭṭhena cittena,</div> </td> </tr> <tr> <td> <div class="G">ropayiṃ bodhimuttamaṃ.</div> </td> </tr> </table> </div>
</div>
<div class="q" id="p_20Ap1_1473"> <div class="divNumber">80.</div> <div class="p"> <table class="singleColumn"> <tr> <td> <div class="pN">1473</div> <div class="G">Asano nāmadheyyena,</div> </td> </tr> <tr> <td> <div class="G">dharaṇīruhapādapo;</div> </td> </tr> <tr> <td> <div class="G">Pañcavasse paricariṃ,</div> </td> </tr> <tr> <td> <div class="G">asanaṃ bodhimuttamaṃ.</div> </td> </tr> </table> </div>
</div>
<div class="q" id="p_20Ap1_1474"> <div class="divNumber">81.</div> <div class="p"> <table class="singleColumn"> <tr> <td> <div class="pN">1474</div> <div class="G">Pupphitaṃ pādapaṃ disvā,</div> </td> </tr> <tr> <td> <div class="G">abbhutaṃ lomahaṃsanaṃ;</div> </td> </tr> <tr> <td> <div class="G">Sakaṃ kammaṃ pakittento,</div> </td> </tr> <tr> <td> <div class="G">buddhaseṭṭhaṃ upāgamiṃ.</div> </td> </tr> </table> </div>
</div>
<div class="q" id="p_20Ap1_1475"> <div class="divNumber">82.</div> <div class="p"> <table class="singleColumn"> <tr> <td> <div class="pN">1475</div> <div class="G">Tisso tadā so sambuddho,</div> </td> </tr> <tr> <td> <div class="G">sayambhū aggapuggalo;</div> </td> </tr> <tr> <td> <div class="G">Bhikkhusaṃghe nisīditvā,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_20Ap1_1476"> <div class="divNumber">83.</div> <div class="p"> <table class="singleColumn"> <tr> <td> <div class="pN">1476</div> <div class="G">‘Yenāyaṃ ropitā bodhi,</div> </td> </tr> <tr> <td> <div class="G">buddhapūjā ca sakkatā;</div> </td> </tr> <tr> <td> <div class="G">Tamahaṃ kittayissāmi,</div> </td> </tr> <tr> <td> <div class="G">suṇātha mama bhāsato.</div> </td> </tr> </table> </div>
</div>
<div class="q" id="p_20Ap1_1477"> <div class="divNumber">84.</div> <div class="p"> <table class="singleColumn"> <tr> <td> <div class="pN">1477</div> <div class="G">Tiṃsakappāni devesu,</div> </td> </tr> <tr> <td> <div class="G">devarajjaṃ karissati;</div> </td> </tr> <tr> <td> <div class="G">Catusaṭṭhi cakkhattuṃ so,</div> </td> </tr> <tr> <td> <div class="G">cakkavattī bhavissati.</div> </td> </tr> </table> </div>
</div>
<div class="q" id="p_20Ap1_1478"> <div class="divNumber">85.</div> <div class="p"> <table class="singleColumn"> <tr> <td> <div class="pN">1478</div> <div class="G">Tusitā hi cavitvāna,</div> </td> </tr> <tr> <td> <div class="G">sukkamūlena codito;</div> </td> </tr> <tr> <td> <div class="G">Dve sampattī anubhotvā,</div> </td> </tr> <tr> <td> <div class="G">manussatte ramissati.</div> </td> </tr> </table> </div>
</div>
<div class="q" id="p_20Ap1_1479"> <div class="divNumber">86.</div> <div class="p"> <table class="singleColumn"> <tr> <td> <div class="pN">1479</div> <div class="G">Padhānapahitatto so,</div> </td> </tr> <tr> <td> <div class="G">upasanto nirūpadhi;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">nibbāyissatināsavo’.</div> </td> </tr> </table> </div>
</div>
<div class="q" id="p_20Ap1_1480"> <div class="divNumber">87.</div> <div class="p"> <table class="singleColumn"> <tr> <td> <div class="pN">1480</div> <div class="G">Vivekamanuyuttohaṃ,</div> </td> </tr> <tr> <td> <div class="G">upasanto nirūpadhi;</div> </td> </tr> <tr> <td> <div class="G">Nāgova bandhanaṃ chetvā,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_1481"> <div class="divNumber">88.</div> <div class="p"> <table class="singleColumn"> <tr> <td> <div class="pN">1481</div> <div class="G">Dvenavute ito kappe,</div> </td> </tr> <tr> <td> <div class="G">bodhiṃ ropesahaṃ tadā;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">bodhiropassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_1482"> <div class="divNumber">89.</div> <div class="p"> <table class="singleColumn"> <tr> <td> <div class="pN">1482</div> <div class="G">Catusattatito kappe,</div> </td> </tr> <tr> <td> <div class="G">daṇḍasenoti vissuto;</div> </td> </tr> <tr> <td> <div class="G">Sattaratanasampanno,</div> </td> </tr> <tr> <td> <div class="G">cakkavattī tadā ahuṃ.</div> </td> </tr> </table> </div>
</div>
<div class="q" id="p_20Ap1_1483"> <div class="divNumber">90.</div> <div class="p"> <table class="singleColumn"> <tr> <td> <div class="pN">1483</div> <div class="G">Tesattatimhito kappe,</div> </td> </tr> <tr> <td> <div class="G">sattāhesuṃ mahīpatī;</div> </td> </tr> <tr> <td> <div class="G">Samantanemināmena,</div> </td> </tr> <tr> <td> <div class="G">rājāno cakkavattino.</div> </td> </tr> </table> </div>
</div>
<div class="q" id="p_20Ap1_1484"> <div class="divNumber">91.</div> <div class="p"> <table class="singleColumn"> <tr> <td> <div class="pN">1484</div> <div class="G">Paṇṇavīsatito kappe,</div> </td> </tr> <tr> <td> <div class="G">puṇṇako nāma khattiyo;</div> </td> </tr> <tr> <td> <div class="G">Sattaratanasampanno,</div> </td> </tr> <tr> <td> <div class="G">cakkavattī mahabbalo.</div> </td> </tr> </table> </div>
</div>
<div class="q" id="p_20Ap1_1485"> <div class="divNumber">92.</div> <div class="p"> <table class="singleColumn"> <tr> <td> <div class="pN">1485</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”. (1338)</div> </td> </tr> </table> </div>
</div>
<div class="q" id="p_20Ap1_1486"> <div class="p">
<span class="pN">1486</span>Itthaṃ sudaṃ āyasmā asanabodhiyo thero imā gāthāyo abhāsitthāti. </div>
</div>
<div class="CENTER" id="p_20Ap1_1487">
<span class="pN">1487</span>Asanabodhiyattherassāpadānaṃ dasamaṃ.</div>
<div class="ENDH3" id="p_20Ap1_1488">
<span class="pN">1488</span>Bījanivaggo chaṭṭho.</div>
<div class="SUMMARY" id="p_20Ap1_1489">
<span class="pN">1489</span><span class="firstLetter">T</span>assuddānaṃ</div>
<div class="q" id="p_20Ap1_1490"> <div class="p"> <table class="singleColumn"> <tr> <td> <div class="pN">1490</div> <div class="G">Bījanī sataraṃsī ca,</div> </td> </tr> <tr> <td> <div class="G">sayanodakivāhiyo;</div> </td> </tr> <tr> <td> <div class="G">Parivāro padīpañca,</div> </td> </tr> <tr> <td> <div class="G">dhajo padumapūjako;</div> </td> </tr> <tr> <td> <div class="G">Bodhi ca dasamo vutto,</div> </td> </tr> <tr> <td> <div class="G">gāthā dvenavuti tathā.</div> </td> </tr> </table> </div>
</div>
</html>
