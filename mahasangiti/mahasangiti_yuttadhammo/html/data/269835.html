<html>
<div class="i">7.5.9 Sappaṅgapañha</div>
<div class="h">Opammakathāpañha</div>
<div class="h">Sīhavagga</div>
<div class="h">Sappaṅgapañha</div>
<div class="q" id="p_28Mi_1923"> <div class="divNumber">273.</div> <div class="p">
<span class="pN">1923</span>“Bhante nāgasena, ‘sappassa tīṇi aṅgāni gahetabbānī’ti yaṃ vadesi, katamāni tāni tīṇi aṅgāni gahetabbānī”ti? “Yathā, mahārāja, sappo urena gacchati; evameva kho, mahārāja, yoginā yogāvacarena paññāya caritabbaṃ, paññāya caramānassa kho, mahārāja, yogino cittaṃ ñāye carati, vilakkhaṇaṃ vivajjeti, salakkhaṇaṃ bhāveti. Idaṃ, mahārāja, sappassa paṭhamaṃ aṅgaṃ gahetabbaṃ. </div>
</div>
<div class="q" id="p_28Mi_1924"> <div class="p">
<span class="pN">1924</span>Puna caparaṃ, mahārāja, sappo caramāno osadhaṃ parivajjento carati; evameva kho, mahārāja, yoginā yogāvacarena duccaritaṃ parivajjentena caritabbaṃ. Idaṃ, mahārāja, sappassa dutiyaṃ aṅgaṃ gahetabbaṃ. </div>
</div>
<div class="q" id="p_28Mi_1925"> <div class="p">
<span class="pN">1925</span>Puna caparaṃ, mahārāja, sappo manusse disvā tappati socati cintayati; evameva kho, mahārāja, yoginā yogāvacarena kuvitakke, vitakketvā aratiṃ uppādayitvā tappitabbaṃ socitabbaṃ cintayitabbaṃ ‘pamādena me divaso vītināmito, na so puna sakkā laddhun’ti. Idaṃ, mahārāja, sappassa tatiyaṃ aṅgaṃ gahetabbaṃ. Bhāsitampetaṃ, mahārāja, bhagavatā bhallāṭiyajātake dvinnaṃ kinnarānaṃ—  </div>
</div>
<div class="q" id="p_28Mi_1926"> <div class="p"> <table class="singleColumn"> <tr> <td> <div class="pN">1926</div> <div class="G">‘Mayekarattaṃ vippavasimha ludda,</div> </td> </tr> <tr> <td> <div class="G">Akāmakā aññamaññaṃ sarantā;</div> </td> </tr> <tr> <td> <div class="G">Tamekarattaṃ anutappamānā,</div> </td> </tr> <tr> <td> <div class="G">Socāmasā ratti puna na hessatī’”ti.</div> </td> </tr> </table> </div>
</div>
<div class="CENTER" id="p_28Mi_1927">
<span class="pN">1927</span>Sappaṅgapañho navamo.</div>
</html>
