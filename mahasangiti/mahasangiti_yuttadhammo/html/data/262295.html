<html>
<div class="i"> Nahetu</div>
<div class="h">Kusalattika</div>
<div class="h">Nissayavāra</div>
<div class="h">Paccayapaccanīya</div>
<div class="h">Vibhaṅgavāra</div>
<div class="h">Nahetu</div>
<div class="q" id="p_36P1_681"> <div class="divNumber">198.</div> <div class="p">
<span class="pN">681</span>Akusalaṃ dhammaṃ nissāya akusalo dhammo uppajjati nahetupaccayā—  vicikicchāsahagate uddhaccasahagate khandhe nissāya vicikicchāsahagato uddhaccasahagato moho. (1) </div>
</div>
<div class="q" id="p_36P1_682"> <div class="p">
<span class="pN">682</span>Abyākataṃ dhammaṃ nissāya abyākato dhammo uppajjati nahetupaccayā—  ahetukaṃ vipākābyākataṃ kiriyābyākataṃ ekaṃ khandhaṃ nissāya tayo khandhā cittasamuṭṭhānañca rūpaṃ, tayo khandhe nissāya eko khandho cittasamuṭṭhānañca rūpaṃ, dve khandhe nissāya dve khandhā cittasamuṭṭhānañca rūpaṃ; ahetukapaṭisandhikkhaṇe vipākābyākataṃ ekaṃ khandhaṃ nissāya tayo khandhā kaṭattā ca rūpaṃ…pe…  dve khandhe nissāya dve khandhā kaṭattā ca rūpaṃ; khandhe nissāya vatthu, vatthuṃ nissāya khandhā; ekaṃ mahābhūtaṃ nissāya tayo mahābhūtā…pe…  mahābhūte nissāya cittasamuṭṭhānaṃ rūpaṃ kaṭattārūpaṃ upādārūpaṃ; bāhiraṃ…  āhārasamuṭṭhānaṃ…  utusamuṭṭhānaṃ…  asaññasattānaṃ ekaṃ mahābhūtaṃ nissāya tayo mahābhūtā…pe…  mahābhūte nissāya kaṭattārūpaṃ upādārūpaṃ; cakkhāyatanaṃ nissāya cakkhuviññāṇaṃ…pe…  kāyāyatanaṃ nissāya kāyaviññāṇaṃ; vatthuṃ nissāya ahetukā vipākābyākatā kiriyābyākatā khandhā. (1) </div>
</div>
<div class="q" id="p_36P1_683"> <div class="p">
<span class="pN">683</span>Abyākataṃ dhammaṃ nissāya akusalo dhammo uppajjati nahetupaccayā—  vatthuṃ nissāya vicikicchāsahagato uddhaccasahagato moho. (2) </div>
</div>
<div class="q" id="p_36P1_684"> <div class="p">
<span class="pN">684</span>Akusalañca abyākatañca dhammaṃ nissāya akusalo dhammo uppajjati nahetupaccayā—  vicikicchāsahagate uddhaccasahagate khandhe ca vatthuñca nissāya vicikicchāsahagato uddhaccasahagato moho. (1) </div>
</div>
<div class="CENTER" id="p_36P1_685">
<span class="pN">685</span>(Yathā paccayavāre, evaṃ vitthāretabbaṃ.)</div>
</html>
