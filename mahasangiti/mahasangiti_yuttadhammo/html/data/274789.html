<html>
<div class="i">4.5.6 Dutiyapubbārāmasutta</div>
<div class="h">Indriyasaṃyutta</div>
<div class="h">Jarāvagga</div>
<div class="h">Dutiyapubbārāmasutta</div>
<div class="q" id="p_14S5_1165"> <div class="divNumber">516.</div> <div class="p">
<span class="pN">1165</span>Taṃyeva nidānaṃ. “Katinaṃ nu kho, bhikkhave, indriyānaṃ bhāvitattā bahulīkatattā khīṇāsavo bhikkhu aññaṃ byākaroti—  ‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāmī”ti? </div>
</div>
<div class="q" id="p_14S5_1166"> <div class="p">
<span class="pN">1166</span>“Bhagavaṃmūlakā no, bhante, dhammā…pe…  “dvinnaṃ kho, bhikkhave, indriyānaṃ bhāvitattā bahulīkatattā khīṇāsavo bhikkhu aññaṃ byākaroti—  ‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāmīti. Katamesaṃ dvinnaṃ? Ariyāya ca paññāya, ariyāya ca vimuttiyā. Yā hissa, bhikkhave, ariyā paññā tadassa paññindriyaṃ. Yā hissa, bhikkhave, ariyā vimutti tadassa samādhindriyaṃ. Imesaṃ kho, bhikkhave, dvinnaṃ indriyānaṃ bhāvitattā bahulīkatattā khīṇāsavo bhikkhu aññaṃ byākaroti—  ‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāmī”ti. </div>
</div>
<div class="CENTER" id="p_14S5_1167">
<span class="pN">1167</span>Chaṭṭhaṃ.</div>
</html>
