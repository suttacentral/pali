<html>
<div class="i">7.30 Sīhahanulakkhaṇaṃ</div>
<div class="h">Lakkhaṇasutta</div>
<div class="q" id="h_8D_553"> <h2 class="paliSectionName">
<span class="pN">553</span>Sīhahanulakkhaṇaṃ </h2>
</div>
<div class="q" id="p_8D_554"> <div class="divNumber">238.</div> <div class="p">
<span class="pN">554</span>“Yampi, bhikkhave, tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto samāno samphappalāpaṃ pahāya samphappalāpā paṭivirato ahosi kālavādī bhūtavādī atthavādī dhammavādī vinayavādī, nidhānavatiṃ vācaṃ bhāsitā ahosi kālena sāpadesaṃ pariyantavatiṃ atthasaṃhitaṃ. So tassa kammassa kaṭattā…pe…  so tato cuto itthattaṃ āgato samāno imaṃ mahāpurisalakkhaṇaṃ paṭilabhati, sīhahanu hoti. </div>
</div>
<div class="q" id="p_8D_555"> <div class="p">
<span class="pN">555</span>So tena lakkhaṇena samannāgato sace agāraṃ ajjhāvasati, rājā hoti cakkavattī…pe…  rājā samāno kiṃ labhati? Appadhaṃsiyo hoti kenaci manussabhūtena paccatthikena paccāmittena. Rājā samāno idaṃ labhati…pe…  buddho samāno kiṃ labhati? Appadhaṃsiyo hoti abbhantarehi vā bāhirehi vā paccatthikehi paccāmittehi, rāgena vā dosena vā mohena vā samaṇena vā brāhmaṇena vā devena vā mārena vā brahmunā vā kenaci vā lokasmiṃ. Buddho samāno idaṃ labhati”. Etamatthaṃ bhagavā avoca. </div>
</div>
<div class="q" id="p_8D_556"> <div class="divNumber">239.</div> <div class="p">
<span class="pN">556</span>Tatthetaṃ vuccati—  </div>
</div>
<div class="q" id="p_8D_557"> <div class="p"> <table class="singleColumn"> <tr> <td> <div class="pN">557</div> <div class="G">“Na samphappalāpaṃ na muddhataṃ,</div> </td> </tr> <tr> <td> <div class="G">Avikiṇṇavacanabyappatho ahosi;</div> </td> </tr> <tr> <td> <div class="G">Ahitamapi ca apanudi,</div> </td> </tr> <tr> <td> <div class="G">Hitamapi ca bahujanasukhañca abhaṇi.</div> </td> </tr> </table> </div>
</div>
<div class="q" id="p_8D_558"> <div class="p"> <table class="singleColumn"> <tr> <td> <div class="pN">558</div> <div class="G">Taṃ katvā ito cuto divamupapajji,</div> </td> </tr> <tr> <td> <div class="G">Sukataphalavipākamanubhosi;</div> </td> </tr> <tr> <td> <div class="G">Caviya punaridhāgato samāno,</div> </td> </tr> <tr> <td> <div class="G">Dvidugamavaratarahanuttamalattha.</div> </td> </tr> </table> </div>
</div>
<div class="q" id="p_8D_559"> <div class="p"> <table class="singleColumn"> <tr> <td> <div class="pN">559</div> <div class="G">Rājā hoti suduppadhaṃsiyo,</div> </td> </tr> <tr> <td> <div class="G">Manujindo manujādhipati mahānubhāvo;</div> </td> </tr> <tr> <td> <div class="G">Tidivapuravarasamo bhavati,</div> </td> </tr> <tr> <td> <div class="G">Suravarataroriva indo.</div> </td> </tr> </table> </div>
</div>
<div class="q" id="p_8D_560"> <div class="p"> <table class="singleColumn"> <tr> <td> <div class="pN">560</div> <div class="G">Gandhabbāsurayakkharakkhasebhi,</div> </td> </tr> <tr> <td> <div class="G">Surehi na hi bhavati suppadhaṃsiyo;</div> </td> </tr> <tr> <td> <div class="G">Tathatto yadi bhavati tathāvidho,</div> </td> </tr> <tr> <td> <div class="G">Idha disā ca paṭidisā ca vidisā cā”ti.</div> </td> </tr> </table> </div>
</div>
</html>
