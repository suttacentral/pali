<html>
<div class="i">1.5.6 Anuruddhasutta</div>
<div class="h">Paṭhamapaṇṇāsaka</div>
<div class="h">Uposathavagga</div>
<div class="h">Anuruddhasutta</div>
<div class="q" id="p_17A8_443"> <div class="divNumber">46.</div> <div class="p">
<span class="pN">443</span>Ekaṃ samayaṃ bhagavā kosambiyaṃ viharati ghositārāme. Tena kho pana samayena āyasmā anuruddho divāvihāraṃ gato hoti paṭisallīno. Atha kho sambahulā manāpakāyikā devatā yenāyasmā anuruddho tenupasaṅkamiṃsu; upasaṅkamitvā āyasmantaṃ anuruddhaṃ abhivādetvā ekamantaṃ aṭṭhaṃsu. Ekamantaṃ ṭhitā kho tā devatā āyasmantaṃ anuruddhaṃ etadavocuṃ—  “mayaṃ, bhante anuruddha, manāpakāyikā nāma devatā tīsu ṭhānesu issariyaṃ kārema vasaṃ vattema. Mayaṃ, bhante anuruddha, yādisakaṃ vaṇṇaṃ ākaṅkhāma tādisakaṃ vaṇṇaṃ ṭhānaso paṭilabhāma; yādisakaṃ saraṃ ākaṅkhāma tādisakaṃ saraṃ ṭhānaso paṭilabhāma; yādisakaṃ sukhaṃ ākaṅkhāma tādisakaṃ sukhaṃ ṭhānaso paṭilabhāma. Mayaṃ, bhante anuruddha, manāpakāyikā nāma devatā imesu tīsu ṭhānesu issariyaṃ kārema vasaṃ vattemā”ti. </div>
</div>
<div class="q" id="p_17A8_444"> <div class="p">
<span class="pN">444</span>Atha kho āyasmato anuruddhassa etadahosi—  “aho vatimā devatā sabbāva nīlā assu nīlavaṇṇā nīlavatthā nīlālaṅkārā”ti. Atha kho tā devatā āyasmato anuruddhassa cittamaññāya sabbāva nīlā ahesuṃ nīlavaṇṇā nīlavatthā nīlālaṅkārā. </div>
</div>
<div class="q" id="p_17A8_445"> <div class="p">
<span class="pN">445</span>Atha kho āyasmato anuruddhassa etadahosi—  “aho vatimā devatā sabbāva pītā assu…pe…  sabbāva lohitakā assu…  sabbāva odātā assu odātavaṇṇā odātavatthā odātālaṅkārā”ti. Atha kho tā devatā āyasmato anuruddhassa cittamaññāya sabbāva odātā ahesuṃ odātavaṇṇā odātavatthā odātālaṅkārā. </div>
</div>
<div class="q" id="p_17A8_446"> <div class="p">
<span class="pN">446</span>Atha kho tā devatā ekā ca gāyi ekā ca nacci ekā ca accharaṃ vādesi. Seyyathāpi nāma pañcaṅgikassa tūriyassa suvinītassa suppaṭipatāḷitassa kusalehi susamannāhatassa saddo hoti vaggu ca rajanīyo ca kamanīyo ca pemanīyo ca madanīyo ca; evamevaṃ tāsaṃ devatānaṃ alaṅkārānaṃ saddo hoti vaggu ca rajanīyo ca kamanīyo ca pemanīyo ca madanīyo ca. Atha kho āyasmā anuruddho indriyāni okkhipi. </div>
</div>
<div class="q" id="p_17A8_447"> <div class="p">
<span class="pN">447</span>Atha kho tā devatā “na khvayyo anuruddho sādiyatī”ti tatthevantaradhāyiṃsu. Atha kho āyasmā anuruddho sāyanhasamayaṃ paṭisallānā vuṭṭhito yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā anuruddho bhagavantaṃ etadavoca—  </div>
</div>
<div class="q" id="p_17A8_448"> <div class="p">
<span class="pN">448</span>“Idhāhaṃ, bhante, divāvihāraṃ gato homi paṭisallīno. Atha kho, bhante, sambahulā manāpakāyikā devatā yenāhaṃ tenupasaṅkamiṃsu; upasaṅkamitvā maṃ abhivādetvā ekamantaṃ aṭṭhaṃsu. Ekamantaṃ ṭhitā kho, bhante, tā devatā maṃ etadavocuṃ—  ‘mayaṃ, bhante anuruddha, manāpakāyikā nāma devatā tīsu ṭhānesu issariyaṃ kārema vasaṃ vattema. Mayaṃ, bhante anuruddha, yādisakaṃ vaṇṇaṃ ākaṅkhāma tādisakaṃ vaṇṇaṃ ṭhānaso paṭilabhāma; yādisakaṃ saraṃ ākaṅkhāma tādisakaṃ saraṃ ṭhānaso paṭilabhāma; yādisakaṃ sukhaṃ ākaṅkhāma tādisakaṃ sukhaṃ ṭhānaso paṭilabhāma. Mayaṃ, bhante anuruddha, manāpakāyikā nāma devatā imesu tīsu ṭhānesu issariyaṃ kārema vasaṃ vattemā’ti. Tassa mayhaṃ, bhante, etadahosi—  ‘aho vatimā devatā sabbāva nīlā assu nīlavaṇṇā nīlavatthā nīlālaṅkārā’ti. Atha kho, bhante, tā devatā mama cittamaññāya sabbāva nīlā ahesuṃ nīlavaṇṇā nīlavatthā nīlālaṅkārā. </div>
</div>
<div class="q" id="p_17A8_449"> <div class="p">
<span class="pN">449</span>Tassa mayhaṃ, bhante, etadahosi—  ‘aho vatimā devatā sabbāva pītā assu…pe…  sabbāva lohitakā assu…pe…  sabbāva odātā assu odātavaṇṇā odātavatthā odātālaṅkārā’ti. Atha kho, bhante, tā devatā mama cittamaññāya sabbāva odātā ahesuṃ odātavaṇṇā odātavatthā odātālaṅkārā. </div>
</div>
<div class="q" id="p_17A8_450"> <div class="p">
<span class="pN">450</span>Atha kho, bhante, tā devatā ekā ca gāyi ekā ca nacci ekā ca accharaṃ vādesi. Seyyathāpi nāma pañcaṅgikassa tūriyassa suvinītassa suppaṭipatāḷitassa kusalehi susamannāhatassa saddo hoti vaggu ca rajanīyo ca kamanīyo ca pemanīyo ca madanīyo ca; evamevaṃ tāsaṃ devatānaṃ alaṅkārānaṃ saddo hoti vaggu ca rajanīyo ca kamanīyo ca pemanīyo ca madanīyo ca. Atha khvāhaṃ, bhante, indriyāni okkhipi. </div>
</div>
<div class="q" id="p_17A8_451"> <div class="p">
<span class="pN">451</span>Atha kho, bhante, tā devatā ‘na khvayyo anuruddho sādiyatī’ti tatthevantaradhāyiṃsu. Katihi nu kho, bhante, dhammehi samannāgato mātugāmo kāyassa bhedā paraṃ maraṇā manāpakāyikānaṃ devānaṃ sahabyataṃ upapajjatī”ti? </div>
</div>
<div class="q" id="p_17A8_452"> <div class="p">
<span class="pN">452</span>“Aṭṭhahi kho, anuruddha, dhammehi samannāgato mātugāmo kāyassa bhedā paraṃ maraṇā manāpakāyikānaṃ devānaṃ sahabyataṃ upapajjati. Katamehi aṭṭhahi? Idha, anuruddha, mātugāmo yassa mātāpitaro bhattuno denti atthakāmā hitesino anukampakā anukampaṃ upādāya tassa hoti pubbuṭṭhāyinī pacchānipātinī kiṃkārapaṭissāvinī manāpacārinī piyavādinī. (1) </div>
</div>
<div class="q" id="p_17A8_453"> <div class="p">
<span class="pN">453</span>Ye te bhattu garuno honti—  mātāti vā pitāti vā samaṇabrāhmaṇāti vā—  te sakkaroti, garuṃ karoti, māneti, pūjeti, abbhāgate ca āsanodakena paṭipūjeti. (2) </div>
</div>
<div class="q" id="p_17A8_454"> <div class="p">
<span class="pN">454</span>Ye te bhattu abbhantarā kammantā—  uṇṇāti vā kappāsāti vā—  tattha dakkhā hoti analasā tatrupāyāya vīmaṃsāya samannāgatā alaṃ kātuṃ alaṃ saṃvidhātuṃ. (3) </div>
</div>
<div class="q" id="p_17A8_455"> <div class="p">
<span class="pN">455</span>Yo so bhattu abbhantaro antojano—  dāsāti vā pessāti vā kammakarāti vā—  tesaṃ katañca katato jānāti akatañca akatato jānāti, gilānakānañca balābalaṃ jānāti khādanīyaṃ bhojanīyañcassa paccaṃsena saṃvibhajati. (4) </div>
</div>
<div class="q" id="p_17A8_456"> <div class="p">
<span class="pN">456</span>Yaṃ bhattu āharati dhanaṃ vā dhaññaṃ vā jātarūpaṃ vā taṃ ārakkhena guttiyā sampādeti, tattha ca hoti adhuttī athenī asoṇḍī avināsikā. (5) </div>
</div>
<div class="q" id="p_17A8_457"> <div class="p">
<span class="pN">457</span>Upāsikā kho pana hoti buddhaṃ saraṇaṃ gatā dhammaṃ saraṇaṃ gatā saṃghaṃ saraṇaṃ gatā. (6) </div>
</div>
<div class="q" id="p_17A8_458"> <div class="p">
<span class="pN">458</span>Sīlavatī kho pana hoti—  pāṇātipātā paṭiviratā, adinnādānā paṭiviratā, kāmesumicchācārā paṭiviratā, musāvādā paṭiviratā, surāmerayamajjapamādaṭṭhānā paṭiviratā. (7) </div>
</div>
<div class="q" id="p_17A8_459"> <div class="p">
<span class="pN">459</span>Cāgavatī kho pana hoti. Vigatamalamaccherena cetasā agāraṃ ajjhāvasati muttacāgā payatapāṇinī vossaggaratā yācayogā dānasaṃvibhāgaratā. (8) </div>
</div>
<div class="q" id="p_17A8_460"> <div class="p">
<span class="pN">460</span>Imehi kho, anuruddha, aṭṭhahi dhammehi samannāgato mātugāmo kāyassa bhedā paraṃ maraṇā manāpakāyikānaṃ devānaṃ sahabyataṃ upapajjatīti. </div>
</div>
<div class="q" id="p_17A8_461"> <div class="p"> <table class="singleColumn"> <tr> <td> <div class="pN">461</div> <div class="G">Yo naṃ bharati sabbadā,</div> </td> </tr> <tr> <td> <div class="G">niccaṃ ātāpi ussuko;</div> </td> </tr> <tr> <td> <div class="G">Taṃ sabbakāmadaṃ posaṃ,</div> </td> </tr> <tr> <td> <div class="G">bhattāraṃ nātimaññati.</div> </td> </tr> </table> </div>
</div>
<div class="q" id="p_17A8_462"> <div class="p"> <table class="singleColumn"> <tr> <td> <div class="pN">462</div> <div class="G">Na cāpi sotthi bhattāraṃ,</div> </td> </tr> <tr> <td> <div class="G">issāvādena rosaye;</div> </td> </tr> <tr> <td> <div class="G">Bhattu ca garuno sabbe,</div> </td> </tr> <tr> <td> <div class="G">paṭipūjeti paṇḍitā.</div> </td> </tr> </table> </div>
</div>
<div class="q" id="p_17A8_463"> <div class="p"> <table class="singleColumn"> <tr> <td> <div class="pN">463</div> <div class="G">Uṭṭhāhikā analasā,</div> </td> </tr> <tr> <td> <div class="G">saṅgahitaparijjanā;</div> </td> </tr> <tr> <td> <div class="G">Bhattu manāpaṃ carati,</div> </td> </tr> <tr> <td> <div class="G">sambhataṃ anurakkhati.</div> </td> </tr> </table> </div>
</div>
<div class="q" id="p_17A8_464"> <div class="p"> <table class="singleColumn"> <tr> <td> <div class="pN">464</div> <div class="G">Yā evaṃ vattati nārī,</div> </td> </tr> <tr> <td> <div class="G">bhattu chandavasānugā;</div> </td> </tr> <tr> <td> <div class="G">Manāpā nāma te devā,</div> </td> </tr> <tr> <td> <div class="G">yattha sā upapajjatī”ti.</div> </td> </tr> </table> </div>
</div>
<div class="CENTER" id="p_17A8_465">
<span class="pN">465</span>Chaṭṭhaṃ.</div>
</html>
