<html>
<div class="i">4.3.2 Samiddhisutta</div>
<div class="h">Mārasaṃyutta</div>
<div class="h">Tatiyavagga</div>
<div class="h">Samiddhisutta</div>
<div class="q" id="p_12S1_881"> <div class="divNumber">158.</div> <div class="p">
<span class="pN">881</span>Ekaṃ samayaṃ bhagavā sakkesu viharati silāvatiyaṃ. Tena kho pana samayena āyasmā samiddhi bhagavato avidūre appamatto ātāpī pahitatto viharati. Atha kho āyasmato samiddhissa rahogatassa paṭisallīnassa evaṃ cetaso parivitakko udapādi—  “lābhā vata me, suladdhaṃ vata me, yassa me satthā arahaṃ sammāsambuddho. Lābhā vata me, suladdhaṃ vata me, yvāhaṃ evaṃ svākkhāte dhammavinaye pabbajito. Lābhā vata me, suladdhaṃ vata me, yassa me sabrahmacārino sīlavanto kalyāṇadhammā”ti. Atha kho māro pāpimā āyasmato samiddhissa cetasā cetoparivitakkamaññāya yenāyasmā samiddhi tenupasaṅkami; upasaṅkamitvā āyasmato samiddhissa avidūre mahantaṃ bhayabheravaṃ saddamakāsi, apissudaṃ pathavī maññe undrīyati. </div>
</div>
<div class="q" id="p_12S1_882"> <div class="p">
<span class="pN">882</span>Atha kho āyasmā samiddhi yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno āyasmā samiddhi bhagavantaṃ etadavoca—  “idhāhaṃ, bhante, bhagavato avidūre appamatto ātāpī pahitatto viharāmi. Tassa mayhaṃ, bhante, rahogatassa paṭisallīnassa evaṃ cetaso parivitakko udapādi—  ‘lābhā vata me, suladdhaṃ vata me, yassa me satthā arahaṃ sammāsambuddho. Lābhā vata me, suladdhaṃ vata me, yvāhaṃ evaṃ svākkhāte dhammavinaye pabbajito. Lābhā vata me, suladdhaṃ vata me, yassa me sabrahmacārino sīlavanto kalyāṇadhammā’ti. Tassa mayhaṃ, bhante, avidūre mahābhayabheravasaddo ahosi, apissudaṃ pathavī maññe undrīyatī”ti. </div>
</div>
<div class="q" id="p_12S1_883"> <div class="p">
<span class="pN">883</span>“Nesā, samiddhi, pathavī undrīyati. Māro eso pāpimā tuyhaṃ vicakkhukammāya āgato. Gaccha tvaṃ, samiddhi, tattheva appamatto ātāpī pahitatto viharāhī”ti. “Evaṃ, bhante”ti kho āyasmā samiddhi bhagavato paṭissutvā uṭṭhāyāsanā bhagavantaṃ abhivādetvā padakkhiṇaṃ katvā pakkāmi. Dutiyampi kho āyasmā samiddhi tattheva appamatto ātāpī pahitatto vihāsi. Dutiyampi kho āyasmato samiddhissa rahogatassa paṭisallīnassa…pe…  dutiyampi kho māro pāpimā āyasmato samiddhissa cetasā cetoparivitakkamaññāya…pe…  apissudaṃ pathavī maññe undrīyati. Atha kho āyasmā samiddhi māraṃ pāpimantaṃ gāthāya ajjhabhāsi—  </div>
</div>
<div class="q" id="p_12S1_884"> <div class="p"> <table class="singleColumn"> <tr> <td> <div class="pN">884</div> <div class="G">“Saddhāyāhaṃ pabbajito,</div> </td> </tr> <tr> <td> <div class="G">agārasmā anagāriyaṃ;</div> </td> </tr> <tr> <td> <div class="G">Sati paññā ca me buddhā,</div> </td> </tr> <tr> <td> <div class="G">cittañca susamāhitaṃ;</div> </td> </tr> <tr> <td> <div class="G">Kāmaṃ karassu rūpāni,</div> </td> </tr> <tr> <td> <div class="G">neva maṃ byādhayissasī”ti.</div> </td> </tr> </table> </div>
</div>
<div class="q" id="p_12S1_885"> <div class="p">
<span class="pN">885</span>Atha kho māro pāpimā “jānāti maṃ samiddhi bhikkhū”ti dukkhī dummano tatthevantaradhāyīti. </div>
</div>
</html>
