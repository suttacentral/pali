<html>
<div class="i">3.2.1 Akkodhanasutta</div>
<div class="h">Mātugāmasaṃyutta</div>
<div class="h">Dutiyapeyyālavagga</div>
<div class="h">Akkodhanasutta</div>
<div class="q" id="p_13S4_1273"> <div class="divNumber">294.</div> <div class="p">
<span class="pN">1273</span>Atha kho āyasmā anuruddho yena bhagavā tenupasaṅkami; upasaṅkamitvā…pe…  ekamantaṃ nisinno kho āyasmā anuruddho bhagavantaṃ etadavoca—  “idhāhaṃ, bhante, mātugāmaṃ passāmi dibbena cakkhunā visuddhena atikkantamānusakena kāyassa bhedā paraṃ maraṇā sugatiṃ saggaṃ lokaṃ upapajjantaṃ. Katīhi nu kho, bhante, dhammehi samannāgato mātugāmo kāyassa bhedā paraṃ maraṇā sugatiṃ saggaṃ lokaṃ upapajjatī”ti? </div>
</div>
<div class="q" id="p_13S4_1274"> <div class="p">
<span class="pN">1274</span>“Pañcahi kho, anuruddha, dhammehi samannāgato mātugāmo kāyassa bhedā paraṃ maraṇā sugatiṃ saggaṃ lokaṃ upapajjati. Katamehi pañcahi? Saddho ca hoti, hirimā ca hoti, ottappī ca hoti, akkodhano ca hoti, paññavā ca hoti—  imehi kho, anuruddha, pañcahi dhammehi samannāgato mātugāmo kāyassa bhedā paraṃ maraṇā sugatiṃ saggaṃ lokaṃ upapajjatī”ti. </div>
</div>
<div class="CENTER" id="p_13S4_1275">
<span class="pN">1275</span>Paṭhamaṃ.</div>
</html>
