<html>
<div class="i">3.4 Pañcasīlasamādāniyattheraapadāna</div>
<div class="h">Subhūtivagga</div>
<div class="h">Pañcasīlasamādāniyattheraapadāna</div>
<div class="q" id="p_20Ap1_999"> <div class="divNumber">134.</div> <div class="p"> <table class="singleColumn"> <tr> <td> <div class="pN">999</div> <div class="G">“Nagare candavatiyā,</div> </td> </tr> <tr> <td> <div class="G">bhatako āsahaṃ tadā;</div> </td> </tr> <tr> <td> <div class="G">Parakammāyane yutto,</div> </td> </tr> <tr> <td> <div class="G">pabbajjaṃ na labhāmahaṃ.</div> </td> </tr> </table> </div>
</div>
<div class="q" id="p_20Ap1_1000"> <div class="divNumber">135.</div> <div class="p"> <table class="singleColumn"> <tr> <td> <div class="pN">1000</div> <div class="G">Mahandhakārapihitā,</div> </td> </tr> <tr> <td> <div class="G">tividhaggīhi ḍayhare;</div> </td> </tr> <tr> <td> <div class="G">Kena nu kho upāyena,</div> </td> </tr> <tr> <td> <div class="G">visaṃyutto bhave ahaṃ.</div> </td> </tr> </table> </div>
</div>
<div class="q" id="p_20Ap1_1001"> <div class="divNumber">136.</div> <div class="p"> <table class="singleColumn"> <tr> <td> <div class="pN">1001</div> <div class="G">Deyyadhammo ca me natthi,</div> </td> </tr> <tr> <td> <div class="G">varāko bhatako ahaṃ;</div> </td> </tr> <tr> <td> <div class="G">Yannūnāhaṃ pañcasīlaṃ,</div> </td> </tr> <tr> <td> <div class="G">rakkheyyaṃ paripūrayaṃ.</div> </td> </tr> </table> </div>
</div>
<div class="q" id="p_20Ap1_1002"> <div class="divNumber">137.</div> <div class="p"> <table class="singleColumn"> <tr> <td> <div class="pN">1002</div> <div class="G">Anomadassissa munino,</div> </td> </tr> <tr> <td> <div class="G">nisabho nāma sāvako;</div> </td> </tr> <tr> <td> <div class="G">Tamahaṃ upasaṅkamma,</div> </td> </tr> <tr> <td> <div class="G">pañcasikkhāpadaggahiṃ.</div> </td> </tr> </table> </div>
</div>
<div class="q" id="p_20Ap1_1003"> <div class="divNumber">138.</div> <div class="p"> <table class="singleColumn"> <tr> <td> <div class="pN">1003</div> <div class="G">Vassasatasahassāni,</div> </td> </tr> <tr> <td> <div class="G">āyu vijjati tāvade;</div> </td> </tr> <tr> <td> <div class="G">Tāvatā pañcasīlāni,</div> </td> </tr> <tr> <td> <div class="G">paripuṇṇāni gopayiṃ.</div> </td> </tr> </table> </div>
</div>
<div class="q" id="p_20Ap1_1004"> <div class="divNumber">139.</div> <div class="p"> <table class="singleColumn"> <tr> <td> <div class="pN">1004</div> <div class="G">Maccukāle ca sampatte,</div> </td> </tr> <tr> <td> <div class="G">devā assāsayanti maṃ;</div> </td> </tr> <tr> <td> <div class="G">‘Ratho sahassayutto te,</div> </td> </tr> <tr> <td> <div class="G">mārisāyaṃ upaṭṭhito’.</div> </td> </tr> </table> </div>
</div>
<div class="q" id="p_20Ap1_1005"> <div class="divNumber">140.</div> <div class="p"> <table class="singleColumn"> <tr> <td> <div class="pN">1005</div> <div class="G">Vattante carime citte,</div> </td> </tr> <tr> <td> <div class="G">mama sīlaṃ anussariṃ;</div> </td> </tr> <tr> <td> <div class="G">Tena kammena sukatena,</div> </td> </tr> <tr> <td> <div class="G">tāvatiṃsaṃ agacchahaṃ.</div> </td> </tr> </table> </div>
</div>
<div class="q" id="p_20Ap1_1006"> <div class="divNumber">141.</div> <div class="p"> <table class="singleColumn"> <tr> <td> <div class="pN">1006</div> <div class="G">Tiṃsakkhattuñca devindo,</div> </td> </tr> <tr> <td> <div class="G">devarajjamakārayiṃ;</div> </td> </tr> <tr> <td> <div class="G">Dibbasukhaṃ anubhaviṃ,</div> </td> </tr> <tr> <td> <div class="G">accharāhi purakkhato.</div> </td> </tr> </table> </div>
</div>
<div class="q" id="p_20Ap1_1007"> <div class="divNumber">142.</div> <div class="p"> <table class="singleColumn"> <tr> <td> <div class="pN">1007</div> <div class="G">Pañcasattatikkhattuñca,</div> </td> </tr> <tr> <td> <div class="G">cakkavattī ahosahaṃ;</div> </td> </tr> <tr> <td> <div class="G">Padesarajjaṃ vipulaṃ,</div> </td> </tr> <tr> <td> <div class="G">gaṇanāto asaṅkhiyaṃ.</div> </td> </tr> </table> </div>
</div>
<div class="q" id="p_20Ap1_1008"> <div class="divNumber">143.</div> <div class="p"> <table class="singleColumn"> <tr> <td> <div class="pN">1008</div> <div class="G">Devalokā cavitvāna,</div> </td> </tr> <tr> <td> <div class="G">sukkamūlena codito;</div> </td> </tr> <tr> <td> <div class="G">Pure vesāliyaṃ jāto,</div> </td> </tr> <tr> <td> <div class="G">mahāsāle suaḍḍhake.</div> </td> </tr> </table> </div>
</div>
<div class="q" id="p_20Ap1_1009"> <div class="divNumber">144.</div> <div class="p"> <table class="singleColumn"> <tr> <td> <div class="pN">1009</div> <div class="G">Vassūpanāyike kāle,</div> </td> </tr> <tr> <td> <div class="G">dippante jinasāsane;</div> </td> </tr> <tr> <td> <div class="G">Mātā ca me pitā ceva,</div> </td> </tr> <tr> <td> <div class="G">pañcasikkhāpadaggahuṃ.</div> </td> </tr> </table> </div>
</div>
<div class="q" id="p_20Ap1_1010"> <div class="divNumber">145.</div> <div class="p"> <table class="singleColumn"> <tr> <td> <div class="pN">1010</div> <div class="G">Saha sutvānahaṃ sīlaṃ,</div> </td> </tr> <tr> <td> <div class="G">mama sīlaṃ anussariṃ;</div> </td> </tr> <tr> <td> <div class="G">Ekāsane nisīditvā,</div> </td> </tr> <tr> <td> <div class="G">arahattamapāpuṇiṃ.</div> </td> </tr> </table> </div>
</div>
<div class="q" id="p_20Ap1_1011"> <div class="divNumber">146.</div> <div class="p"> <table class="singleColumn"> <tr> <td> <div class="pN">1011</div> <div class="G">
<span class="bold">Jātiyā pañcavassena</span>, </div> </td> </tr> <tr> <td> <div class="G">arahattamapāpuṇiṃ;</div> </td> </tr> <tr> <td> <div class="G">Upasampādayi buddho,</div> </td> </tr> <tr> <td> <div class="G">guṇamaññāya cakkhumā.</div> </td> </tr> </table> </div>
</div>
<div class="q" id="p_20Ap1_1012"> <div class="divNumber">147.</div> <div class="p"> <table class="singleColumn"> <tr> <td> <div class="pN">1012</div> <div class="G">Paripuṇṇāni gopetvā,</div> </td> </tr> <tr> <td> <div class="G">pañcasikkhāpadānahaṃ;</div> </td> </tr> <tr> <td> <div class="G">Aparimeyye ito kappe,</div> </td> </tr> <tr> <td> <div class="G">vinipātaṃ na gacchahaṃ.</div> </td> </tr> </table> </div>
</div>
<div class="q" id="p_20Ap1_1013"> <div class="divNumber">148.</div> <div class="p"> <table class="singleColumn"> <tr> <td> <div class="pN">1013</div> <div class="G">Svāhaṃ yasamanubhaviṃ,</div> </td> </tr> <tr> <td> <div class="G">tesaṃ sīlāna vāhasā;</div> </td> </tr> <tr> <td> <div class="G">Kappakoṭimpi kittento,</div> </td> </tr> <tr> <td> <div class="G">kittaye ekadesakaṃ.</div> </td> </tr> </table> </div>
</div>
<div class="q" id="p_20Ap1_1014"> <div class="divNumber">149.</div> <div class="p"> <table class="singleColumn"> <tr> <td> <div class="pN">1014</div> <div class="G">Pañca sīlāni gopetvā,</div> </td> </tr> <tr> <td> <div class="G">tayo hetū labhāmahaṃ;</div> </td> </tr> <tr> <td> <div class="G">Dīghāyuko mahābhogo,</div> </td> </tr> <tr> <td> <div class="G">tikkhapañño bhavāmahaṃ.</div> </td> </tr> </table> </div>
</div>
<div class="q" id="p_20Ap1_1015"> <div class="divNumber">150.</div> <div class="p"> <table class="singleColumn"> <tr> <td> <div class="pN">1015</div> <div class="G">Saṅkittento ca sabbesaṃ,</div> </td> </tr> <tr> <td> <div class="G">adhimattañca porisaṃ;</div> </td> </tr> <tr> <td> <div class="G">Bhavābhave saṃsaritvā,</div> </td> </tr> <tr> <td> <div class="G">ete ṭhāne labhāmahaṃ.</div> </td> </tr> </table> </div>
</div>
<div class="q" id="p_20Ap1_1016"> <div class="divNumber">151.</div> <div class="p"> <table class="singleColumn"> <tr> <td> <div class="pN">1016</div> <div class="G">Aparimeyyasīlesu,</div> </td> </tr> <tr> <td> <div class="G">vattantā jinasāvakā;</div> </td> </tr> <tr> <td> <div class="G">Bhavesu yadi rajjeyyuṃ,</div> </td> </tr> <tr> <td> <div class="G">vipāko kīdiso bhave.</div> </td> </tr> </table> </div>
</div>
<div class="q" id="p_20Ap1_1017"> <div class="divNumber">152.</div> <div class="p"> <table class="singleColumn"> <tr> <td> <div class="pN">1017</div> <div class="G">Suciṇṇaṃ me pañcasīlaṃ,</div> </td> </tr> <tr> <td> <div class="G">bhatakena tapassinā;</div> </td> </tr> <tr> <td> <div class="G">Tena sīlenahaṃ ajja,</div> </td> </tr> <tr> <td> <div class="G">mocayiṃ sabbabandhanā.</div> </td> </tr> </table> </div>
</div>
<div class="q" id="p_20Ap1_1018"> <div class="divNumber">153.</div> <div class="p"> <table class="singleColumn"> <tr> <td> <div class="pN">1018</div> <div class="G">Aparimeyye ito kappe,</div> </td> </tr> <tr> <td> <div class="G">pañca sīlāni gopayiṃ;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">pañcasīlānidaṃ phalaṃ.</div> </td> </tr> </table> </div>
</div>
<div class="q" id="p_20Ap1_1019"> <div class="divNumber">154.</div> <div class="p"> <table class="singleColumn"> <tr> <td> <div class="pN">1019</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_1020"> <div class="p">
<span class="pN">1020</span>Itthaṃ sudaṃ āyasmā pañcasīlasamādāniyo thero imā gāthāyo abhāsitthāti. </div>
</div>
<div class="CENTER" id="p_20Ap1_1021">
<span class="pN">1021</span>Pañcasīlasamādāniyattherassāpadānaṃ catutthaṃ.</div>
</html>
