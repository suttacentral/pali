<html>
<div class="i">17.1.1 Tesakuṇajātaka</div>
<div class="h">Cattālīsanipāta</div>
<div class="h">Tesakuṇavagga</div>
<div class="h">Tesakuṇajātaka</div>
<div class="q" id="p_23J_2"> <div class="divNumber">1.</div> <div class="p"> <table class="singleColumn"> <tr> <td> <div class="pN">2</div> <div class="G">“Vessantaraṃ taṃ pucchāmi,</div> </td> </tr> <tr> <td> <div class="G">sakuṇa bhaddamatthu te;</div> </td> </tr> <tr> <td> <div class="G">Rajjaṃ kāretukāmena,</div> </td> </tr> <tr> <td> <div class="G">kiṃ su kiccaṃ kataṃ varaṃ”.</div> </td> </tr> </table> </div>
</div>
<div class="q" id="p_23J_3"> <div class="divNumber">2.</div> <div class="p"> <table class="singleColumn"> <tr> <td> <div class="pN">3</div> <div class="G">“Cirassaṃ vata maṃ tāto,</div> </td> </tr> <tr> <td> <div class="G">kaṃso bārāṇasiggaho;</div> </td> </tr> <tr> <td> <div class="G">Pamatto appamattaṃ maṃ,</div> </td> </tr> <tr> <td> <div class="G">pitā puttaṃ acodayi.</div> </td> </tr> </table> </div>
</div>
<div class="q" id="p_23J_4"> <div class="divNumber">3.</div> <div class="p"> <table class="singleColumn"> <tr> <td> <div class="pN">4</div> <div class="G">Paṭhameneva vitathaṃ,</div> </td> </tr> <tr> <td> <div class="G">kodhaṃ hāsaṃ nivāraye;</div> </td> </tr> <tr> <td> <div class="G">Tato kiccāni kāreyya,</div> </td> </tr> <tr> <td> <div class="G">taṃ vataṃ āhu khattiya.</div> </td> </tr> </table> </div>
</div>
<div class="q" id="p_23J_5"> <div class="divNumber">4.</div> <div class="p"> <table class="singleColumn"> <tr> <td> <div class="pN">5</div> <div class="G">Yaṃ tvaṃ tāta tapokammaṃ,</div> </td> </tr> <tr> <td> <div class="G">Pubbe katamasaṃsayaṃ;</div> </td> </tr> <tr> <td> <div class="G">Ratto duṭṭho ca yaṃ kayirā,</div> </td> </tr> <tr> <td> <div class="G">Na taṃ kayirā tato puna.</div> </td> </tr> </table> </div>
</div>
<div class="q" id="p_23J_6"> <div class="divNumber">5.</div> <div class="p"> <table class="singleColumn"> <tr> <td> <div class="pN">6</div> <div class="G">Khattiyassa pamattassa,</div> </td> </tr> <tr> <td> <div class="G">raṭṭhasmiṃ raṭṭhavaḍḍhana;</div> </td> </tr> <tr> <td> <div class="G">Sabbe bhogā vinassanti,</div> </td> </tr> <tr> <td> <div class="G">rañño taṃ vuccate aghaṃ.</div> </td> </tr> </table> </div>
</div>
<div class="q" id="p_23J_7"> <div class="divNumber">6.</div> <div class="p"> <table class="singleColumn"> <tr> <td> <div class="pN">7</div> <div class="G">Sirī tāta alakkhī ca,</div> </td> </tr> <tr> <td> <div class="G">pucchitā etadabravuṃ;</div> </td> </tr> <tr> <td> <div class="G">Uṭṭhānavīriye pose,</div> </td> </tr> <tr> <td> <div class="G">ramāhaṃ anusūyake.</div> </td> </tr> </table> </div>
</div>
<div class="q" id="p_23J_8"> <div class="divNumber">7.</div> <div class="p"> <table class="singleColumn"> <tr> <td> <div class="pN">8</div> <div class="G">Usūyake duhadaye,</div> </td> </tr> <tr> <td> <div class="G">purise kammadussake;</div> </td> </tr> <tr> <td> <div class="G">Kāḷakaṇṇī mahārāja,</div> </td> </tr> <tr> <td> <div class="G">ramati cakkabhañjanī.</div> </td> </tr> </table> </div>
</div>
<div class="q" id="p_23J_9"> <div class="divNumber">8.</div> <div class="p"> <table class="singleColumn"> <tr> <td> <div class="pN">9</div> <div class="G">So tvaṃ sabbesu suhadayo,</div> </td> </tr> <tr> <td> <div class="G">sabbesaṃ rakkhito bhava;</div> </td> </tr> <tr> <td> <div class="G">Alakkhiṃ nuda mahārāja,</div> </td> </tr> <tr> <td> <div class="G">lakkhyā bhava nivesanaṃ.</div> </td> </tr> </table> </div>
</div>
<div class="q" id="p_23J_10"> <div class="divNumber">9.</div> <div class="p"> <table class="singleColumn"> <tr> <td> <div class="pN">10</div> <div class="G">Sa lakkhīdhitisampanno,</div> </td> </tr> <tr> <td> <div class="G">puriso hi mahaggato;</div> </td> </tr> <tr> <td> <div class="G">Amittānaṃ kāsipati,</div> </td> </tr> <tr> <td> <div class="G">mūlaṃ aggañca chindati.</div> </td> </tr> </table> </div>
</div>
<div class="q" id="p_23J_11"> <div class="divNumber">10.</div> <div class="p"> <table class="singleColumn"> <tr> <td> <div class="pN">11</div> <div class="G">Sakkopi hi bhūtapati,</div> </td> </tr> <tr> <td> <div class="G">uṭṭhāne nappamajjati;</div> </td> </tr> <tr> <td> <div class="G">Sa kalyāṇe dhitiṃ katvā,</div> </td> </tr> <tr> <td> <div class="G">uṭṭhāne kurute mano.</div> </td> </tr> </table> </div>
</div>
<div class="q" id="p_23J_12"> <div class="divNumber">11.</div> <div class="p"> <table class="singleColumn"> <tr> <td> <div class="pN">12</div> <div class="G">Gandhabbā pitaro devā,</div> </td> </tr> <tr> <td> <div class="G">sājīvā honti tādino;</div> </td> </tr> <tr> <td> <div class="G">Uṭṭhāhato appamajjato,</div> </td> </tr> <tr> <td> <div class="G">anutiṭṭhanti devatā.</div> </td> </tr> </table> </div>
</div>
<div class="q" id="p_23J_13"> <div class="divNumber">12.</div> <div class="p"> <table class="singleColumn"> <tr> <td> <div class="pN">13</div> <div class="G">So appamatto akkuddho,</div> </td> </tr> <tr> <td> <div class="G">tāta kiccāni kāraya;</div> </td> </tr> <tr> <td> <div class="G">Vāyamassu ca kiccesu,</div> </td> </tr> <tr> <td> <div class="G">nālaso vindate sukhaṃ.</div> </td> </tr> </table> </div>
</div>
<div class="q" id="p_23J_14"> <div class="divNumber">13.</div> <div class="p"> <table class="singleColumn"> <tr> <td> <div class="pN">14</div> <div class="G">Tattheva te vattapadā,</div> </td> </tr> <tr> <td> <div class="G">esāva anusāsanī;</div> </td> </tr> <tr> <td> <div class="G">Alaṃ mitte sukhāpetuṃ,</div> </td> </tr> <tr> <td> <div class="G">amittānaṃ dukhāya ca”.</div> </td> </tr> </table> </div>
</div>
<div class="q" id="p_23J_15"> <div class="divNumber">14.</div> <div class="p"> <table class="singleColumn"> <tr> <td> <div class="pN">15</div> <div class="G">“Sakkhisi tvaṃ kuṇḍalini,</div> </td> </tr> <tr> <td> <div class="G">maññasi khattabandhuni;</div> </td> </tr> <tr> <td> <div class="G">Rajjaṃ kāretukāmena,</div> </td> </tr> <tr> <td> <div class="G">kiṃ su kiccaṃ kataṃ varaṃ”.</div> </td> </tr> </table> </div>
</div>
<div class="q" id="p_23J_16"> <div class="divNumber">15.</div> <div class="p"> <table class="singleColumn"> <tr> <td> <div class="pN">16</div> <div class="G">“Dveva tāta padakāni,</div> </td> </tr> <tr> <td> <div class="G">yattha sabbaṃ patiṭṭhitaṃ;</div> </td> </tr> <tr> <td> <div class="G">Aladdhassa ca yo lābho,</div> </td> </tr> <tr> <td> <div class="G">laddhassa cānurakkhaṇā.</div> </td> </tr> </table> </div>
</div>
<div class="q" id="p_23J_17"> <div class="divNumber">16.</div> <div class="p"> <table class="singleColumn"> <tr> <td> <div class="pN">17</div> <div class="G">Amacce tāta jānāhi,</div> </td> </tr> <tr> <td> <div class="G">dhīre atthassa kovide;</div> </td> </tr> <tr> <td> <div class="G">Anakkhākitave tāta,</div> </td> </tr> <tr> <td> <div class="G">asoṇḍe avināsake.</div> </td> </tr> </table> </div>
</div>
<div class="q" id="p_23J_18"> <div class="divNumber">17.</div> <div class="p"> <table class="singleColumn"> <tr> <td> <div class="pN">18</div> <div class="G">Yo ca taṃ tāta rakkheyya,</div> </td> </tr> <tr> <td> <div class="G">dhanaṃ yañceva te siyā;</div> </td> </tr> <tr> <td> <div class="G">Sūtova rathaṃ saṅgaṇhe,</div> </td> </tr> <tr> <td> <div class="G">so te kiccāni kāraye.</div> </td> </tr> </table> </div>
</div>
<div class="q" id="p_23J_19"> <div class="divNumber">18.</div> <div class="p"> <table class="singleColumn"> <tr> <td> <div class="pN">19</div> <div class="G">Susaṅgahitantajano,</div> </td> </tr> <tr> <td> <div class="G">sayaṃ vittaṃ avekkhiya;</div> </td> </tr> <tr> <td> <div class="G">Nidhiñca iṇadānañca,</div> </td> </tr> <tr> <td> <div class="G">na kare parapattiyā.</div> </td> </tr> </table> </div>
</div>
<div class="q" id="p_23J_20"> <div class="divNumber">19.</div> <div class="p"> <table class="singleColumn"> <tr> <td> <div class="pN">20</div> <div class="G">Sayaṃ āyaṃ vayaṃ jaññā,</div> </td> </tr> <tr> <td> <div class="G">sayaṃ jaññā katākataṃ;</div> </td> </tr> <tr> <td> <div class="G">Niggaṇhe niggahārahaṃ,</div> </td> </tr> <tr> <td> <div class="G">paggaṇhe paggahārahaṃ.</div> </td> </tr> </table> </div>
</div>
<div class="q" id="p_23J_21"> <div class="divNumber">20.</div> <div class="p"> <table class="singleColumn"> <tr> <td> <div class="pN">21</div> <div class="G">Sayaṃ jānapadaṃ atthaṃ,</div> </td> </tr> <tr> <td> <div class="G">anusāsa rathesabha;</div> </td> </tr> <tr> <td> <div class="G">Mā te adhammikā yuttā,</div> </td> </tr> <tr> <td> <div class="G">dhanaṃ raṭṭhañca nāsayuṃ.</div> </td> </tr> </table> </div>
</div>
<div class="q" id="p_23J_22"> <div class="divNumber">21.</div> <div class="p"> <table class="singleColumn"> <tr> <td> <div class="pN">22</div> <div class="G">Mā ca vegena kiccāni,</div> </td> </tr> <tr> <td> <div class="G">karosi kārayesi vā;</div> </td> </tr> <tr> <td> <div class="G">Vegasā hi kataṃ kammaṃ,</div> </td> </tr> <tr> <td> <div class="G">mando pacchānutappati.</div> </td> </tr> </table> </div>
</div>
<div class="q" id="p_23J_23"> <div class="divNumber">22.</div> <div class="p"> <table class="singleColumn"> <tr> <td> <div class="pN">23</div> <div class="G">Mā te adhisare muñca,</div> </td> </tr> <tr> <td> <div class="G">subāḷhamadhikopitaṃ;</div> </td> </tr> <tr> <td> <div class="G">Kodhasā hi bahū phītā,</div> </td> </tr> <tr> <td> <div class="G">kulā akulataṃ gatā.</div> </td> </tr> </table> </div>
</div>
<div class="q" id="p_23J_24"> <div class="divNumber">23.</div> <div class="p"> <table class="singleColumn"> <tr> <td> <div class="pN">24</div> <div class="G">Mā tāta issaromhīti,</div> </td> </tr> <tr> <td> <div class="G">anatthāya patārayi;</div> </td> </tr> <tr> <td> <div class="G">Itthīnaṃ purisānañca,</div> </td> </tr> <tr> <td> <div class="G">mā te āsi dukhudrayo.</div> </td> </tr> </table> </div>
</div>
<div class="q" id="p_23J_25"> <div class="divNumber">24.</div> <div class="p"> <table class="singleColumn"> <tr> <td> <div class="pN">25</div> <div class="G">Apetalomahaṃsassa,</div> </td> </tr> <tr> <td> <div class="G">rañño kāmānusārino;</div> </td> </tr> <tr> <td> <div class="G">Sabbe bhogā vinassanti,</div> </td> </tr> <tr> <td> <div class="G">rañño taṃ vuccate aghaṃ.</div> </td> </tr> </table> </div>
</div>
<div class="q" id="p_23J_26"> <div class="divNumber">25.</div> <div class="p"> <table class="singleColumn"> <tr> <td> <div class="pN">26</div> <div class="G">Tattheva te vattapadā,</div> </td> </tr> <tr> <td> <div class="G">esāva anusāsanī;</div> </td> </tr> <tr> <td> <div class="G">Dakkhassudāni puññakaro,</div> </td> </tr> <tr> <td> <div class="G">asoṇḍo avināsako;</div> </td> </tr> <tr> <td> <div class="G">Sīlavāssu mahārāja,</div> </td> </tr> <tr> <td> <div class="G">dussīlo vinipātiko”.</div> </td> </tr> </table> </div>
</div>
<div class="q" id="p_23J_27"> <div class="divNumber">26.</div> <div class="p"> <table class="singleColumn"> <tr> <td> <div class="pN">27</div> <div class="G">“Apucchimha kosiyagottaṃ,</div> </td> </tr> <tr> <td> <div class="G">kuṇḍaliniṃ tatheva ca;</div> </td> </tr> <tr> <td> <div class="G">Tvaṃ dāni vadehi jambuka,</div> </td> </tr> <tr> <td> <div class="G">balānaṃ balamuttamaṃ”.</div> </td> </tr> </table> </div>
</div>
<div class="q" id="p_23J_28"> <div class="divNumber">27.</div> <div class="p"> <table class="singleColumn"> <tr> <td> <div class="pN">28</div> <div class="G">“Balaṃ pañcavidhaṃ loke,</div> </td> </tr> <tr> <td> <div class="G">purisasmiṃ mahaggate;</div> </td> </tr> <tr> <td> <div class="G">Tattha bāhubalaṃ nāma,</div> </td> </tr> <tr> <td> <div class="G">carimaṃ vuccate balaṃ.</div> </td> </tr> </table> </div>
</div>
<div class="q" id="p_23J_29"> <div class="divNumber">28.</div> <div class="p"> <table class="singleColumn"> <tr> <td> <div class="pN">29</div> <div class="G">Bhogabalañca dīghāvu,</div> </td> </tr> <tr> <td> <div class="G">dutiyaṃ vuccate balaṃ;</div> </td> </tr> <tr> <td> <div class="G">Amaccabalañca dīghāvu,</div> </td> </tr> <tr> <td> <div class="G">tatiyaṃ vuccate balaṃ.</div> </td> </tr> </table> </div>
</div>
<div class="q" id="p_23J_30"> <div class="divNumber">29.</div> <div class="p"> <table class="singleColumn"> <tr> <td> <div class="pN">30</div> <div class="G">Abhijaccabalaṃ ceva,</div> </td> </tr> <tr> <td> <div class="G">taṃ catutthaṃ asaṃsayaṃ;</div> </td> </tr> <tr> <td> <div class="G">Yāni cetāni sabbāni,</div> </td> </tr> <tr> <td> <div class="G">adhigaṇhāti paṇḍito.</div> </td> </tr> </table> </div>
</div>
<div class="q" id="p_23J_31"> <div class="divNumber">30.</div> <div class="p"> <table class="singleColumn"> <tr> <td> <div class="pN">31</div> <div class="G">Taṃ balānaṃ balaṃ seṭṭhaṃ,</div> </td> </tr> <tr> <td> <div class="G">aggaṃ paññābalaṃ balaṃ;</div> </td> </tr> <tr> <td> <div class="G">Paññābalenupatthaddho,</div> </td> </tr> <tr> <td> <div class="G">atthaṃ vindati paṇḍito.</div> </td> </tr> </table> </div>
</div>
<div class="q" id="p_23J_32"> <div class="divNumber">31.</div> <div class="p"> <table class="singleColumn"> <tr> <td> <div class="pN">32</div> <div class="G">Api ce labhati mando,</div> </td> </tr> <tr> <td> <div class="G">phītaṃ dharaṇimuttamaṃ;</div> </td> </tr> <tr> <td> <div class="G">Akāmassa pasayhaṃ vā,</div> </td> </tr> <tr> <td> <div class="G">añño taṃ paṭipajjati.</div> </td> </tr> </table> </div>
</div>
<div class="q" id="p_23J_33"> <div class="divNumber">32.</div> <div class="p"> <table class="singleColumn"> <tr> <td> <div class="pN">33</div> <div class="G">Abhijātopi ce hoti,</div> </td> </tr> <tr> <td> <div class="G">rajjaṃ laddhāna khattiyo;</div> </td> </tr> <tr> <td> <div class="G">Duppañño hi kāsipati,</div> </td> </tr> <tr> <td> <div class="G">sabbenapi na jīvati.</div> </td> </tr> </table> </div>
</div>
<div class="q" id="p_23J_34"> <div class="divNumber">33.</div> <div class="p"> <table class="singleColumn"> <tr> <td> <div class="pN">34</div> <div class="G">Paññāva sutaṃ vinicchinī,</div> </td> </tr> <tr> <td> <div class="G">Paññā kitti silokavaḍḍhanī;</div> </td> </tr> <tr> <td> <div class="G">Paññāsahito naro idha,</div> </td> </tr> <tr> <td> <div class="G">Api dukkhe sukhāni vindati.</div> </td> </tr> </table> </div>
</div>
<div class="q" id="p_23J_35"> <div class="divNumber">34.</div> <div class="p"> <table class="singleColumn"> <tr> <td> <div class="pN">35</div> <div class="G">Paññañca kho asussūsaṃ,</div> </td> </tr> <tr> <td> <div class="G">na koci adhigacchati;</div> </td> </tr> <tr> <td> <div class="G">Bahussutaṃ anāgamma,</div> </td> </tr> <tr> <td> <div class="G">dhammaṭṭhaṃ avinibbhujaṃ.</div> </td> </tr> </table> </div>
</div>
<div class="q" id="p_23J_36"> <div class="divNumber">35.</div> <div class="p"> <table class="singleColumn"> <tr> <td> <div class="pN">36</div> <div class="G">Yo ca dhammavibhaṅgaññū,</div> </td> </tr> <tr> <td> <div class="G">kāluṭṭhāyī matandito;</div> </td> </tr> <tr> <td> <div class="G">Anuṭṭhahati kālena,</div> </td> </tr> <tr> <td> <div class="G">kammaphalaṃ tassijjhati.</div> </td> </tr> </table> </div>
</div>
<div class="q" id="p_23J_37"> <div class="divNumber">36.</div> <div class="p"> <table class="singleColumn"> <tr> <td> <div class="pN">37</div> <div class="G">Anāyatanasīlassa,</div> </td> </tr> <tr> <td> <div class="G">anāyatanasevino;</div> </td> </tr> <tr> <td> <div class="G">Na nibbindiyakārissa,</div> </td> </tr> <tr> <td> <div class="G">sammadattho vipaccati.</div> </td> </tr> </table> </div>
</div>
<div class="q" id="p_23J_38"> <div class="divNumber">37.</div> <div class="p"> <table class="singleColumn"> <tr> <td> <div class="pN">38</div> <div class="G">Ajjhattañca payuttassa,</div> </td> </tr> <tr> <td> <div class="G">tathāyatanasevino;</div> </td> </tr> <tr> <td> <div class="G">Anibbindiyakārissa,</div> </td> </tr> <tr> <td> <div class="G">sammadattho vipaccati.</div> </td> </tr> </table> </div>
</div>
<div class="q" id="p_23J_39"> <div class="divNumber">38.</div> <div class="p"> <table class="singleColumn"> <tr> <td> <div class="pN">39</div> <div class="G">Yogappayogasaṅkhātaṃ,</div> </td> </tr> <tr> <td> <div class="G">sambhatassānurakkhaṇaṃ;</div> </td> </tr> <tr> <td> <div class="G">Tāni tvaṃ tāta sevassu,</div> </td> </tr> <tr> <td> <div class="G">mā akammāya randhayi;</div> </td> </tr> <tr> <td> <div class="G">Akammunā hi dummedho,</div> </td> </tr> <tr> <td> <div class="G">naḷāgāraṃva sīdati”.</div> </td> </tr> </table> </div>
</div>
<div class="q" id="p_23J_40"> <div class="divNumber">39.</div> <div class="p"> <table class="singleColumn"> <tr> <td> <div class="pN">40</div> <div class="G">“Dhammaṃ cara mahārāja,</div> </td> </tr> <tr> <td> <div class="G">mātāpitūsu khattiya;</div> </td> </tr> <tr> <td> <div class="G">Idha dhammaṃ caritvāna,</div> </td> </tr> <tr> <td> <div class="G">rāja saggaṃ gamissasi.</div> </td> </tr> </table> </div>
</div>
<div class="q" id="p_23J_41"> <div class="divNumber">40.</div> <div class="p"> <table class="singleColumn"> <tr> <td> <div class="pN">41</div> <div class="G">Dhammaṃ cara mahārāja,</div> </td> </tr> <tr> <td> <div class="G">puttadāresu khattiya;</div> </td> </tr> <tr> <td> <div class="G">Idha dhammaṃ caritvāna,</div> </td> </tr> <tr> <td> <div class="G">rāja saggaṃ gamissasi.</div> </td> </tr> </table> </div>
</div>
<div class="q" id="p_23J_42"> <div class="divNumber">41.</div> <div class="p"> <table class="singleColumn"> <tr> <td> <div class="pN">42</div> <div class="G">Dhammaṃ cara mahārāja,</div> </td> </tr> <tr> <td> <div class="G">mittāmaccesu khattiya;</div> </td> </tr> <tr> <td> <div class="G">Idha dhammaṃ caritvāna,</div> </td> </tr> <tr> <td> <div class="G">rāja saggaṃ gamissasi.</div> </td> </tr> </table> </div>
</div>
<div class="q" id="p_23J_43"> <div class="divNumber">42.</div> <div class="p"> <table class="singleColumn"> <tr> <td> <div class="pN">43</div> <div class="G">Dhammaṃ cara mahārāja,</div> </td> </tr> <tr> <td> <div class="G">vāhanesu balesu ca;</div> </td> </tr> <tr> <td> <div class="G">Idha dhammaṃ caritvāna,</div> </td> </tr> <tr> <td> <div class="G">rāja saggaṃ gamissasi.</div> </td> </tr> </table> </div>
</div>
<div class="q" id="p_23J_44"> <div class="divNumber">43.</div> <div class="p"> <table class="singleColumn"> <tr> <td> <div class="pN">44</div> <div class="G">Dhammaṃ cara mahārāja,</div> </td> </tr> <tr> <td> <div class="G">gāmesu nigamesu ca;</div> </td> </tr> <tr> <td> <div class="G">…pe… </div> </td> </tr> </table> </div>
</div>
<div class="q" id="p_23J_45"> <div class="divNumber">44.</div> <div class="p"> <table class="singleColumn"> <tr> <td> <div class="pN">45</div> <div class="G">Dhammaṃ cara mahārāja,</div> </td> </tr> <tr> <td> <div class="G">raṭṭhesu janapadesu ca;</div> </td> </tr> <tr> <td> <div class="G">…pe… </div> </td> </tr> </table> </div>
</div>
<div class="q" id="p_23J_46"> <div class="divNumber">45.</div> <div class="p"> <table class="singleColumn"> <tr> <td> <div class="pN">46</div> <div class="G">Dhammaṃ cara mahārāja,</div> </td> </tr> <tr> <td> <div class="G">samaṇabrāhmaṇesu ca;</div> </td> </tr> <tr> <td> <div class="G">…pe… </div> </td> </tr> </table> </div>
</div>
<div class="q" id="p_23J_47"> <div class="divNumber">46.</div> <div class="p"> <table class="singleColumn"> <tr> <td> <div class="pN">47</div> <div class="G">Dhammaṃ cara mahārāja,</div> </td> </tr> <tr> <td> <div class="G">migapakkhīsu khattiya;</div> </td> </tr> <tr> <td> <div class="G">Idha dhammaṃ caritvāna,</div> </td> </tr> <tr> <td> <div class="G">rāja saggaṃ gamissasi.</div> </td> </tr> </table> </div>
</div>
<div class="q" id="p_23J_48"> <div class="divNumber">47.</div> <div class="p"> <table class="singleColumn"> <tr> <td> <div class="pN">48</div> <div class="G">Dhammaṃ cara mahārāja,</div> </td> </tr> <tr> <td> <div class="G">dhammo ciṇṇo sukhāvaho;</div> </td> </tr> <tr> <td> <div class="G">Idha dhammaṃ caritvāna,</div> </td> </tr> <tr> <td> <div class="G">rāja saggaṃ gamissasi.</div> </td> </tr> </table> </div>
</div>
<div class="q" id="p_23J_49"> <div class="divNumber">48.</div> <div class="p"> <table class="singleColumn"> <tr> <td> <div class="pN">49</div> <div class="G">Dhammaṃ cara mahārāja,</div> </td> </tr> <tr> <td> <div class="G">Saindā devā sabrahmakā;</div> </td> </tr> <tr> <td> <div class="G">Suciṇṇena divaṃ pattā,</div> </td> </tr> <tr> <td> <div class="G">Mā dhammaṃ rāja pāmado.</div> </td> </tr> </table> </div>
</div>
<div class="q" id="p_23J_50"> <div class="divNumber">49.</div> <div class="p"> <table class="singleColumn"> <tr> <td> <div class="pN">50</div> <div class="G">Tattheva te vattapadā,</div> </td> </tr> <tr> <td> <div class="G">Esāva anusāsanī;</div> </td> </tr> <tr> <td> <div class="G">Sappaññasevī kalyāṇī,</div> </td> </tr> <tr> <td> <div class="G">Samattaṃ sāma taṃ vidū”ti.</div> </td> </tr> </table> </div>
</div>
<div class="CENTER" id="p_23J_51">
<span class="pN">51</span>Tesakuṇajātakaṃ paṭhamaṃ.</div>
</html>
