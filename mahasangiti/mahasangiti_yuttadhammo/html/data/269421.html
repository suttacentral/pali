<html>
<div class="i">18.1.3 Mahābodhijātaka</div>
<div class="h">Paṇṇāsanipāta</div>
<div class="h">Niḷinikāvagga</div>
<div class="h">Mahābodhijātaka</div>
<div class="q" id="p_23J_380"> <div class="divNumber">124.</div> <div class="p"> <table class="singleColumn"> <tr> <td> <div class="pN">380</div> <div class="G">“Kiṃ nu daṇḍaṃ kimajinaṃ,</div> </td> </tr> <tr> <td> <div class="G">kiṃ chattaṃ kimupāhanaṃ;</div> </td> </tr> <tr> <td> <div class="G">Kimaṅkusañca pattañca,</div> </td> </tr> <tr> <td> <div class="G">saṅghāṭiñcāpi brāhmaṇa;</div> </td> </tr> <tr> <td> <div class="G">Taramānarūpohāsi,</div> </td> </tr> <tr> <td> <div class="G">kiṃ nu patthayase disaṃ”.</div> </td> </tr> </table> </div>
</div>
<div class="q" id="p_23J_381"> <div class="divNumber">125.</div> <div class="p"> <table class="singleColumn"> <tr> <td> <div class="pN">381</div> <div class="G">“Dvādasetāni vassāni,</div> </td> </tr> <tr> <td> <div class="G">vusitāni tavantike;</div> </td> </tr> <tr> <td> <div class="G">Nābhijānāmi soṇena,</div> </td> </tr> <tr> <td> <div class="G">piṅgalenābhikūjitaṃ.</div> </td> </tr> </table> </div>
</div>
<div class="q" id="p_23J_382"> <div class="divNumber">126.</div> <div class="p"> <table class="singleColumn"> <tr> <td> <div class="pN">382</div> <div class="G">Svāyaṃ dittova nadati,</div> </td> </tr> <tr> <td> <div class="G">sukkadāṭhaṃ vidaṃsayaṃ;</div> </td> </tr> <tr> <td> <div class="G">Tava sutvā sabhariyassa,</div> </td> </tr> <tr> <td> <div class="G">vītasaddhassa maṃ pati”.</div> </td> </tr> </table> </div>
</div>
<div class="q" id="p_23J_383"> <div class="divNumber">127.</div> <div class="p"> <table class="singleColumn"> <tr> <td> <div class="pN">383</div> <div class="G">“Ahu esa kato doso,</div> </td> </tr> <tr> <td> <div class="G">yathā bhāsasi brāhmaṇa;</div> </td> </tr> <tr> <td> <div class="G">Esa bhiyyo pasīdāmi,</div> </td> </tr> <tr> <td> <div class="G">vasa brāhmaṇa māgamā”.</div> </td> </tr> </table> </div>
</div>
<div class="q" id="p_23J_384"> <div class="divNumber">128.</div> <div class="p"> <table class="singleColumn"> <tr> <td> <div class="pN">384</div> <div class="G">“Sabbaseto pure āsi,</div> </td> </tr> <tr> <td> <div class="G">tatopi sabalo ahu;</div> </td> </tr> <tr> <td> <div class="G">Sabbalohitako dāni,</div> </td> </tr> <tr> <td> <div class="G">kālo pakkamituṃ mama.</div> </td> </tr> </table> </div>
</div>
<div class="q" id="p_23J_385"> <div class="divNumber">129.</div> <div class="p"> <table class="singleColumn"> <tr> <td> <div class="pN">385</div> <div class="G">Abbhantaraṃ pure āsi,</div> </td> </tr> <tr> <td> <div class="G">tato majjhe tato bahi;</div> </td> </tr> <tr> <td> <div class="G">Purā niddhamanā hoti,</div> </td> </tr> <tr> <td> <div class="G">sayameva vajāmahaṃ.</div> </td> </tr> </table> </div>
</div>
<div class="q" id="p_23J_386"> <div class="divNumber">130.</div> <div class="p"> <table class="singleColumn"> <tr> <td> <div class="pN">386</div> <div class="G">Vītasaddhaṃ na seveyya,</div> </td> </tr> <tr> <td> <div class="G">udapānaṃvanodakaṃ;</div> </td> </tr> <tr> <td> <div class="G">Sacepi naṃ anukhaṇe,</div> </td> </tr> <tr> <td> <div class="G">vāri kaddamagandhikaṃ.</div> </td> </tr> </table> </div>
</div>
<div class="q" id="p_23J_387"> <div class="divNumber">131.</div> <div class="p"> <table class="singleColumn"> <tr> <td> <div class="pN">387</div> <div class="G">Pasannameva seveyya,</div> </td> </tr> <tr> <td> <div class="G">appasannaṃ vivajjaye;</div> </td> </tr> <tr> <td> <div class="G">Pasannaṃ payirupāseyya,</div> </td> </tr> <tr> <td> <div class="G">rahadaṃ vudakatthiko.</div> </td> </tr> </table> </div>
</div>
<div class="q" id="p_23J_388"> <div class="divNumber">132.</div> <div class="p"> <table class="singleColumn"> <tr> <td> <div class="pN">388</div> <div class="G">Bhaje bhajantaṃ purisaṃ,</div> </td> </tr> <tr> <td> <div class="G">abhajantaṃ na bhajjaye;</div> </td> </tr> <tr> <td> <div class="G">Asappurisadhammo so,</div> </td> </tr> <tr> <td> <div class="G">yo bhajantaṃ na bhajjati.</div> </td> </tr> </table> </div>
</div>
<div class="q" id="p_23J_389"> <div class="divNumber">133.</div> <div class="p"> <table class="singleColumn"> <tr> <td> <div class="pN">389</div> <div class="G">Yo bhajantaṃ na bhajati,</div> </td> </tr> <tr> <td> <div class="G">sevamānaṃ na sevati;</div> </td> </tr> <tr> <td> <div class="G">Sa ve manussapāpiṭṭho,</div> </td> </tr> <tr> <td> <div class="G">migo sākhassito yathā.</div> </td> </tr> </table> </div>
</div>
<div class="q" id="p_23J_390"> <div class="divNumber">134.</div> <div class="p"> <table class="singleColumn"> <tr> <td> <div class="pN">390</div> <div class="G">Accābhikkhaṇasaṃsaggā,</div> </td> </tr> <tr> <td> <div class="G">asamosaraṇena ca;</div> </td> </tr> <tr> <td> <div class="G">Etena mittā jīranti,</div> </td> </tr> <tr> <td> <div class="G">akāle yācanāya ca.</div> </td> </tr> </table> </div>
</div>
<div class="q" id="p_23J_391"> <div class="divNumber">135.</div> <div class="p"> <table class="singleColumn"> <tr> <td> <div class="pN">391</div> <div class="G">Tasmā nābhikkhaṇaṃ gacche,</div> </td> </tr> <tr> <td> <div class="G">na ca gacche cirāciraṃ;</div> </td> </tr> <tr> <td> <div class="G">Kālena yācaṃ yāceyya,</div> </td> </tr> <tr> <td> <div class="G">evaṃ mittā na jīyare.</div> </td> </tr> </table> </div>
</div>
<div class="q" id="p_23J_392"> <div class="divNumber">136.</div> <div class="p"> <table class="singleColumn"> <tr> <td> <div class="pN">392</div> <div class="G">Aticiraṃ nivāsena,</div> </td> </tr> <tr> <td> <div class="G">piyo bhavati appiyo;</div> </td> </tr> <tr> <td> <div class="G">Āmanta kho taṃ gacchāma,</div> </td> </tr> <tr> <td> <div class="G">purā te homa appiyā”.</div> </td> </tr> </table> </div>
</div>
<div class="q" id="p_23J_393"> <div class="divNumber">137.</div> <div class="p"> <table class="singleColumn"> <tr> <td> <div class="pN">393</div> <div class="G">“Evañce yācamānānaṃ,</div> </td> </tr> <tr> <td> <div class="G">Añjaliṃ nāvabujjhasi;</div> </td> </tr> <tr> <td> <div class="G">Paricārakānaṃ sataṃ,</div> </td> </tr> <tr> <td> <div class="G">Vacanaṃ na karosi no;</div> </td> </tr> <tr> <td> <div class="G">Evaṃ taṃ abhiyācāma,</div> </td> </tr> <tr> <td> <div class="G">Puna kayirāsi pariyāyaṃ”.</div> </td> </tr> </table> </div>
</div>
<div class="q" id="p_23J_394"> <div class="divNumber">138.</div> <div class="p"> <table class="singleColumn"> <tr> <td> <div class="pN">394</div> <div class="G">“Evañce no viharataṃ,</div> </td> </tr> <tr> <td> <div class="G">Antarāyo na hessati;</div> </td> </tr> <tr> <td> <div class="G">Tuyhaṃ vāpi mahārāja,</div> </td> </tr> <tr> <td> <div class="G">Mayhaṃ vā raṭṭhavaddhana;</div> </td> </tr> <tr> <td> <div class="G">Appeva nāma passema,</div> </td> </tr> <tr> <td> <div class="G">Ahorattānamaccaye.</div> </td> </tr> </table> </div>
</div>
<div class="q" id="p_23J_395"> <div class="divNumber">139.</div> <div class="p"> <table class="singleColumn"> <tr> <td> <div class="pN">395</div> <div class="G">Udīraṇā ce saṅgatyā,</div> </td> </tr> <tr> <td> <div class="G">bhāvāya manuvattati;</div> </td> </tr> <tr> <td> <div class="G">Akāmā akaraṇīyaṃ vā,</div> </td> </tr> <tr> <td> <div class="G">karaṇīyaṃ vāpi kubbati;</div> </td> </tr> <tr> <td> <div class="G">Akāmākaraṇīyamhi,</div> </td> </tr> <tr> <td> <div class="G">kvidha pāpena lippati.</div> </td> </tr> </table> </div>
</div>
<div class="q" id="p_23J_396"> <div class="divNumber">140.</div> <div class="p"> <table class="singleColumn"> <tr> <td> <div class="pN">396</div> <div class="G">So ce attho ca dhammo ca,</div> </td> </tr> <tr> <td> <div class="G">kalyāṇo na ca pāpako;</div> </td> </tr> <tr> <td> <div class="G">Bhoto ce vacanaṃ saccaṃ,</div> </td> </tr> <tr> <td> <div class="G">suhato vānaro mayā.</div> </td> </tr> </table> </div>
</div>
<div class="q" id="p_23J_397"> <div class="divNumber">141.</div> <div class="p"> <table class="singleColumn"> <tr> <td> <div class="pN">397</div> <div class="G">Attano ce hi vādassa,</div> </td> </tr> <tr> <td> <div class="G">aparādhaṃ vijāniyā;</div> </td> </tr> <tr> <td> <div class="G">Na maṃ tvaṃ garaheyyāsi,</div> </td> </tr> <tr> <td> <div class="G">bhoto vādo hi tādiso.</div> </td> </tr> </table> </div>
</div>
<div class="q" id="p_23J_398"> <div class="divNumber">142.</div> <div class="p"> <table class="singleColumn"> <tr> <td> <div class="pN">398</div> <div class="G">Issaro sabbalokassa,</div> </td> </tr> <tr> <td> <div class="G">sace kappeti jīvitaṃ;</div> </td> </tr> <tr> <td> <div class="G">Iddhiṃ byasanabhāvañca,</div> </td> </tr> <tr> <td> <div class="G">kammaṃ kalyāṇapāpakaṃ;</div> </td> </tr> <tr> <td> <div class="G">Niddesakārī puriso,</div> </td> </tr> <tr> <td> <div class="G">issaro tena lippati.</div> </td> </tr> </table> </div>
</div>
<div class="q" id="p_23J_399"> <div class="divNumber">143.</div> <div class="p"> <table class="singleColumn"> <tr> <td> <div class="pN">399</div> <div class="G">So ce attho ca dhammo ca,</div> </td> </tr> <tr> <td> <div class="G">kalyāṇo na ca pāpako;</div> </td> </tr> <tr> <td> <div class="G">Bhoto ce vacanaṃ saccaṃ,</div> </td> </tr> <tr> <td> <div class="G">suhato vānaro mayā.</div> </td> </tr> </table> </div>
</div>
<div class="q" id="p_23J_400"> <div class="divNumber">144.</div> <div class="p"> <table class="singleColumn"> <tr> <td> <div class="pN">400</div> <div class="G">Attano ce hi vādassa,</div> </td> </tr> <tr> <td> <div class="G">aparādhaṃ vijāniyā;</div> </td> </tr> <tr> <td> <div class="G">Na maṃ tvaṃ garaheyyāsi,</div> </td> </tr> <tr> <td> <div class="G">bhoto vādo hi tādiso.</div> </td> </tr> </table> </div>
</div>
<div class="q" id="p_23J_401"> <div class="divNumber">145.</div> <div class="p"> <table class="singleColumn"> <tr> <td> <div class="pN">401</div> <div class="G">Sace pubbekatahetu,</div> </td> </tr> <tr> <td> <div class="G">sukhadukkhaṃ nigacchati;</div> </td> </tr> <tr> <td> <div class="G">Porāṇakaṃ kataṃ pāpaṃ,</div> </td> </tr> <tr> <td> <div class="G">tameso muccate iṇaṃ;</div> </td> </tr> <tr> <td> <div class="G">Porāṇakaiṇamokkho,</div> </td> </tr> <tr> <td> <div class="G">kvidha pāpena lippati.</div> </td> </tr> </table> </div>
</div>
<div class="q" id="p_23J_402"> <div class="divNumber">146.</div> <div class="p"> <table class="singleColumn"> <tr> <td> <div class="pN">402</div> <div class="G">So ce attho ca dhammo ca,</div> </td> </tr> <tr> <td> <div class="G">kalyāṇo na ca pāpako;</div> </td> </tr> <tr> <td> <div class="G">Bhoto ce vacanaṃ saccaṃ,</div> </td> </tr> <tr> <td> <div class="G">suhato vānaro mayā.</div> </td> </tr> </table> </div>
</div>
<div class="q" id="p_23J_403"> <div class="divNumber">147.</div> <div class="p"> <table class="singleColumn"> <tr> <td> <div class="pN">403</div> <div class="G">Attano ce hi vādassa,</div> </td> </tr> <tr> <td> <div class="G">aparādhaṃ vijāniyā;</div> </td> </tr> <tr> <td> <div class="G">Na maṃ tvaṃ garaheyyāsi,</div> </td> </tr> <tr> <td> <div class="G">bhoto vādo hi tādiso.</div> </td> </tr> </table> </div>
</div>
<div class="q" id="p_23J_404"> <div class="divNumber">148.</div> <div class="p"> <table class="singleColumn"> <tr> <td> <div class="pN">404</div> <div class="G">Catunnaṃyevupādāya,</div> </td> </tr> <tr> <td> <div class="G">rūpaṃ sambhoti pāṇinaṃ;</div> </td> </tr> <tr> <td> <div class="G">Yato ca rūpaṃ sambhoti,</div> </td> </tr> <tr> <td> <div class="G">tatthevānupagacchati;</div> </td> </tr> <tr> <td> <div class="G">Idheva jīvati jīvo,</div> </td> </tr> <tr> <td> <div class="G">pecca pecca vinassati.</div> </td> </tr> </table> </div>
</div>
<div class="q" id="p_23J_405"> <div class="divNumber">149.</div> <div class="p"> <table class="singleColumn"> <tr> <td> <div class="pN">405</div> <div class="G">Ucchijjati ayaṃ loko,</div> </td> </tr> <tr> <td> <div class="G">ye bālā ye ca paṇḍitā;</div> </td> </tr> <tr> <td> <div class="G">Ucchijjamāne lokasmiṃ,</div> </td> </tr> <tr> <td> <div class="G">kvidha pāpena lippati.</div> </td> </tr> </table> </div>
</div>
<div class="q" id="p_23J_406"> <div class="divNumber">150.</div> <div class="p"> <table class="singleColumn"> <tr> <td> <div class="pN">406</div> <div class="G">So ce attho ca dhammo ca,</div> </td> </tr> <tr> <td> <div class="G">kalyāṇo na ca pāpako;</div> </td> </tr> <tr> <td> <div class="G">Bhoto ce vacanaṃ saccaṃ,</div> </td> </tr> <tr> <td> <div class="G">suhato vānaro mayā.</div> </td> </tr> </table> </div>
</div>
<div class="q" id="p_23J_407"> <div class="divNumber">151.</div> <div class="p"> <table class="singleColumn"> <tr> <td> <div class="pN">407</div> <div class="G">Attano ce hi vādassa,</div> </td> </tr> <tr> <td> <div class="G">aparādhaṃ vijāniyā;</div> </td> </tr> <tr> <td> <div class="G">Na maṃ tvaṃ garaheyyāsi,</div> </td> </tr> <tr> <td> <div class="G">bhoto vādo hi tādiso.</div> </td> </tr> </table> </div>
</div>
<div class="q" id="p_23J_408"> <div class="divNumber">152.</div> <div class="p"> <table class="singleColumn"> <tr> <td> <div class="pN">408</div> <div class="G">Āhu khattavidā loke,</div> </td> </tr> <tr> <td> <div class="G">bālā paṇḍitamānino;</div> </td> </tr> <tr> <td> <div class="G">‘Mātaraṃ pitaraṃ haññe,</div> </td> </tr> <tr> <td> <div class="G">atho jeṭṭhampi bhātaraṃ;</div> </td> </tr> <tr> <td> <div class="G">Haneyya puttadāre ca,</div> </td> </tr> <tr> <td> <div class="G">attho ce tādiso siyā’.</div> </td> </tr> </table> </div>
</div>
<div class="q" id="p_23J_409"> <div class="divNumber">153.</div> <div class="p"> <table class="singleColumn"> <tr> <td> <div class="pN">409</div> <div class="G">Yassa rukkhassa chāyāya,</div> </td> </tr> <tr> <td> <div class="G">nisīdeyya sayeyya vā;</div> </td> </tr> <tr> <td> <div class="G">Na tassa sākhaṃ bhañjeyya,</div> </td> </tr> <tr> <td> <div class="G">mittadubbho hi pāpako.</div> </td> </tr> </table> </div>
</div>
<div class="q" id="p_23J_410"> <div class="divNumber">154.</div> <div class="p"> <table class="singleColumn"> <tr> <td> <div class="pN">410</div> <div class="G">Atha atthe samuppanne,</div> </td> </tr> <tr> <td> <div class="G">samūlamapi abbahe;</div> </td> </tr> <tr> <td> <div class="G">Attho me sambalenāpi,</div> </td> </tr> <tr> <td> <div class="G">suhato vānaro mayā.</div> </td> </tr> </table> </div>
</div>
<div class="q" id="p_23J_411"> <div class="divNumber">155.</div> <div class="p"> <table class="singleColumn"> <tr> <td> <div class="pN">411</div> <div class="G">So ce attho ca dhammo ca,</div> </td> </tr> <tr> <td> <div class="G">kalyāṇo na ca pāpako;</div> </td> </tr> <tr> <td> <div class="G">Bhoto ce vacanaṃ saccaṃ,</div> </td> </tr> <tr> <td> <div class="G">suhato vānaro mayā.</div> </td> </tr> </table> </div>
</div>
<div class="q" id="p_23J_412"> <div class="divNumber">156.</div> <div class="p"> <table class="singleColumn"> <tr> <td> <div class="pN">412</div> <div class="G">Attano ce hi vādassa,</div> </td> </tr> <tr> <td> <div class="G">aparādhaṃ vijāniyā;</div> </td> </tr> <tr> <td> <div class="G">Na maṃ tvaṃ garaheyyāsi,</div> </td> </tr> <tr> <td> <div class="G">bhoto vādo hi tādiso.</div> </td> </tr> </table> </div>
</div>
<div class="q" id="p_23J_413"> <div class="divNumber">157.</div> <div class="p"> <table class="singleColumn"> <tr> <td> <div class="pN">413</div> <div class="G">Ahetuvādo puriso,</div> </td> </tr> <tr> <td> <div class="G">yo ca issarakuttiko;</div> </td> </tr> <tr> <td> <div class="G">Pubbekatī ca ucchedī,</div> </td> </tr> <tr> <td> <div class="G">yo ca khattavido naro.</div> </td> </tr> </table> </div>
</div>
<div class="q" id="p_23J_414"> <div class="divNumber">158.</div> <div class="p"> <table class="singleColumn"> <tr> <td> <div class="pN">414</div> <div class="G">Ete asappurisā loke,</div> </td> </tr> <tr> <td> <div class="G">bālā paṇḍitamānino;</div> </td> </tr> <tr> <td> <div class="G">Kareyya tādiso pāpaṃ,</div> </td> </tr> <tr> <td> <div class="G">atho aññampi kāraye;</div> </td> </tr> <tr> <td> <div class="G">Asappurisasaṃsaggo,</div> </td> </tr> <tr> <td> <div class="G">dukkhanto kaṭukudrayo.</div> </td> </tr> </table> </div>
</div>
<div class="q" id="p_23J_415"> <div class="divNumber">159.</div> <div class="p"> <table class="singleColumn"> <tr> <td> <div class="pN">415</div> <div class="G">Urabbharūpena vakassu pubbe,</div> </td> </tr> <tr> <td> <div class="G">Asaṃkito ajayūthaṃ upeti;</div> </td> </tr> <tr> <td> <div class="G">Hantvā uraṇiṃ ajikaṃ ajañca,</div> </td> </tr> <tr> <td> <div class="G">Utrāsayitvā yena kāmaṃ paleti.</div> </td> </tr> </table> </div>
</div>
<div class="q" id="p_23J_416"> <div class="divNumber">160.</div> <div class="p"> <table class="singleColumn"> <tr> <td> <div class="pN">416</div> <div class="G">Tathāvidheke samaṇabrāhmaṇāse,</div> </td> </tr> <tr> <td> <div class="G">Chadanaṃ katvā vañcayanti manusse;</div> </td> </tr> <tr> <td> <div class="G">Anāsakā thaṇḍilaseyyakā ca,</div> </td> </tr> <tr> <td> <div class="G">Rajojallaṃ ukkuṭikappadhānaṃ;</div> </td> </tr> <tr> <td> <div class="G">Pariyāyabhattañca apānakattā,</div> </td> </tr> <tr> <td> <div class="G">Pāpācārā arahanto vadānā.</div> </td> </tr> </table> </div>
</div>
<div class="q" id="p_23J_417"> <div class="divNumber">161.</div> <div class="p"> <table class="singleColumn"> <tr> <td> <div class="pN">417</div> <div class="G">Ete asappurisā loke,</div> </td> </tr> <tr> <td> <div class="G">bālā paṇḍitamānino;</div> </td> </tr> <tr> <td> <div class="G">Kareyya tādiso pāpaṃ,</div> </td> </tr> <tr> <td> <div class="G">atho aññampi kāraye;</div> </td> </tr> <tr> <td> <div class="G">Asappurisasaṃsaggo,</div> </td> </tr> <tr> <td> <div class="G">dukkhanto kaṭukudrayo.</div> </td> </tr> </table> </div>
</div>
<div class="q" id="p_23J_418"> <div class="divNumber">162.</div> <div class="p"> <table class="singleColumn"> <tr> <td> <div class="pN">418</div> <div class="G">Yamāhu natthi vīriyanti,</div> </td> </tr> <tr> <td> <div class="G">ahetuñca pavadanti ye;</div> </td> </tr> <tr> <td> <div class="G">Parakāraṃ attakārañca,</div> </td> </tr> <tr> <td> <div class="G">ye tucchaṃ samavaṇṇayuṃ.</div> </td> </tr> </table> </div>
</div>
<div class="q" id="p_23J_419"> <div class="divNumber">163.</div> <div class="p"> <table class="singleColumn"> <tr> <td> <div class="pN">419</div> <div class="G">Ete asappurisā loke,</div> </td> </tr> <tr> <td> <div class="G">bālā paṇḍitamānino;</div> </td> </tr> <tr> <td> <div class="G">Kareyya tādiso pāpaṃ,</div> </td> </tr> <tr> <td> <div class="G">atho aññampi kāraye;</div> </td> </tr> <tr> <td> <div class="G">Asappurisasaṃsaggo,</div> </td> </tr> <tr> <td> <div class="G">dukkhanto kaṭukudrayo.</div> </td> </tr> </table> </div>
</div>
<div class="q" id="p_23J_420"> <div class="divNumber">164.</div> <div class="p"> <table class="singleColumn"> <tr> <td> <div class="pN">420</div> <div class="G">Sace hi vīriyaṃ nāssa,</div> </td> </tr> <tr> <td> <div class="G">kammaṃ kalyāṇapāpakaṃ;</div> </td> </tr> <tr> <td> <div class="G">Na bhare vaḍḍhakiṃ rājā,</div> </td> </tr> <tr> <td> <div class="G">napi yantāni kāraye.</div> </td> </tr> </table> </div>
</div>
<div class="q" id="p_23J_421"> <div class="divNumber">165.</div> <div class="p"> <table class="singleColumn"> <tr> <td> <div class="pN">421</div> <div class="G">Yasmā ca vīriyaṃ atthi,</div> </td> </tr> <tr> <td> <div class="G">kammaṃ kalyāṇapāpakaṃ;</div> </td> </tr> <tr> <td> <div class="G">Tasmā yantāni kāreti,</div> </td> </tr> <tr> <td> <div class="G">rājā bharati vaḍḍhakiṃ.</div> </td> </tr> </table> </div>
</div>
<div class="q" id="p_23J_422"> <div class="divNumber">166.</div> <div class="p"> <table class="singleColumn"> <tr> <td> <div class="pN">422</div> <div class="G">Yadi vassasataṃ devo,</div> </td> </tr> <tr> <td> <div class="G">na vasse na himaṃ pate;</div> </td> </tr> <tr> <td> <div class="G">Ucchijjeyya ayaṃ loko,</div> </td> </tr> <tr> <td> <div class="G">vinasseyya ayaṃ pajā.</div> </td> </tr> </table> </div>
</div>
<div class="q" id="p_23J_423"> <div class="divNumber">167.</div> <div class="p"> <table class="singleColumn"> <tr> <td> <div class="pN">423</div> <div class="G">Yasmā ca vassatī devo,</div> </td> </tr> <tr> <td> <div class="G">himañcānuphusāyati;</div> </td> </tr> <tr> <td> <div class="G">Tasmā sassāni paccanti,</div> </td> </tr> <tr> <td> <div class="G">raṭṭhañca pālite ciraṃ.</div> </td> </tr> </table> </div>
</div>
<div class="q" id="p_23J_424"> <div class="divNumber">168.</div> <div class="p"> <table class="singleColumn"> <tr> <td> <div class="pN">424</div> <div class="G">Gavañce taramānānaṃ,</div> </td> </tr> <tr> <td> <div class="G">jimhaṃ gacchati puṅgavo;</div> </td> </tr> <tr> <td> <div class="G">Sabbā tā jimhaṃ gacchanti,</div> </td> </tr> <tr> <td> <div class="G">nette jimhaṃ gate sati.</div> </td> </tr> </table> </div>
</div>
<div class="q" id="p_23J_425"> <div class="divNumber">169.</div> <div class="p"> <table class="singleColumn"> <tr> <td> <div class="pN">425</div> <div class="G">Evameva manussesu,</div> </td> </tr> <tr> <td> <div class="G">yo hoti seṭṭhasammato;</div> </td> </tr> <tr> <td> <div class="G">So ce adhammaṃ carati,</div> </td> </tr> <tr> <td> <div class="G">pageva itarā pajā;</div> </td> </tr> <tr> <td> <div class="G">Sabbaṃ raṭṭhaṃ dukhaṃ seti,</div> </td> </tr> <tr> <td> <div class="G">rājā ce hoti adhammiko.</div> </td> </tr> </table> </div>
</div>
<div class="q" id="p_23J_426"> <div class="divNumber">170.</div> <div class="p"> <table class="singleColumn"> <tr> <td> <div class="pN">426</div> <div class="G">Gavañce taramānānaṃ,</div> </td> </tr> <tr> <td> <div class="G">ujuṃ gacchati puṅgavo;</div> </td> </tr> <tr> <td> <div class="G">Sabbā gāvī ujuṃ yanti,</div> </td> </tr> <tr> <td> <div class="G">nette ujuṃ gate sati.</div> </td> </tr> </table> </div>
</div>
<div class="q" id="p_23J_427"> <div class="divNumber">171.</div> <div class="p"> <table class="singleColumn"> <tr> <td> <div class="pN">427</div> <div class="G">Evameva manussesu,</div> </td> </tr> <tr> <td> <div class="G">yo hoti seṭṭhasammato;</div> </td> </tr> <tr> <td> <div class="G">So sace dhammaṃ carati,</div> </td> </tr> <tr> <td> <div class="G">pageva itarā pajā;</div> </td> </tr> <tr> <td> <div class="G">Sabbaṃ raṭṭhaṃ sukhaṃ seti,</div> </td> </tr> <tr> <td> <div class="G">rājā ce hoti dhammiko.</div> </td> </tr> </table> </div>
</div>
<div class="q" id="p_23J_428"> <div class="divNumber">172.</div> <div class="p"> <table class="singleColumn"> <tr> <td> <div class="pN">428</div> <div class="G">Mahārukkhassa phalino,</div> </td> </tr> <tr> <td> <div class="G">āmaṃ chindati yo phalaṃ;</div> </td> </tr> <tr> <td> <div class="G">Rasañcassa na jānāti,</div> </td> </tr> <tr> <td> <div class="G">bījañcassa vinassati.</div> </td> </tr> </table> </div>
</div>
<div class="q" id="p_23J_429"> <div class="divNumber">173.</div> <div class="p"> <table class="singleColumn"> <tr> <td> <div class="pN">429</div> <div class="G">Mahārukkhūpamaṃ raṭṭhaṃ,</div> </td> </tr> <tr> <td> <div class="G">adhammena pasāsati;</div> </td> </tr> <tr> <td> <div class="G">Rasañcassa na jānāti,</div> </td> </tr> <tr> <td> <div class="G">raṭṭhañcassa vinassati.</div> </td> </tr> </table> </div>
</div>
<div class="q" id="p_23J_430"> <div class="divNumber">174.</div> <div class="p"> <table class="singleColumn"> <tr> <td> <div class="pN">430</div> <div class="G">Mahārukkhassa phalino,</div> </td> </tr> <tr> <td> <div class="G">pakkaṃ chindati yo phalaṃ;</div> </td> </tr> <tr> <td> <div class="G">Rasañcassa vijānāti,</div> </td> </tr> <tr> <td> <div class="G">bījañcassa na nassati.</div> </td> </tr> </table> </div>
</div>
<div class="q" id="p_23J_431"> <div class="divNumber">175.</div> <div class="p"> <table class="singleColumn"> <tr> <td> <div class="pN">431</div> <div class="G">Mahārukkhūpamaṃ raṭṭhaṃ,</div> </td> </tr> <tr> <td> <div class="G">dhammena yo pasāsati;</div> </td> </tr> <tr> <td> <div class="G">Rasañcassa vijānāti,</div> </td> </tr> <tr> <td> <div class="G">raṭṭhañcassa na nassati.</div> </td> </tr> </table> </div>
</div>
<div class="q" id="p_23J_432"> <div class="divNumber">176.</div> <div class="p"> <table class="singleColumn"> <tr> <td> <div class="pN">432</div> <div class="G">Yo ca rājā janapadaṃ,</div> </td> </tr> <tr> <td> <div class="G">adhammena pasāsati;</div> </td> </tr> <tr> <td> <div class="G">Sabbosadhīhi so rājā,</div> </td> </tr> <tr> <td> <div class="G">viruddho hoti khattiyo.</div> </td> </tr> </table> </div>
</div>
<div class="q" id="p_23J_433"> <div class="divNumber">177.</div> <div class="p"> <table class="singleColumn"> <tr> <td> <div class="pN">433</div> <div class="G">Tatheva negame hiṃsaṃ,</div> </td> </tr> <tr> <td> <div class="G">ye yuttā kayavikkaye;</div> </td> </tr> <tr> <td> <div class="G">Ojadānabalīkāre,</div> </td> </tr> <tr> <td> <div class="G">sa kosena virujjhati.</div> </td> </tr> </table> </div>
</div>
<div class="q" id="p_23J_434"> <div class="divNumber">178.</div> <div class="p"> <table class="singleColumn"> <tr> <td> <div class="pN">434</div> <div class="G">Pahāravarakhettaññū,</div> </td> </tr> <tr> <td> <div class="G">saṅgāme katanissame;</div> </td> </tr> <tr> <td> <div class="G">Ussite hiṃsayaṃ rājā,</div> </td> </tr> <tr> <td> <div class="G">sa balena virujjhati.</div> </td> </tr> </table> </div>
</div>
<div class="q" id="p_23J_435"> <div class="divNumber">179.</div> <div class="p"> <table class="singleColumn"> <tr> <td> <div class="pN">435</div> <div class="G">Tatheva isayo hiṃsaṃ,</div> </td> </tr> <tr> <td> <div class="G">saññate brahmacārino;</div> </td> </tr> <tr> <td> <div class="G">Adhammacārī khattiyo,</div> </td> </tr> <tr> <td> <div class="G">so saggena virujjhati.</div> </td> </tr> </table> </div>
</div>
<div class="q" id="p_23J_436"> <div class="divNumber">180.</div> <div class="p"> <table class="singleColumn"> <tr> <td> <div class="pN">436</div> <div class="G">Yo ca rājā adhammaṭṭho,</div> </td> </tr> <tr> <td> <div class="G">bhariyaṃ hanti adūsikaṃ;</div> </td> </tr> <tr> <td> <div class="G">Luddaṃ pasavate ṭhānaṃ,</div> </td> </tr> <tr> <td> <div class="G">puttehi ca virujjhati.</div> </td> </tr> </table> </div>
</div>
<div class="q" id="p_23J_437"> <div class="divNumber">181.</div> <div class="p"> <table class="singleColumn"> <tr> <td> <div class="pN">437</div> <div class="G">Dhammaṃ care jānapade,</div> </td> </tr> <tr> <td> <div class="G">negamesu balesu ca;</div> </td> </tr> <tr> <td> <div class="G">Isayo ca na hiṃseyya,</div> </td> </tr> <tr> <td> <div class="G">puttadāre samaṃ care.</div> </td> </tr> </table> </div>
</div>
<div class="q" id="p_23J_438"> <div class="divNumber">182.</div> <div class="p"> <table class="singleColumn"> <tr> <td> <div class="pN">438</div> <div class="G">Sa tādiso bhūmipati,</div> </td> </tr> <tr> <td> <div class="G">Raṭṭhapālo akodhano;</div> </td> </tr> <tr> <td> <div class="G">Sapatte sampakampeti,</div> </td> </tr> <tr> <td> <div class="G">Indova asurādhipo”ti. (3401)</div> </td> </tr> </table> </div>
</div>
<div class="CENTER" id="p_23J_439">
<span class="pN">439</span>Mahābodhijātakaṃ tatiyaṃ.</div>
<div class="ENDH3" id="p_23J_440">
<span class="pN">440</span>Paṇṇāsanipātaṃ niṭṭhitaṃ.</div>
<div class="SUMMARY" id="p_23J_441">
<span class="pN">441</span><span class="firstLetter">T</span>assuddānaṃ</div>
<div class="q" id="p_23J_442"> <div class="p"> <table class="singleColumn"> <tr> <td> <div class="pN">442</div> <div class="G">Saniḷīnikamavhayano paṭhamo,</div> </td> </tr> <tr> <td> <div class="G">Dutiyo pana saummadantivaro;</div> </td> </tr> <tr> <td> <div class="G">Tatiyo pana bodhisirīvhayano,</div> </td> </tr> <tr> <td> <div class="G">Kathitā pana tīṇi jinena subhāti.</div> </td> </tr> </table> </div>
</div>
</html>
