<html>
<div class="i">11.10 Sattasamathanānatthādi</div>
<div class="h">Adhikaraṇabheda</div>
<div class="h">Sattasamathanānatthādi</div>
<div class="q" id="p_5V_1745"> <div class="divNumber">354.</div> <div class="p">
<span class="pN">1745</span>Sammukhāvinayoti vā sativinayoti vā—  ime dhammā nānatthā nānābyañjanā, udāhu ekatthā byañjanameva nānaṃ? Sammukhāvinayoti vā amūḷhavinayoti vā…pe…  sammukhāvinayoti vā paṭiññātakaraṇanti vā…  sammukhāvinayoti vā yebhuyyasikāti vā…  sammukhāvinayoti vā tassapāpiyasikāti vā…  sammukhāvinayoti vā tiṇavatthārakoti vā—  ime dhammā nānatthā nānābyañjanā, udāhu ekatthā byañjanameva nānaṃ? Sammukhāvinayoti vā sativinayoti vā—  ime dhammā nānatthā ceva nānābyañjanā ca. Sammukhāvinayoti vā amūḷhavinayoti vā…pe…  sammukhāvinayoti vā paṭiññātakaraṇanti vā…  sammukhāvinayoti vā yebhuyyasikāti vā…  sammukhāvinayoti vā tassapāpiyasikāti vā…  sammukhāvinayoti vā tiṇavatthārakoti vā—  ime dhammā nānatthā ceva nānābyañjanā ca. </div>
</div>
<div class="q" id="p_5V_1746"> <div class="divNumber">355.</div> <div class="p">
<span class="pN">1746</span>Vivādo vivādādhikaraṇaṃ, vivādo no adhikaraṇaṃ, adhikaraṇaṃ no vivādo, adhikaraṇañceva vivādo ca? Siyā vivādo vivādādhikaraṇaṃ, siyā vivādo no adhikaraṇaṃ, siyā adhikaraṇaṃ no vivādo, siyā adhikaraṇañceva vivādo ca. </div>
</div>
<div class="q" id="p_5V_1747"> <div class="p">
<span class="pN">1747</span>Tattha katamo vivādo vivādādhikaraṇaṃ? Idha bhikkhū vivadanti dhammoti vā adhammoti vā…pe…  duṭṭhullā āpattīti vā aduṭṭhullā āpattīti vā. Yaṃ tattha bhaṇḍanaṃ, kalaho, viggaho, vivādo, nānāvādo, aññathāvādo, vipaccatāya vohāro, medhakaṃ—  ayaṃ vivādo vivādādhikaraṇaṃ. </div>
</div>
<div class="q" id="p_5V_1748"> <div class="p">
<span class="pN">1748</span>Tattha katamo vivādo no adhikaraṇaṃ? Mātāpi puttena vivadati, puttopi mātarā vivadati, pitāpi puttena vivadati, puttopi pitarā vivadati, bhātāpi bhātarā vivadati, bhātāpi bhaginiyā vivadati, bhaginīpi bhātarā vivadati, sahāyopi sahāyena vivadati—  ayaṃ vivādo no adhikaraṇaṃ. </div>
</div>
<div class="q" id="p_5V_1749"> <div class="p">
<span class="pN">1749</span>Tattha katamaṃ adhikaraṇaṃ no vivādo? Anuvādādhikaraṇaṃ, āpattādhikaraṇaṃ, kiccādhikaraṇaṃ—  idaṃ adhikaraṇaṃ no vivādo. </div>
</div>
<div class="q" id="p_5V_1750"> <div class="p">
<span class="pN">1750</span>Tattha katamaṃ adhikaraṇañceva vivādo ca? Vivādādhikaraṇaṃ adhikaraṇañceva vivādo ca. </div>
</div>
<div class="q" id="p_5V_1751"> <div class="divNumber">356.</div> <div class="p">
<span class="pN">1751</span>Anuvādo anuvādādhikaraṇaṃ, anuvādo no adhikaraṇaṃ, adhikaraṇaṃ no anuvādo, adhikaraṇañceva anuvādo ca? Siyā anuvādo anuvādādhikaraṇaṃ, siyā anuvādo no adhikaraṇaṃ, siyā adhikaraṇaṃ no anuvādo, siyā adhikaraṇañceva anuvādo ca. </div>
</div>
<div class="q" id="p_5V_1752"> <div class="p">
<span class="pN">1752</span>Tattha katamo anuvādo anuvādādhikaraṇaṃ? Idha bhikkhū bhikkhuṃ anuvadanti sīlavipattiyā vā ācāravipattiyā vā diṭṭhivipattiyā vā ājīvavipattiyā vā. Yo tattha anuvādo, anuvadanā anullapanā anubhaṇanā anusampavaṅkatā abbhussahanatā anubalappadānaṃ—  ayaṃ anuvādo anuvādādhikaraṇaṃ. </div>
</div>
<div class="q" id="p_5V_1753"> <div class="p">
<span class="pN">1753</span>Tattha katamo anuvādo no adhikaraṇaṃ? Mātāpi puttaṃ anuvadati, puttopi mātaraṃ anuvadati, pitāpi puttaṃ anuvadati, puttopi pitaraṃ anuvadati, bhātāpi bhātaraṃ anuvadati, bhātāpi bhaginiṃ anuvadati, bhaginīpi bhātaraṃ anuvadati, sahāyopi sahāyaṃ anuvadati—  ayaṃ anuvādo no adhikaraṇaṃ. </div>
</div>
<div class="q" id="p_5V_1754"> <div class="p">
<span class="pN">1754</span>Tattha katamaṃ adhikaraṇaṃ no anuvādo? Āpattādhikaraṇaṃ kiccādhikaraṇaṃ vivādādhikaraṇaṃ—  idaṃ adhikaraṇaṃ no anuvādo. </div>
</div>
<div class="q" id="p_5V_1755"> <div class="p">
<span class="pN">1755</span>Tattha katamaṃ adhikaraṇañceva anuvādo ca? Anuvādādhikaraṇaṃ adhikaraṇañceva anuvādo ca. </div>
</div>
<div class="q" id="p_5V_1756"> <div class="divNumber">357.</div> <div class="p">
<span class="pN">1756</span>Āpatti āpattādhikaraṇaṃ, āpatti no adhikaraṇaṃ, adhikaraṇaṃ no āpatti, adhikaraṇañceva āpatti ca? Siyā āpatti āpattādhikaraṇaṃ, siyā āpatti no adhikaraṇaṃ, siyā adhikaraṇaṃ no āpatti, siyā adhikaraṇañceva āpatti ca. </div>
</div>
<div class="q" id="p_5V_1757"> <div class="p">
<span class="pN">1757</span>Tattha katamā āpatti āpattādhikaraṇaṃ? Pañcapi āpattikkhandhā āpattādhikaraṇaṃ. Sattapi āpattikkhandhā āpattādhikaraṇaṃ. Ayaṃ āpatti āpattādhikaraṇaṃ. </div>
</div>
<div class="q" id="p_5V_1758"> <div class="p">
<span class="pN">1758</span>Tattha katamā āpatti no adhikaraṇaṃ? Sotāpatti samāpatti—  ayaṃ āpatti no adhikaraṇaṃ. </div>
</div>
<div class="q" id="p_5V_1759"> <div class="p">
<span class="pN">1759</span>Tattha katamaṃ adhikaraṇaṃ no āpatti? Kiccādhikaraṇaṃ vivādādhikaraṇaṃ anuvādādhikaraṇaṃ—  idaṃ adhikaraṇaṃ no āpatti. </div>
</div>
<div class="q" id="p_5V_1760"> <div class="p">
<span class="pN">1760</span>Tattha katamaṃ adhikaraṇañceva āpatti ca? Āpattādhikaraṇaṃ adhikaraṇañceva āpatti ca. </div>
</div>
<div class="q" id="p_5V_1761"> <div class="divNumber">358.</div> <div class="p">
<span class="pN">1761</span>Kiccaṃ kiccādhikaraṇaṃ, kiccaṃ no adhikaraṇaṃ, adhikaraṇaṃ no kiccaṃ, adhikaraṇañceva kiccañca? Siyā kiccaṃ kiccādhikaraṇaṃ, siyā kiccaṃ no adhikaraṇaṃ, siyā adhikaraṇaṃ no kiccaṃ, siyā adhikaraṇañceva kiccañca. </div>
</div>
<div class="q" id="p_5V_1762"> <div class="p">
<span class="pN">1762</span>Tattha katamaṃ kiccaṃ kiccādhikaraṇaṃ? Yā saṃghassa kiccayatā karaṇīyatā apalokanakammaṃ ñattikammaṃ ñattidutiyakammaṃ ñatticatutthakammaṃ—  idaṃ kiccaṃ kiccādhikaraṇaṃ. </div>
</div>
<div class="q" id="p_5V_1763"> <div class="p">
<span class="pN">1763</span>Tattha katamaṃ kiccaṃ no adhikaraṇaṃ? Ācariyakiccaṃ upajjhāyakiccaṃ samānupajjhāyakiccaṃ samānācariyakiccaṃ—  idaṃ kiccaṃ no adhikaraṇaṃ. </div>
</div>
<div class="q" id="p_5V_1764"> <div class="p">
<span class="pN">1764</span>Tattha katamaṃ adhikaraṇaṃ no kiccaṃ? Vivādādhikaraṇaṃ anuvādādhikaraṇaṃ āpattādhikaraṇaṃ—  idaṃ adhikaraṇaṃ no kiccaṃ. </div>
</div>
<div class="q" id="p_5V_1765"> <div class="p">
<span class="pN">1765</span>Tattha katamaṃ adhikaraṇañceva kiccañca? Kiccādhikaraṇaṃ adhikaraṇañceva kiccaṃ cāti. </div>
</div>
<div class="ENDH3" id="p_5V_1766">
<span class="pN">1766</span>Adhikaraṇabhedaṃ niṭṭhitaṃ.</div>
<div class="SUMMARY" id="p_5V_1767">
<span class="pN">1767</span><span class="firstLetter">T</span>assuddānaṃ</div>
<div class="q" id="p_5V_1768"> <div class="p"> <table class="singleColumn"> <tr> <td> <div class="pN">1768</div> <div class="G">Adhikaraṇaṃ ukkoṭā,</div> </td> </tr> <tr> <td> <div class="G">ākārā puggalena ca;</div> </td> </tr> <tr> <td> <div class="G">Nidānahetupaccayā,</div> </td> </tr> <tr> <td> <div class="G">mūlaṃ samuṭṭhānena ca.</div> </td> </tr> </table> </div>
</div>
<div class="q" id="p_5V_1769"> <div class="p"> <table class="singleColumn"> <tr> <td> <div class="pN">1769</div> <div class="G">Āpatti hoti yattha ca,</div> </td> </tr> <tr> <td> <div class="G">saṃsaṭṭhā nidānena ca;</div> </td> </tr> <tr> <td> <div class="G">Hetupaccayamūlāni,</div> </td> </tr> <tr> <td> <div class="G">samuṭṭhānena byañjanā;</div> </td> </tr> <tr> <td> <div class="G">Vivādo adhikaraṇanti,</div> </td> </tr> <tr> <td> <div class="G">bhedādhikaraṇe idanti.</div> </td> </tr> </table> </div>
</div>
</html>
