<html>
<div class="i">9.10 Niyassakammakathā</div>
<div class="h">Campeyyakkhandhaka</div>
<div class="h">Niyassakammakathā</div>
<div class="q" id="p_3V_1846"> <div class="divNumber">412.</div> <div class="p">
<span class="pN">1846</span>Idha pana, bhikkhave, bhikkhu bālo hoti abyatto āpattibahulo anapadāno, gihisaṃsaṭṭho viharati ananulomikehi gihisaṃsaggehi. Tatra ce bhikkhūnaṃ evaṃ hoti—  ‘ayaṃ kho, āvuso, bhikkhu bālo abyatto āpattibahulo anapadāno, gihisaṃsaṭṭho viharati ananulomikehi gihisaṃsaggehi. Handassa mayaṃ niyassakammaṃ karomā’ti. Te tassa niyassakammaṃ karonti—  adhammena vaggā. So tamhā āvāsā aññaṃ āvāsaṃ gacchati. Tatthapi bhikkhūnaṃ evaṃ hoti—  ‘ayaṃ kho, āvuso, bhikkhu saṃghena niyassakammakato adhammena vaggehi. Handassa mayaṃ niyassakammaṃ karomā’ti. Te tassa niyassakammaṃ karonti—  adhammena samaggā…pe…  dhammena vaggā…  dhammapatirūpakena vaggā…  dhammapatirūpakena samaggā…pe… . </div>
</div>
<div class="CENTER" id="p_3V_1847">
<span class="pN">1847</span>Yathā heṭṭhā, tathā cakkaṃ kātabbaṃ.</div>
</html>
