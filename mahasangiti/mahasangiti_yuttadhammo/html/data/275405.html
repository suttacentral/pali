<html>
<div class="i">1.5.2 Tiṭhānasutta</div>
<div class="h">Paṭhamapaṇṇāsaka</div>
<div class="h">Cūḷavagga</div>
<div class="h">Tiṭhānasutta</div>
<div class="q" id="p_15A3_275"> <div class="divNumber">42.</div> <div class="p">
<span class="pN">275</span>“Tīhi, bhikkhave, ṭhānehi saddho pasanno veditabbo. Katamehi tīhi? Sīlavantānaṃ dassanakāmo hoti, saddhammaṃ sotukāmo hoti, vigatamalamaccherena cetasā agāraṃ ajjhāvasati muttacāgo payatapāṇi vossaggarato yācayogo dānasaṃvibhāgarato. Imehi kho, bhikkhave, tīhi ṭhānehi saddho pasanno veditabbo. </div>
</div>
<div class="q" id="p_15A3_276"> <div class="p"> <table class="singleColumn"> <tr> <td> <div class="pN">276</div> <div class="G">Dassanakāmo sīlavataṃ,</div> </td> </tr> <tr> <td> <div class="G">saddhammaṃ sotumicchati;</div> </td> </tr> <tr> <td> <div class="G">Vinaye maccheramalaṃ,</div> </td> </tr> <tr> <td> <div class="G">sa ve saddhoti vuccatī”ti.</div> </td> </tr> </table> </div>
</div>
<div class="CENTER" id="p_15A3_277">
<span class="pN">277</span>Dutiyaṃ.</div>
</html>
