<html>
<div class="i">3.40 Dhātuthūpapūjā</div>
<div class="h">Mahāparinibbānasutta</div>
<div class="h">Dhātuthūpapūjā</div>
<div class="q" id="p_7D_528"> <div class="divNumber">239.</div> <div class="p">
<span class="pN">528</span>Atha kho rājā māgadho ajātasattu vedehiputto rājagahe bhagavato sarīrānaṃ thūpañca mahañca akāsi. Vesālikāpi licchavī vesāliyaṃ bhagavato sarīrānaṃ thūpañca mahañca akaṃsu. Kapilavatthuvāsīpi sakyā kapilavatthusmiṃ bhagavato sarīrānaṃ thūpañca mahañca akaṃsu. Allakappakāpi bulayo allakappe bhagavato sarīrānaṃ thūpañca mahañca akaṃsu. Rāmagāmakāpi koḷiyā rāmagāme bhagavato sarīrānaṃ thūpañca mahañca akaṃsu. Veṭṭhadīpakopi brāhmaṇo veṭṭhadīpe bhagavato sarīrānaṃ thūpañca mahañca akāsi. Pāveyyakāpi mallā pāvāyaṃ bhagavato sarīrānaṃ thūpañca mahañca akaṃsu. Kosinārakāpi mallā kusinārāyaṃ bhagavato sarīrānaṃ thūpañca mahañca akaṃsu. Doṇopi brāhmaṇo tumbassa thūpañca mahañca akāsi. Pippalivaniyāpi moriyā pippalivane aṅgārānaṃ thūpañca mahañca akaṃsu. Iti aṭṭha sarīrathūpā navamo tumbathūpo dasamo aṅgārathūpo. Evametaṃ bhūtapubbanti. </div>
</div>
<div class="q" id="p_7D_529"> <div class="divNumber">240.</div> <div class="p"> <table class="singleColumn"> <tr> <td> <div class="pN">529</div> <div class="G">Aṭṭhadoṇaṃ cakkhumato sarīraṃ,</div> </td> </tr> <tr> <td> <div class="G">Sattadoṇaṃ jambudīpe mahenti;</div> </td> </tr> <tr> <td> <div class="G">Ekañca doṇaṃ purisavaruttamassa,</div> </td> </tr> <tr> <td> <div class="G">Rāmagāme nāgarājā maheti.</div> </td> </tr> </table> </div>
</div>
<div class="q" id="p_7D_530"> <div class="p"> <table class="singleColumn"> <tr> <td> <div class="pN">530</div> <div class="G">Ekāhi dāṭhā tidivehi pūjitā,</div> </td> </tr> <tr> <td> <div class="G">Ekā pana gandhārapure mahīyati;</div> </td> </tr> <tr> <td> <div class="G">Kāliṅgarañño vijite punekaṃ,</div> </td> </tr> <tr> <td> <div class="G">Ekaṃ pana nāgarājā maheti.</div> </td> </tr> </table> </div>
</div>
<div class="q" id="p_7D_531"> <div class="p"> <table class="singleColumn"> <tr> <td> <div class="pN">531</div> <div class="G">Tasseva tejena ayaṃ vasundharā,</div> </td> </tr> <tr> <td> <div class="G">Āyāgaseṭṭhehi mahī alaṅkatā;</div> </td> </tr> <tr> <td> <div class="G">Evaṃ imaṃ cakkhumato sarīraṃ,</div> </td> </tr> <tr> <td> <div class="G">Susakkataṃ sakkatasakkatehi.</div> </td> </tr> </table> </div>
</div>
<div class="q" id="p_7D_532"> <div class="p"> <table class="singleColumn"> <tr> <td> <div class="pN">532</div> <div class="G">Devindanāgindanarindapūjito,</div> </td> </tr> <tr> <td> <div class="G">Manussindaseṭṭhehi tatheva pūjito;</div> </td> </tr> <tr> <td> <div class="G">Taṃ vandatha pañjalikā labhitvā,</div> </td> </tr> <tr> <td> <div class="G">Buddho have kappasatehi dullabhoti.</div> </td> </tr> </table> </div>
</div>
<div class="q" id="p_7D_533"> <div class="p"> <table class="singleColumn"> <tr> <td> <div class="pN">533</div> <div class="G">Cattālīsa samā dantā,</div> </td> </tr> <tr> <td> <div class="G">kesā lomā ca sabbaso;</div> </td> </tr> <tr> <td> <div class="G">Devā hariṃsu ekekaṃ,</div> </td> </tr> <tr> <td> <div class="G">cakkavāḷaparamparāti.</div> </td> </tr> </table> </div>
</div>
<div class="ENDH3" id="p_7D_534">
<span class="pN">534</span>Mahāparinibbānasuttaṃ niṭṭhitaṃ tatiyaṃ.</div>
</html>
