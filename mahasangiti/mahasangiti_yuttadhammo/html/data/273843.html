<html>
<div class="i">9.1.9 Vajjiputtasutta</div>
<div class="h">Vanasaṃyutta</div>
<div class="h">Vanavagga</div>
<div class="h">Vajjiputtasutta</div>
<div class="q" id="p_12S1_1416"> <div class="divNumber">229.</div> <div class="p">
<span class="pN">1416</span>Ekaṃ samayaṃ aññataro vajjiputtako bhikkhu vesāliyaṃ viharati aññatarasmiṃ vanasaṇḍe. Tena kho pana samayena vesāliyaṃ vajjiputtako sabbaratticāro hoti. Atha kho so bhikkhu vesāliyā tūriyatāḷitavāditanigghosasaddaṃ sutvā paridevamāno tāyaṃ velāyaṃ imaṃ gāthaṃ abhāsi—  </div>
</div>
<div class="q" id="p_12S1_1417"> <div class="p"> <table class="singleColumn"> <tr> <td> <div class="pN">1417</div> <div class="G">“Ekakā mayaṃ araññe viharāma,</div> </td> </tr> <tr> <td> <div class="G">Apaviddhaṃva vanasmiṃ dārukaṃ;</div> </td> </tr> <tr> <td> <div class="G">Etādisikāya rattiyā,</div> </td> </tr> <tr> <td> <div class="G">Ko su nāmamhehi pāpiyo”ti.</div> </td> </tr> </table> </div>
</div>
<div class="q" id="p_12S1_1418"> <div class="p">
<span class="pN">1418</span>Atha kho yā tasmiṃ vanasaṇḍe adhivatthā devatā tassa bhikkhuno anukampikā atthakāmā taṃ bhikkhuṃ saṃvejetukāmā yena so bhikkhu tenupasaṅkami; upasaṅkamitvā taṃ bhikkhuṃ gāthāya ajjhabhāsi—  </div>
</div>
<div class="q" id="p_12S1_1419"> <div class="p"> <table class="singleColumn"> <tr> <td> <div class="pN">1419</div> <div class="G">“Ekakova tvaṃ araññe viharasi,</div> </td> </tr> <tr> <td> <div class="G">Apaviddhaṃva vanasmiṃ dārukaṃ;</div> </td> </tr> <tr> <td> <div class="G">Tassa te bahukā pihayanti,</div> </td> </tr> <tr> <td> <div class="G">Nerayikā viya saggagāminan”ti.</div> </td> </tr> </table> </div>
</div>
<div class="q" id="p_12S1_1420"> <div class="p">
<span class="pN">1420</span>Atha kho so bhikkhu tāya devatāya saṃvejito saṃvegamāpādīti. </div>
</div>
</html>
