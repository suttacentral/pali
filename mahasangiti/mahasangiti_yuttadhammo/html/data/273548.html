<html>
<div class="i">8.2.5 Somanassapaṭilābhakathā</div>
<div class="h">Sakkapañhasutta</div>
<div class="h">Sakkūpasaṅkama</div>
<div class="h">Somanassapaṭilābhakathā</div>
<div class="q" id="p_7D_909"> <div class="divNumber">368.</div> <div class="p">
<span class="pN">909</span>“Abhijānāsi no tvaṃ, devānaminda, ito pubbe evarūpaṃ vedapaṭilābhaṃ somanassapaṭilābhan”ti? “Abhijānāmahaṃ, bhante, ito pubbe evarūpaṃ vedapaṭilābhaṃ somanassapaṭilābhan”ti. “Yathā kathaṃ pana tvaṃ, devānaminda, abhijānāsi ito pubbe evarūpaṃ vedapaṭilābhaṃ somanassapaṭilābhan”ti? </div>
</div>
<div class="q" id="p_7D_910"> <div class="p">
<span class="pN">910</span>“Bhūtapubbaṃ, bhante, devāsurasaṅgāmo samupabyūḷho ahosi. Tasmiṃ kho pana, bhante, saṅgāme devā jiniṃsu, asurā parājayiṃsu. Tassa mayhaṃ, bhante, taṃ saṅgāmaṃ abhivijinitvā vijitasaṅgāmassa etadahosi—  ‘yā ceva dāni dibbā ojā yā ca asurā ojā, ubhayametaṃ devā paribhuñjissantī’ti. So kho pana me, bhante, vedapaṭilābho somanassapaṭilābho sadaṇḍāvacaro sasatthāvacaro na nibbidāya na virāgāya na nirodhāya na upasamāya na abhiññāya na sambodhāya na nibbānāya saṃvattati. Yo kho pana me ayaṃ, bhante, bhagavato dhammaṃ sutvā vedapaṭilābho somanassapaṭilābho, so adaṇḍāvacaro asatthāvacaro ekantanibbidāya virāgāya nirodhāya upasamāya abhiññāya sambodhāya nibbānāya saṃvattatī”ti. </div>
</div>
<div class="q" id="p_7D_911"> <div class="divNumber">369.</div> <div class="p">
<span class="pN">911</span>“Kiṃ pana tvaṃ, devānaminda, atthavasaṃ sampassamāno evarūpaṃ vedapaṭilābhaṃ somanassapaṭilābhaṃ pavedesī”ti? “Cha kho ahaṃ, bhante, atthavase sampassamāno evarūpaṃ vedapaṭilābhaṃ somanassapaṭilābhaṃ pavedemi. </div>
</div>
<div class="q" id="p_7D_912"> <div class="p"> <table class="singleColumn"> <tr> <td> <div class="pN">912</div> <div class="G">Idheva tiṭṭhamānassa,</div> </td> </tr> <tr> <td> <div class="G">devabhūtassa me sato;</div> </td> </tr> <tr> <td> <div class="G">Punarāyu ca me laddho,</div> </td> </tr> <tr> <td> <div class="G">evaṃ jānāhi mārisa.</div> </td> </tr> </table> </div>
</div>
<div class="q" id="p_7D_913"> <div class="p">
<span class="pN">913</span>Imaṃ kho ahaṃ, bhante, paṭhamaṃ atthavasaṃ sampassamāno evarūpaṃ vedapaṭilābhaṃ somanassapaṭilābhaṃ pavedemi. </div>
</div>
<div class="q" id="p_7D_914"> <div class="p"> <table class="singleColumn"> <tr> <td> <div class="pN">914</div> <div class="G">Cutāhaṃ diviyā kāyā,</div> </td> </tr> <tr> <td> <div class="G">āyuṃ hitvā amānusaṃ;</div> </td> </tr> <tr> <td> <div class="G">Amūḷho gabbhamessāmi,</div> </td> </tr> <tr> <td> <div class="G">yattha me ramatī mano.</div> </td> </tr> </table> </div>
</div>
<div class="q" id="p_7D_915"> <div class="p">
<span class="pN">915</span>Imaṃ kho ahaṃ, bhante, dutiyaṃ atthavasaṃ sampassamāno evarūpaṃ vedapaṭilābhaṃ somanassapaṭilābhaṃ pavedemi. </div>
</div>
<div class="q" id="p_7D_916"> <div class="p"> <table class="singleColumn"> <tr> <td> <div class="pN">916</div> <div class="G">Svāhaṃ amūḷhapaññassa,</div> </td> </tr> <tr> <td> <div class="G">viharaṃ sāsane rato;</div> </td> </tr> <tr> <td> <div class="G">Ñāyena viharissāmi,</div> </td> </tr> <tr> <td> <div class="G">sampajāno paṭissato.</div> </td> </tr> </table> </div>
</div>
<div class="q" id="p_7D_917"> <div class="p">
<span class="pN">917</span>Imaṃ kho ahaṃ, bhante, tatiyaṃ atthavasaṃ sampassamāno evarūpaṃ vedapaṭilābhaṃ somanassapaṭilābhaṃ pavedemi. </div>
</div>
<div class="q" id="p_7D_918"> <div class="p"> <table class="singleColumn"> <tr> <td> <div class="pN">918</div> <div class="G">Ñāyena me carato ca,</div> </td> </tr> <tr> <td> <div class="G">sambodhi ce bhavissati;</div> </td> </tr> <tr> <td> <div class="G">Aññātā viharissāmi,</div> </td> </tr> <tr> <td> <div class="G">sveva anto bhavissati.</div> </td> </tr> </table> </div>
</div>
<div class="q" id="p_7D_919"> <div class="p">
<span class="pN">919</span>Imaṃ kho ahaṃ, bhante, catutthaṃ atthavasaṃ sampassamāno evarūpaṃ vedapaṭilābhaṃ somanassapaṭilābhaṃ pavedemi. </div>
</div>
<div class="q" id="p_7D_920"> <div class="p"> <table class="singleColumn"> <tr> <td> <div class="pN">920</div> <div class="G">Cutāhaṃ mānusā kāyā,</div> </td> </tr> <tr> <td> <div class="G">āyuṃ hitvāna mānusaṃ;</div> </td> </tr> <tr> <td> <div class="G">Puna devo bhavissāmi,</div> </td> </tr> <tr> <td> <div class="G">devalokamhi uttamo.</div> </td> </tr> </table> </div>
</div>
<div class="q" id="p_7D_921"> <div class="p">
<span class="pN">921</span>Imaṃ kho ahaṃ, bhante, pañcamaṃ atthavasaṃ sampassamāno evarūpaṃ vedapaṭilābhaṃ somanassapaṭilābhaṃ pavedemi. </div>
</div>
<div class="q" id="p_7D_922"> <div class="p"> <table class="singleColumn"> <tr> <td> <div class="pN">922</div> <div class="G">Te paṇītatarā devā,</div> </td> </tr> <tr> <td> <div class="G">akaniṭṭhā yasassino;</div> </td> </tr> <tr> <td> <div class="G">Antime vattamānamhi,</div> </td> </tr> <tr> <td> <div class="G">so nivāso bhavissati.</div> </td> </tr> </table> </div>
</div>
<div class="q" id="p_7D_923"> <div class="p">
<span class="pN">923</span>Imaṃ kho ahaṃ, bhante, chaṭṭhaṃ atthavasaṃ sampassamāno evarūpaṃ vedapaṭilābhaṃ somanassapaṭilābhaṃ pavedemi. </div>
</div>
<div class="q" id="p_7D_924"> <div class="p">
<span class="pN">924</span>Ime kho ahaṃ, bhante, cha atthavase sampassamāno evarūpaṃ vedapaṭilābhaṃ somanassapaṭilābhaṃ pavedemi. </div>
</div>
<div class="q" id="p_7D_925"> <div class="divNumber">370.</div> <div class="p"> <table class="singleColumn"> <tr> <td> <div class="pN">925</div> <div class="G">Apariyositasaṅkappo,</div> </td> </tr> <tr> <td> <div class="G">vicikiccho kathaṃkathī;</div> </td> </tr> <tr> <td> <div class="G">Vicariṃ dīghamaddhānaṃ,</div> </td> </tr> <tr> <td> <div class="G">anvesanto tathāgataṃ.</div> </td> </tr> </table> </div>
</div>
<div class="q" id="p_7D_926"> <div class="p"> <table class="singleColumn"> <tr> <td> <div class="pN">926</div> <div class="G">Yassu maññāmi samaṇe,</div> </td> </tr> <tr> <td> <div class="G">pavivittavihārino;</div> </td> </tr> <tr> <td> <div class="G">Sambuddhā iti maññāno,</div> </td> </tr> <tr> <td> <div class="G">gacchāmi te upāsituṃ.</div> </td> </tr> </table> </div>
</div>
<div class="q" id="p_7D_927"> <div class="p"> <table class="singleColumn"> <tr> <td> <div class="pN">927</div> <div class="G">‘Kathaṃ ārādhanā hoti,</div> </td> </tr> <tr> <td> <div class="G">kathaṃ hoti virādhanā’;</div> </td> </tr> <tr> <td> <div class="G">Iti puṭṭhā na sampāyanti,</div> </td> </tr> <tr> <td> <div class="G">magge paṭipadāsu ca.</div> </td> </tr> </table> </div>
</div>
<div class="q" id="p_7D_928"> <div class="p"> <table class="singleColumn"> <tr> <td> <div class="pN">928</div> <div class="G">Tyassu yadā maṃ jānanti,</div> </td> </tr> <tr> <td> <div class="G">sakko devānamāgato;</div> </td> </tr> <tr> <td> <div class="G">Tyassu mameva pucchanti,</div> </td> </tr> <tr> <td> <div class="G">‘kiṃ katvā pāpuṇī idaṃ’.</div> </td> </tr> </table> </div>
</div>
<div class="q" id="p_7D_929"> <div class="p"> <table class="singleColumn"> <tr> <td> <div class="pN">929</div> <div class="G">Tesaṃ yathāsutaṃ dhammaṃ,</div> </td> </tr> <tr> <td> <div class="G">desayāmi jane sutaṃ;</div> </td> </tr> <tr> <td> <div class="G">Tena attamanā honti,</div> </td> </tr> <tr> <td> <div class="G">‘diṭṭho no vāsavoti ca’.</div> </td> </tr> </table> </div>
</div>
<div class="q" id="p_7D_930"> <div class="p"> <table class="singleColumn"> <tr> <td> <div class="pN">930</div> <div class="G">Yadā ca buddhamaddakkhiṃ,</div> </td> </tr> <tr> <td> <div class="G">vicikicchāvitāraṇaṃ;</div> </td> </tr> <tr> <td> <div class="G">Somhi vītabhayo ajja,</div> </td> </tr> <tr> <td> <div class="G">sambuddhaṃ payirupāsiya.</div> </td> </tr> </table> </div>
</div>
<div class="q" id="p_7D_931"> <div class="p"> <table class="singleColumn"> <tr> <td> <div class="pN">931</div> <div class="G">Taṇhāsallassa hantāraṃ,</div> </td> </tr> <tr> <td> <div class="G">buddhaṃ appaṭipuggalaṃ;</div> </td> </tr> <tr> <td> <div class="G">Ahaṃ vande mahāvīraṃ,</div> </td> </tr> <tr> <td> <div class="G">buddhamādiccabandhunaṃ.</div> </td> </tr> </table> </div>
</div>
<div class="q" id="p_7D_932"> <div class="p"> <table class="singleColumn"> <tr> <td> <div class="pN">932</div> <div class="G">Yaṃ karomasi brahmuno,</div> </td> </tr> <tr> <td> <div class="G">samaṃ devehi mārisa;</div> </td> </tr> <tr> <td> <div class="G">Tadajja tuyhaṃ kassāma,</div> </td> </tr> <tr> <td> <div class="G">handa sāmaṃ karoma te.</div> </td> </tr> </table> </div>
</div>
<div class="q" id="p_7D_933"> <div class="p"> <table class="singleColumn"> <tr> <td> <div class="pN">933</div> <div class="G">Tvameva asi sambuddho,</div> </td> </tr> <tr> <td> <div class="G">tuvaṃ satthā anuttaro;</div> </td> </tr> <tr> <td> <div class="G">Sadevakasmiṃ lokasmiṃ,</div> </td> </tr> <tr> <td> <div class="G">natthi te paṭipuggalo”ti.</div> </td> </tr> </table> </div>
</div>
<div class="q" id="p_7D_934"> <div class="divNumber">371.</div> <div class="p">
<span class="pN">934</span>Atha kho sakko devānamindo pañcasikhaṃ gandhabbaputtaṃ āmantesi—  “bahūpakāro kho mesi tvaṃ, tāta pañcasikha, yaṃ tvaṃ bhagavantaṃ paṭhamaṃ pasādesi. Tayā, tāta, paṭhamaṃ pasāditaṃ pacchā mayaṃ taṃ bhagavantaṃ dassanāya upasaṅkamimhā arahantaṃ sammāsambuddhaṃ. Pettike vā ṭhāne ṭhapayissāmi, gandhabbarājā bhavissasi, bhaddañca te sūriyavacchasaṃ dammi, sā hi te abhipatthitā”ti. </div>
</div>
<div class="q" id="p_7D_935"> <div class="p">
<span class="pN">935</span>Atha kho sakko devānamindo pāṇinā pathaviṃ parāmasitvā tikkhattuṃ udānaṃ udānesi—  </div>
</div>
<div class="q" id="p_7D_936"> <div class="p">
<span class="pN">936</span>“Namo tassa bhagavato arahato sammāsambuddhassa. </div>
</div>
<div class="q" id="p_7D_937"> <div class="p">
<span class="pN">937</span>Namo tassa bhagavato arahato sammāsambuddhassa. </div>
</div>
<div class="q" id="p_7D_938"> <div class="p">
<span class="pN">938</span>Namo tassa bhagavato arahato sammāsambuddhassā”ti. </div>
</div>
<div class="q" id="p_7D_939"> <div class="p">
<span class="pN">939</span>Imasmiñca pana veyyākaraṇasmiṃ bhaññamāne sakkassa devānamindassa virajaṃ vītamalaṃ dhammacakkhuṃ udapādi—  “yaṃ kiñci samudayadhammaṃ sabbaṃ taṃ nirodhadhamman”ti. Aññesañca asītiyā devatāsahassānaṃ; iti ye sakkena devānamindena ajjhiṭṭhapañhā puṭṭhā, te bhagavatā byākatā. Tasmā imassa veyyākaraṇassa sakkapañhātveva adhivacananti. </div>
</div>
<div class="ENDH3" id="p_7D_940">
<span class="pN">940</span>Sakkapañhasuttaṃ niṭṭhitaṃ aṭṭhamaṃ.</div>
</html>
