<html>
<div class="i">1.7.1.1 Parimaṇḍalasikkhāpada</div>
<div class="h">
Mahāvibhaṅga
</div>
<div class="h">
Sekhiyakaṇḍa
</div>
<div class="h">
Parimaṇḍalavagga
</div>
<div class="h">
Parimaṇḍalasikkhāpada
</div>
<div class="CENTER" id="p_2V_1682">
<span class="pN">1682</span>Ime kho panāyasmanto sekhiyā<br>
dhammā uddesaṃ āgacchanti.
</div>
<div class="q" id="p_2V_1683">
<div class="divNumber">
576.
</div>
<div class="p">
<span class="pN">1683</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū puratopi pacchatopi olambentā nivāsenti. Manussā ujjhāyanti khiyyanti vipācenti—  “kathañhi nāma samaṇā sakyaputtiyā puratopi pacchatopi olambentā nivāsessanti, seyyathāpi gihī kāmabhogino”ti.
</div>
</div>
<div class="q" id="p_2V_1684">
<div class="p">
<span class="pN">1684</span>Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū puratopi pacchatopi olambentā nivāsessantī”ti.
</div>
</div>
<div class="q" id="p_2V_1685">
<div class="p">
<span class="pN">1685</span>Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā chabbaggiye bhikkhū paṭipucchi—  “saccaṃ kira tumhe, bhikkhave, puratopi pacchatopi olambentā nivāsethā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, puratopi pacchatopi olambentā nivāsessatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_1686">
<div class="p">
<span class="pN">1686</span><span class="bold">“Parimaṇḍalaṃ nivāsessāmīti sikkhā karaṇīyā”</span>ti. (<span class="italic">1</span>:<span class="bold">146</span>)
</div>
</div>
<div class="q" id="p_2V_1687">
<div class="p">
<span class="pN">1687</span>Parimaṇḍalaṃ nivāsetabbaṃ nābhimaṇḍalaṃ jāṇumaṇḍalaṃ paṭicchādentena. Yo anādariyaṃ paṭicca purato vā pacchato vā olambento nivāseti, āpatti dukkaṭassa.
</div>
</div>
<div class="q" id="p_2V_1688">
<div class="p">
<span class="pN">1688</span>Anāpatti—  asañcicca, assatiyā, ajānantassa, gilānassa, āpadāsu, ummattakassa, ādikammikassāti.
</div>
</div>
<div class="CENTER" id="p_2V_1689">
<span class="pN">1689</span>Paṭhamasikkhāpadaṃ niṭṭhitaṃ.
</div>
</html>
