<html>
<div class="i">1.7 Vasalasutta</div>
<div class="h">Uragavagga</div>
<div class="h">Vasalasutta</div>
<div class="q" id="p_18Sn_133"> <div class="p">
<span class="pN">133</span>Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho bhagavā pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. Tena kho pana samayena aggikabhāradvājassa brāhmaṇassa nivesane aggi pajjalito hoti āhuti paggahitā. Atha kho bhagavā sāvatthiyaṃ sapadānaṃ piṇḍāya caramāno yena aggikabhāradvājassa brāhmaṇassa nivesanaṃ tenupasaṅkami. </div>
</div>
<div class="q" id="p_18Sn_134"> <div class="p">
<span class="pN">134</span>Addasā kho aggikabhāradvājo brāhmaṇo bhagavantaṃ dūratova āgacchantaṃ. Disvāna bhagavantaṃ etadavoca—  “tatreva, muṇḍaka; tatreva, samaṇaka; tatreva, vasalaka, tiṭṭhāhī”ti. </div>
</div>
<div class="q" id="p_18Sn_135"> <div class="p">
<span class="pN">135</span>Evaṃ vutte, bhagavā aggikabhāradvājaṃ brāhmaṇaṃ etadavoca—  “jānāsi pana tvaṃ, brāhmaṇa, vasalaṃ vā vasalakaraṇe vā dhamme”ti? “Na khvāhaṃ, bho gotama, jānāmi vasalaṃ vā vasalakaraṇe vā dhamme; sādhu me bhavaṃ gotamo tathā dhammaṃ desetu, yathāhaṃ jāneyyaṃ vasalaṃ vā vasalakaraṇe vā dhamme”ti. “Tena hi, brāhmaṇa, suṇāhi, sādhukaṃ manasi karohi; bhāsissāmī”ti. “Evaṃ, bho”ti kho aggikabhāradvājo brāhmaṇo bhagavato paccassosi. Bhagavā etadavoca—  </div>
</div>
<div class="q" id="p_18Sn_136"> <div class="divNumber">116.</div> <div class="p"> <table class="singleColumn"> <tr> <td> <div class="pN">136</div> <div class="G">“Kodhano upanāhī ca,</div> </td> </tr> <tr> <td> <div class="G">pāpamakkhī ca yo naro;</div> </td> </tr> <tr> <td> <div class="G">Vipannadiṭṭhi māyāvī,</div> </td> </tr> <tr> <td> <div class="G">taṃ jaññā vasalo iti. (1)</div> </td> </tr> </table> </div>
</div>
<div class="q" id="p_18Sn_137"> <div class="divNumber">117.</div> <div class="p"> <table class="singleColumn"> <tr> <td> <div class="pN">137</div> <div class="G">Ekajaṃ vā dvijaṃ vāpi,</div> </td> </tr> <tr> <td> <div class="G">yodha pāṇaṃ vihiṃsati;</div> </td> </tr> <tr> <td> <div class="G">Yassa pāṇe dayā natthi,</div> </td> </tr> <tr> <td> <div class="G">taṃ jaññā vasalo iti. (2)</div> </td> </tr> </table> </div>
</div>
<div class="q" id="p_18Sn_138"> <div class="divNumber">118.</div> <div class="p"> <table class="singleColumn"> <tr> <td> <div class="pN">138</div> <div class="G">Yo hanti parirundhati,</div> </td> </tr> <tr> <td> <div class="G">gāmāni nigamāni ca;</div> </td> </tr> <tr> <td> <div class="G">Niggāhako samaññāto,</div> </td> </tr> <tr> <td> <div class="G">taṃ jaññā vasalo iti. (3)</div> </td> </tr> </table> </div>
</div>
<div class="q" id="p_18Sn_139"> <div class="divNumber">119.</div> <div class="p"> <table class="singleColumn"> <tr> <td> <div class="pN">139</div> <div class="G">Gāme vā yadi vā raññe,</div> </td> </tr> <tr> <td> <div class="G">yaṃ paresaṃ mamāyitaṃ;</div> </td> </tr> <tr> <td> <div class="G">Theyyā adinnamādeti,</div> </td> </tr> <tr> <td> <div class="G">taṃ jaññā vasalo iti. (4)</div> </td> </tr> </table> </div>
</div>
<div class="q" id="p_18Sn_140"> <div class="divNumber">120.</div> <div class="p"> <table class="singleColumn"> <tr> <td> <div class="pN">140</div> <div class="G">Yo have iṇamādāya,</div> </td> </tr> <tr> <td> <div class="G">cujjamāno palāyati;</div> </td> </tr> <tr> <td> <div class="G">Na hi te iṇamatthīti,</div> </td> </tr> <tr> <td> <div class="G">taṃ jaññā vasalo iti. (5)</div> </td> </tr> </table> </div>
</div>
<div class="q" id="p_18Sn_141"> <div class="divNumber">121.</div> <div class="p"> <table class="singleColumn"> <tr> <td> <div class="pN">141</div> <div class="G">Yo ve kiñcikkhakamyatā,</div> </td> </tr> <tr> <td> <div class="G">panthasmiṃ vajantaṃ janaṃ;</div> </td> </tr> <tr> <td> <div class="G">Hantvā kiñcikkhamādeti,</div> </td> </tr> <tr> <td> <div class="G">taṃ jaññā vasalo iti. (6)</div> </td> </tr> </table> </div>
</div>
<div class="q" id="p_18Sn_142"> <div class="divNumber">122.</div> <div class="p"> <table class="singleColumn"> <tr> <td> <div class="pN">142</div> <div class="G">Attahetu parahetu,</div> </td> </tr> <tr> <td> <div class="G">dhanahetu ca yo naro;</div> </td> </tr> <tr> <td> <div class="G">Sakkhipuṭṭho musā brūti,</div> </td> </tr> <tr> <td> <div class="G">taṃ jaññā vasalo iti. (7)</div> </td> </tr> </table> </div>
</div>
<div class="q" id="p_18Sn_143"> <div class="divNumber">123.</div> <div class="p"> <table class="singleColumn"> <tr> <td> <div class="pN">143</div> <div class="G">Yo ñātīnaṃ sakhīnaṃ vā,</div> </td> </tr> <tr> <td> <div class="G">dāresu paṭidissati;</div> </td> </tr> <tr> <td> <div class="G">Sāhasā sampiyena vā,</div> </td> </tr> <tr> <td> <div class="G">taṃ jaññā vasalo iti. (8)</div> </td> </tr> </table> </div>
</div>
<div class="q" id="p_18Sn_144"> <div class="divNumber">124.</div> <div class="p"> <table class="singleColumn"> <tr> <td> <div class="pN">144</div> <div class="G">Yo mātaraṃ pitaraṃ vā,</div> </td> </tr> <tr> <td> <div class="G">jiṇṇakaṃ gatayobbanaṃ;</div> </td> </tr> <tr> <td> <div class="G">Pahu santo na bharati,</div> </td> </tr> <tr> <td> <div class="G">taṃ jaññā vasalo iti. (9)</div> </td> </tr> </table> </div>
</div>
<div class="q" id="p_18Sn_145"> <div class="divNumber">125.</div> <div class="p"> <table class="singleColumn"> <tr> <td> <div class="pN">145</div> <div class="G">Yo mātaraṃ pitaraṃ vā,</div> </td> </tr> <tr> <td> <div class="G">Bhātaraṃ bhaginiṃ sasuṃ;</div> </td> </tr> <tr> <td> <div class="G">Hanti roseti vācāya,</div> </td> </tr> <tr> <td> <div class="G">Taṃ jaññā vasalo iti. (10)</div> </td> </tr> </table> </div>
</div>
<div class="q" id="p_18Sn_146"> <div class="divNumber">126.</div> <div class="p"> <table class="singleColumn"> <tr> <td> <div class="pN">146</div> <div class="G">Yo atthaṃ pucchito santo,</div> </td> </tr> <tr> <td> <div class="G">Anatthamanusāsati;</div> </td> </tr> <tr> <td> <div class="G">Paṭicchannena manteti,</div> </td> </tr> <tr> <td> <div class="G">Taṃ jaññā vasalo iti. (11)</div> </td> </tr> </table> </div>
</div>
<div class="q" id="p_18Sn_147"> <div class="divNumber">127.</div> <div class="p"> <table class="singleColumn"> <tr> <td> <div class="pN">147</div> <div class="G">Yo katvā pāpakaṃ kammaṃ,</div> </td> </tr> <tr> <td> <div class="G">Mā maṃ jaññāti icchati;</div> </td> </tr> <tr> <td> <div class="G">Yo paṭicchannakammanto,</div> </td> </tr> <tr> <td> <div class="G">Taṃ jaññā vasalo iti. (12)</div> </td> </tr> </table> </div>
</div>
<div class="q" id="p_18Sn_148"> <div class="divNumber">128.</div> <div class="p"> <table class="singleColumn"> <tr> <td> <div class="pN">148</div> <div class="G">Yo ve parakulaṃ gantvā,</div> </td> </tr> <tr> <td> <div class="G">Bhutvāna sucibhojanaṃ;</div> </td> </tr> <tr> <td> <div class="G">Āgataṃ nappaṭipūjeti,</div> </td> </tr> <tr> <td> <div class="G">Taṃ jaññā vasalo iti. (13)</div> </td> </tr> </table> </div>
</div>
<div class="q" id="p_18Sn_149"> <div class="divNumber">129.</div> <div class="p"> <table class="singleColumn"> <tr> <td> <div class="pN">149</div> <div class="G">Yo brāhmaṇaṃ samaṇaṃ vā,</div> </td> </tr> <tr> <td> <div class="G">Aññaṃ vāpi vanibbakaṃ;</div> </td> </tr> <tr> <td> <div class="G">Musāvādena vañceti,</div> </td> </tr> <tr> <td> <div class="G">Taṃ jaññā vasalo iti. (14)</div> </td> </tr> </table> </div>
</div>
<div class="q" id="p_18Sn_150"> <div class="divNumber">130.</div> <div class="p"> <table class="singleColumn"> <tr> <td> <div class="pN">150</div> <div class="G">Yo brāhmaṇaṃ samaṇaṃ vā,</div> </td> </tr> <tr> <td> <div class="G">Bhattakāle upaṭṭhite;</div> </td> </tr> <tr> <td> <div class="G">Roseti vācā na ca deti,</div> </td> </tr> <tr> <td> <div class="G">Taṃ jaññā vasalo iti. (15)</div> </td> </tr> </table> </div>
</div>
<div class="q" id="p_18Sn_151"> <div class="divNumber">131.</div> <div class="p"> <table class="singleColumn"> <tr> <td> <div class="pN">151</div> <div class="G">Asataṃ yodha pabrūti,</div> </td> </tr> <tr> <td> <div class="G">Mohena paliguṇṭhito;</div> </td> </tr> <tr> <td> <div class="G">Kiñcikkhaṃ nijigīsāno,</div> </td> </tr> <tr> <td> <div class="G">Taṃ jaññā vasalo iti. (16)</div> </td> </tr> </table> </div>
</div>
<div class="q" id="p_18Sn_152"> <div class="divNumber">132.</div> <div class="p"> <table class="singleColumn"> <tr> <td> <div class="pN">152</div> <div class="G">Yo cattānaṃ samukkaṃse,</div> </td> </tr> <tr> <td> <div class="G">Pare ca mavajānāti;</div> </td> </tr> <tr> <td> <div class="G">Nihīno sena mānena,</div> </td> </tr> <tr> <td> <div class="G">Taṃ jaññā vasalo iti. (17)</div> </td> </tr> </table> </div>
</div>
<div class="q" id="p_18Sn_153"> <div class="divNumber">133.</div> <div class="p"> <table class="singleColumn"> <tr> <td> <div class="pN">153</div> <div class="G">Rosako kadariyo ca,</div> </td> </tr> <tr> <td> <div class="G">Pāpiccho maccharī saṭho;</div> </td> </tr> <tr> <td> <div class="G">Ahiriko anottappī,</div> </td> </tr> <tr> <td> <div class="G">Taṃ jaññā vasalo iti. (18)</div> </td> </tr> </table> </div>
</div>
<div class="q" id="p_18Sn_154"> <div class="divNumber">134.</div> <div class="p"> <table class="singleColumn"> <tr> <td> <div class="pN">154</div> <div class="G">Yo buddhaṃ paribhāsati,</div> </td> </tr> <tr> <td> <div class="G">Atha vā tassa sāvakaṃ;</div> </td> </tr> <tr> <td> <div class="G">Paribbājaṃ gahaṭṭhaṃ vā,</div> </td> </tr> <tr> <td> <div class="G">Taṃ jaññā vasalo iti. (19)</div> </td> </tr> </table> </div>
</div>
<div class="q" id="p_18Sn_155"> <div class="divNumber">135.</div> <div class="p"> <table class="singleColumn"> <tr> <td> <div class="pN">155</div> <div class="G">Yo ve anarahaṃ santo,</div> </td> </tr> <tr> <td> <div class="G">Arahaṃ paṭijānāti;</div> </td> </tr> <tr> <td> <div class="G">Coro sabrahmake loke,</div> </td> </tr> <tr> <td> <div class="G">Eso kho vasalādhamo;</div> </td> </tr> <tr> <td> <div class="G">Ete kho vasalā vuttā,</div> </td> </tr> <tr> <td> <div class="G">Mayā yete pakāsitā. (20)</div> </td> </tr> </table> </div>
</div>
<div class="q" id="p_18Sn_156"> <div class="divNumber">136.</div> <div class="p"> <table class="singleColumn"> <tr> <td> <div class="pN">156</div> <div class="G">Na jaccā vasalo hoti,</div> </td> </tr> <tr> <td> <div class="G">Na jaccā hoti brāhmaṇo;</div> </td> </tr> <tr> <td> <div class="G">Kammunā vasalo hoti,</div> </td> </tr> <tr> <td> <div class="G">Kammunā hoti brāhmaṇo. (21)</div> </td> </tr> </table> </div>
</div>
<div class="q" id="p_18Sn_157"> <div class="divNumber">137.</div> <div class="p"> <table class="singleColumn"> <tr> <td> <div class="pN">157</div> <div class="G">Tadamināpi jānātha,</div> </td> </tr> <tr> <td> <div class="G">Yathāmedaṃ nidassanaṃ;</div> </td> </tr> <tr> <td> <div class="G">Caṇḍālaputto sopāko,</div> </td> </tr> <tr> <td> <div class="G">Mātaṅgo iti vissuto. (22)</div> </td> </tr> </table> </div>
</div>
<div class="q" id="p_18Sn_158"> <div class="divNumber">138.</div> <div class="p"> <table class="singleColumn"> <tr> <td> <div class="pN">158</div> <div class="G">So yasaṃ paramaṃ patto,</div> </td> </tr> <tr> <td> <div class="G">Mātaṅgo yaṃ sudullabhaṃ;</div> </td> </tr> <tr> <td> <div class="G">Āgacchuṃ tassupaṭṭhānaṃ,</div> </td> </tr> <tr> <td> <div class="G">Khattiyā brāhmaṇā bahū. (23)</div> </td> </tr> </table> </div>
</div>
<div class="q" id="p_18Sn_159"> <div class="divNumber">139.</div> <div class="p"> <table class="singleColumn"> <tr> <td> <div class="pN">159</div> <div class="G">Devayānaṃ abhiruyha,</div> </td> </tr> <tr> <td> <div class="G">Virajaṃ so mahāpathaṃ;</div> </td> </tr> <tr> <td> <div class="G">Kāmarāgaṃ virājetvā,</div> </td> </tr> <tr> <td> <div class="G">Brahmalokūpago ahu;</div> </td> </tr> <tr> <td> <div class="G">Na naṃ jāti nivāresi,</div> </td> </tr> <tr> <td> <div class="G">Brahmalokūpapattiyā. (24)</div> </td> </tr> </table> </div>
</div>
<div class="q" id="p_18Sn_160"> <div class="divNumber">140.</div> <div class="p"> <table class="singleColumn"> <tr> <td> <div class="pN">160</div> <div class="G">Ajjhāyakakule jātā,</div> </td> </tr> <tr> <td> <div class="G">Brāhmaṇā mantabandhavā;</div> </td> </tr> <tr> <td> <div class="G">Te ca pāpesu kammesu,</div> </td> </tr> <tr> <td> <div class="G">Abhiṇhamupadissare. (25)</div> </td> </tr> </table> </div>
</div>
<div class="q" id="p_18Sn_161"> <div class="divNumber">141.</div> <div class="p"> <table class="singleColumn"> <tr> <td> <div class="pN">161</div> <div class="G">Diṭṭheva dhamme gārayhā,</div> </td> </tr> <tr> <td> <div class="G">Samparāye ca duggati;</div> </td> </tr> <tr> <td> <div class="G">Na ne jāti nivāreti,</div> </td> </tr> <tr> <td> <div class="G">Duggatyā garahāya vā. (26)</div> </td> </tr> </table> </div>
</div>
<div class="q" id="p_18Sn_162"> <div class="divNumber">142.</div> <div class="p"> <table class="singleColumn"> <tr> <td> <div class="pN">162</div> <div class="G">Na jaccā vasalo hoti,</div> </td> </tr> <tr> <td> <div class="G">Na jaccā hoti brāhmaṇo;</div> </td> </tr> <tr> <td> <div class="G">Kammunā vasalo hoti,</div> </td> </tr> <tr> <td> <div class="G">Kammunā hoti brāhmaṇo”ti. (27)</div> </td> </tr> </table> </div>
</div>
<div class="q" id="p_18Sn_163"> <div class="p">
<span class="pN">163</span>Evaṃ vutte, aggikabhāradvājo brāhmaṇo bhagavantaṃ etadavoca—  “abhikkantaṃ, bho gotama…pe…  upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti. </div>
</div>
<div class="CENTER" id="p_18Sn_164">
<span class="pN">164</span>Vasalasuttaṃ sattamaṃ.</div>
</html>
