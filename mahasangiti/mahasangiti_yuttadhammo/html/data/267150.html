<html>
<div class="i">2.6 Rāhulattheraapadāna</div>
<div class="h">Sīhāsaniyavagga</div>
<div class="h">Rāhulattheraapadāna</div>
<div class="q" id="p_20Ap1_773"> <div class="divNumber">68.</div> <div class="p"> <table class="singleColumn"> <tr> <td> <div class="pN">773</div> <div class="G">“Padumuttarassa bhagavato,</div> </td> </tr> <tr> <td> <div class="G">Lokajeṭṭhassa tādino;</div> </td> </tr> <tr> <td> <div class="G">Sattabhūmamhi pāsāde,</div> </td> </tr> <tr> <td> <div class="G">Ādāsaṃ santhariṃ ahaṃ.</div> </td> </tr> </table> </div>
</div>
<div class="q" id="p_20Ap1_774"> <div class="divNumber">69.</div> <div class="p"> <table class="singleColumn"> <tr> <td> <div class="pN">774</div> <div class="G">Khīṇāsavasahassehi,</div> </td> </tr> <tr> <td> <div class="G">parikiṇṇo mahāmuni;</div> </td> </tr> <tr> <td> <div class="G">Upāgami gandhakuṭiṃ,</div> </td> </tr> <tr> <td> <div class="G">dvipadindo narāsabho.</div> </td> </tr> </table> </div>
</div>
<div class="q" id="p_20Ap1_775"> <div class="divNumber">70.</div> <div class="p"> <table class="singleColumn"> <tr> <td> <div class="pN">775</div> <div class="G">Virocento gandhakuṭiṃ,</div> </td> </tr> <tr> <td> <div class="G">devadevo narāsabho;</div> </td> </tr> <tr> <td> <div class="G">Bhikkhusaṃghe ṭhito satthā,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_20Ap1_776"> <div class="divNumber">71.</div> <div class="p"> <table class="singleColumn"> <tr> <td> <div class="pN">776</div> <div class="G">‘Yenāyaṃ jotitā seyyā,</div> </td> </tr> <tr> <td> <div class="G">ādāsova susanthato;</div> </td> </tr> <tr> <td> <div class="G">Tamahaṃ kittayissāmi,</div> </td> </tr> <tr> <td> <div class="G">suṇātha mama bhāsato.</div> </td> </tr> </table> </div>
</div>
<div class="q" id="p_20Ap1_777"> <div class="divNumber">72.</div> <div class="p"> <table class="singleColumn"> <tr> <td> <div class="pN">777</div> <div class="G">Soṇṇamayā rūpimayā,</div> </td> </tr> <tr> <td> <div class="G">atho veḷuriyāmayā;</div> </td> </tr> <tr> <td> <div class="G">Nibbattissanti pāsādā,</div> </td> </tr> <tr> <td> <div class="G">ye keci manaso piyā.</div> </td> </tr> </table> </div>
</div>
<div class="q" id="p_20Ap1_778"> <div class="divNumber">73.</div> <div class="p"> <table class="singleColumn"> <tr> <td> <div class="pN">778</div> <div class="G">Catusaṭṭhikkhattuṃ devindo,</div> </td> </tr> <tr> <td> <div class="G">devarajjaṃ karissati;</div> </td> </tr> <tr> <td> <div class="G">Sahassakkhattuṃ cakkavattī,</div> </td> </tr> <tr> <td> <div class="G">bhavissati anantarā.</div> </td> </tr> </table> </div>
</div>
<div class="q" id="p_20Ap1_779"> <div class="divNumber">74.</div> <div class="p"> <table class="singleColumn"> <tr> <td> <div class="pN">779</div> <div class="G">Ekavīsatikappamhi,</div> </td> </tr> <tr> <td> <div class="G">vimalo nāma khattiyo;</div> </td> </tr> <tr> <td> <div class="G">Cāturanto vijitāvī,</div> </td> </tr> <tr> <td> <div class="G">cakkavattī bhavissati.</div> </td> </tr> </table> </div>
</div>
<div class="q" id="p_20Ap1_780"> <div class="divNumber">75.</div> <div class="p"> <table class="singleColumn"> <tr> <td> <div class="pN">780</div> <div class="G">Nagaraṃ reṇuvatī nāma,</div> </td> </tr> <tr> <td> <div class="G">iṭṭhakāhi sumāpitaṃ;</div> </td> </tr> <tr> <td> <div class="G">Āyāmato tīṇi sataṃ,</div> </td> </tr> <tr> <td> <div class="G">caturassasamāyutaṃ.</div> </td> </tr> </table> </div>
</div>
<div class="q" id="p_20Ap1_781"> <div class="divNumber">76.</div> <div class="p"> <table class="singleColumn"> <tr> <td> <div class="pN">781</div> <div class="G">Sudassano nāma pāsādo,</div> </td> </tr> <tr> <td> <div class="G">vissakammena māpito;</div> </td> </tr> <tr> <td> <div class="G">Kūṭāgāravarūpeto,</div> </td> </tr> <tr> <td> <div class="G">sattaratanabhūsito.</div> </td> </tr> </table> </div>
</div>
<div class="q" id="p_20Ap1_782"> <div class="divNumber">77.</div> <div class="p"> <table class="singleColumn"> <tr> <td> <div class="pN">782</div> <div class="G">Dasasaddāvivittaṃ taṃ,</div> </td> </tr> <tr> <td> <div class="G">vijjādharasamākulaṃ;</div> </td> </tr> <tr> <td> <div class="G">Sudassanaṃva nagaraṃ,</div> </td> </tr> <tr> <td> <div class="G">devatānaṃ bhavissati.</div> </td> </tr> </table> </div>
</div>
<div class="q" id="p_20Ap1_783"> <div class="divNumber">78.</div> <div class="p"> <table class="singleColumn"> <tr> <td> <div class="pN">783</div> <div class="G">Pabhā niggacchate tassa,</div> </td> </tr> <tr> <td> <div class="G">uggacchanteva sūriye;</div> </td> </tr> <tr> <td> <div class="G">Virocessati taṃ niccaṃ,</div> </td> </tr> <tr> <td> <div class="G">samantā aṭṭhayojanaṃ.</div> </td> </tr> </table> </div>
</div>
<div class="q" id="p_20Ap1_784"> <div class="divNumber">79.</div> <div class="p"> <table class="singleColumn"> <tr> <td> <div class="pN">784</div> <div class="G">Kappasatasahassamhi,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_785"> <div class="divNumber">80.</div> <div class="p"> <table class="singleColumn"> <tr> <td> <div class="pN">785</div> <div class="G">Tusitā so cavitvāna,</div> </td> </tr> <tr> <td> <div class="G">sukkamūlena codito;</div> </td> </tr> <tr> <td> <div class="G">Gotamassa bhagavato,</div> </td> </tr> <tr> <td> <div class="G">atrajo so bhavissati.</div> </td> </tr> </table> </div>
</div>
<div class="q" id="p_20Ap1_786"> <div class="divNumber">81.</div> <div class="p"> <table class="singleColumn"> <tr> <td> <div class="pN">786</div> <div class="G">Sacevaseyya agāraṃ,</div> </td> </tr> <tr> <td> <div class="G">cakkavattī bhaveyya so;</div> </td> </tr> <tr> <td> <div class="G">Aṭṭhānametaṃ yaṃ tādī,</div> </td> </tr> <tr> <td> <div class="G">agāre ratimajjhagā.</div> </td> </tr> </table> </div>
</div>
<div class="q" id="p_20Ap1_787"> <div class="divNumber">82.</div> <div class="p"> <table class="singleColumn"> <tr> <td> <div class="pN">787</div> <div class="G">Nikkhamitvā agāramhā,</div> </td> </tr> <tr> <td> <div class="G">pabbajissati subbato;</div> </td> </tr> <tr> <td> <div class="G">Rāhulo nāma nāmena,</div> </td> </tr> <tr> <td> <div class="G">arahā so bhavissati’.</div> </td> </tr> </table> </div>
</div>
<div class="q" id="p_20Ap1_788"> <div class="divNumber">83.</div> <div class="p"> <table class="singleColumn"> <tr> <td> <div class="pN">788</div> <div class="G">Kikīva aṇḍaṃ rakkheyya,</div> </td> </tr> <tr> <td> <div class="G">cāmarī viya vāladhiṃ;</div> </td> </tr> <tr> <td> <div class="G">Nipako sīlasampanno,</div> </td> </tr> <tr> <td> <div class="G">evaṃ rakkhiṃ mahāmuni.</div> </td> </tr> </table> </div>
</div>
<div class="q" id="p_20Ap1_789"> <div class="divNumber">84.</div> <div class="p"> <table class="singleColumn"> <tr> <td> <div class="pN">789</div> <div class="G">Tassāhaṃ dhammamaññāya,</div> </td> </tr> <tr> <td> <div class="G">vihāsiṃ sāsane rato;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_790"> <div class="divNumber">85.</div> <div class="p"> <table class="singleColumn"> <tr> <td> <div class="pN">790</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_791"> <div class="p">
<span class="pN">791</span>Itthaṃ sudaṃ āyasmā rāhulo thero imā gāthāyo abhāsitthāti. </div>
</div>
<div class="CENTER" id="p_20Ap1_792">
<span class="pN">792</span>Rāhulattherassāpadānaṃ chaṭṭhaṃ.</div>
</html>
