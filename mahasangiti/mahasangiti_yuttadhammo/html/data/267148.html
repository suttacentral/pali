<html>
<div class="i">2.4 Cūḷapanthakattheraapadāna</div>
<div class="h">Sīhāsaniyavagga</div>
<div class="h">Cūḷapanthakattheraapadāna</div>
<div class="q" id="p_20Ap1_736"> <div class="divNumber">35.</div> <div class="p"> <table class="singleColumn"> <tr> <td> <div class="pN">736</div> <div class="G">“Padumuttaro nāma jino,</div> </td> </tr> <tr> <td> <div class="G">āhutīnaṃ paṭiggaho;</div> </td> </tr> <tr> <td> <div class="G">Gaṇamhā vūpakaṭṭho so,</div> </td> </tr> <tr> <td> <div class="G">himavante vasī tadā.</div> </td> </tr> </table> </div>
</div>
<div class="q" id="p_20Ap1_737"> <div class="divNumber">36.</div> <div class="p"> <table class="singleColumn"> <tr> <td> <div class="pN">737</div> <div class="G">Ahampi himavantamhi,</div> </td> </tr> <tr> <td> <div class="G">vasāmi assame tadā;</div> </td> </tr> <tr> <td> <div class="G">Acirāgataṃ mahāvīraṃ,</div> </td> </tr> <tr> <td> <div class="G">upesiṃ lokanāyakaṃ.</div> </td> </tr> </table> </div>
</div>
<div class="q" id="p_20Ap1_738"> <div class="divNumber">37.</div> <div class="p"> <table class="singleColumn"> <tr> <td> <div class="pN">738</div> <div class="G">Pupphacchattaṃ gahetvāna,</div> </td> </tr> <tr> <td> <div class="G">upagacchiṃ narāsabhaṃ;</div> </td> </tr> <tr> <td> <div class="G">Samādhiṃ samāpajjantaṃ,</div> </td> </tr> <tr> <td> <div class="G">antarāyamakāsahaṃ.</div> </td> </tr> </table> </div>
</div>
<div class="q" id="p_20Ap1_739"> <div class="divNumber">38.</div> <div class="p"> <table class="singleColumn"> <tr> <td> <div class="pN">739</div> <div class="G">Ubho hatthehi paggayha,</div> </td> </tr> <tr> <td> <div class="G">pupphacchattaṃ adāsahaṃ;</div> </td> </tr> <tr> <td> <div class="G">Paṭiggahesi bhagavā,</div> </td> </tr> <tr> <td> <div class="G">padumuttaro mahāmuni.</div> </td> </tr> </table> </div>
</div>
<div class="q" id="p_20Ap1_740"> <div class="divNumber">39.</div> <div class="p"> <table class="singleColumn"> <tr> <td> <div class="pN">740</div> <div class="G">Sabbe devā attamanā,</div> </td> </tr> <tr> <td> <div class="G">himavantaṃ upenti te;</div> </td> </tr> <tr> <td> <div class="G">Sādhukāraṃ pavattesuṃ,</div> </td> </tr> <tr> <td> <div class="G">anumodissati cakkhumā.</div> </td> </tr> </table> </div>
</div>
<div class="q" id="p_20Ap1_741"> <div class="divNumber">40.</div> <div class="p"> <table class="singleColumn"> <tr> <td> <div class="pN">741</div> <div class="G">Idaṃ vatvāna te devā,</div> </td> </tr> <tr> <td> <div class="G">upagacchuṃ naruttamaṃ;</div> </td> </tr> <tr> <td> <div class="G">Ākāse dhārayantassa,</div> </td> </tr> <tr> <td> <div class="G">padumacchattamuttamaṃ.</div> </td> </tr> </table> </div>
</div>
<div class="q" id="p_20Ap1_742"> <div class="divNumber">41.</div> <div class="p"> <table class="singleColumn"> <tr> <td> <div class="pN">742</div> <div class="G">Satapattachattaṃ paggayha,</div> </td> </tr> <tr> <td> <div class="G">adāsi tāpaso mama;</div> </td> </tr> <tr> <td> <div class="G">‘Tamahaṃ kittayissāmi,</div> </td> </tr> <tr> <td> <div class="G">suṇātha mama bhāsato.</div> </td> </tr> </table> </div>
</div>
<div class="q" id="p_20Ap1_743"> <div class="divNumber">42.</div> <div class="p"> <table class="singleColumn"> <tr> <td> <div class="pN">743</div> <div class="G">Pañcavīsatikappāni,</div> </td> </tr> <tr> <td> <div class="G">devarajjaṃ karissati;</div> </td> </tr> <tr> <td> <div class="G">Catuttiṃsatikkhattuñca,</div> </td> </tr> <tr> <td> <div class="G">cakkavattī bhavissati.</div> </td> </tr> </table> </div>
</div>
<div class="q" id="p_20Ap1_744"> <div class="divNumber">43.</div> <div class="p"> <table class="singleColumn"> <tr> <td> <div class="pN">744</div> <div class="G">Yaṃ yaṃ yoniṃ saṃsarati,</div> </td> </tr> <tr> <td> <div class="G">devattaṃ atha mānusaṃ;</div> </td> </tr> <tr> <td> <div class="G">Abbhokāse patiṭṭhantaṃ,</div> </td> </tr> <tr> <td> <div class="G">padumaṃ dhārayissati.</div> </td> </tr> </table> </div>
</div>
<div class="q" id="p_20Ap1_745"> <div class="divNumber">44.</div> <div class="p"> <table class="singleColumn"> <tr> <td> <div class="pN">745</div> <div class="G">Kappasatasahassamhi,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_746"> <div class="divNumber">45.</div> <div class="p"> <table class="singleColumn"> <tr> <td> <div class="pN">746</div> <div class="G">Pakāsite pāvacane,</div> </td> </tr> <tr> <td> <div class="G">manussattaṃ labhissati;</div> </td> </tr> <tr> <td> <div class="G">Manomayamhi kāyamhi,</div> </td> </tr> <tr> <td> <div class="G">uttamo so bhavissati.</div> </td> </tr> </table> </div>
</div>
<div class="q" id="p_20Ap1_747"> <div class="divNumber">46.</div> <div class="p"> <table class="singleColumn"> <tr> <td> <div class="pN">747</div> <div class="G">Dve bhātaro bhavissanti,</div> </td> </tr> <tr> <td> <div class="G">ubhopi panthakavhayā;</div> </td> </tr> <tr> <td> <div class="G">Anubhotvā uttamatthaṃ,</div> </td> </tr> <tr> <td> <div class="G">jotayissanti sāsanaṃ’.</div> </td> </tr> </table> </div>
</div>
<div class="q" id="p_20Ap1_748"> <div class="divNumber">47.</div> <div class="p"> <table class="singleColumn"> <tr> <td> <div class="pN">748</div> <div class="G">Sohaṃ aṭṭhārasavasso,</div> </td> </tr> <tr> <td> <div class="G">pabbajiṃ anagāriyaṃ;</div> </td> </tr> <tr> <td> <div class="G">Visesāhaṃ na vindāmi,</div> </td> </tr> <tr> <td> <div class="G">sakyaputtassa sāsane.</div> </td> </tr> </table> </div>
</div>
<div class="q" id="p_20Ap1_749"> <div class="divNumber">48.</div> <div class="p"> <table class="singleColumn"> <tr> <td> <div class="pN">749</div> <div class="G">Dandhā mayhaṃ gatī āsi,</div> </td> </tr> <tr> <td> <div class="G">paribhūto pure ahuṃ;</div> </td> </tr> <tr> <td> <div class="G">Bhātā ca maṃ paṇāmesi,</div> </td> </tr> <tr> <td> <div class="G">gaccha dāni sakaṃ gharaṃ.</div> </td> </tr> </table> </div>
</div>
<div class="q" id="p_20Ap1_750"> <div class="divNumber">49.</div> <div class="p"> <table class="singleColumn"> <tr> <td> <div class="pN">750</div> <div class="G">Sohaṃ paṇāmito santo,</div> </td> </tr> <tr> <td> <div class="G">saṃghārāmassa koṭṭhake;</div> </td> </tr> <tr> <td> <div class="G">Dummano tattha aṭṭhāsiṃ,</div> </td> </tr> <tr> <td> <div class="G">sāmaññasmiṃ apekkhavā.</div> </td> </tr> </table> </div>
</div>
<div class="q" id="p_20Ap1_751"> <div class="divNumber">50.</div> <div class="p"> <table class="singleColumn"> <tr> <td> <div class="pN">751</div> <div class="G">Bhagavā tattha āgacchi,</div> </td> </tr> <tr> <td> <div class="G">sīsaṃ mayhaṃ parāmasi;</div> </td> </tr> <tr> <td> <div class="G">Bāhāya maṃ gahetvāna,</div> </td> </tr> <tr> <td> <div class="G">saṃghārāmaṃ pavesayi.</div> </td> </tr> </table> </div>
</div>
<div class="q" id="p_20Ap1_752"> <div class="divNumber">51.</div> <div class="p"> <table class="singleColumn"> <tr> <td> <div class="pN">752</div> <div class="G">Anukampāya me satthā,</div> </td> </tr> <tr> <td> <div class="G">adāsi pādapuñchaniṃ;</div> </td> </tr> <tr> <td> <div class="G">Evaṃ suddhaṃ adhiṭṭhehi,</div> </td> </tr> <tr> <td> <div class="G">ekamantamadhiṭṭhahaṃ.</div> </td> </tr> </table> </div>
</div>
<div class="q" id="p_20Ap1_753"> <div class="divNumber">52.</div> <div class="p"> <table class="singleColumn"> <tr> <td> <div class="pN">753</div> <div class="G">Hatthehi tamahaṃ gayha,</div> </td> </tr> <tr> <td> <div class="G">sariṃ kokanadaṃ ahaṃ;</div> </td> </tr> <tr> <td> <div class="G">Tattha cittaṃ vimucci me,</div> </td> </tr> <tr> <td> <div class="G">arahattaṃ apāpuṇiṃ.</div> </td> </tr> </table> </div>
</div>
<div class="q" id="p_20Ap1_754"> <div class="divNumber">53.</div> <div class="p"> <table class="singleColumn"> <tr> <td> <div class="pN">754</div> <div class="G">Manomayesu kāyesu,</div> </td> </tr> <tr> <td> <div class="G">sabbattha pāramiṃ gato;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_755"> <div class="divNumber">54.</div> <div class="p"> <table class="singleColumn"> <tr> <td> <div class="pN">755</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_756"> <div class="p">
<span class="pN">756</span>Itthaṃ sudaṃ āyasmā cūḷapanthako thero imā gāthāyo abhāsitthāti. </div>
</div>
<div class="CENTER" id="p_20Ap1_757">
<span class="pN">757</span>Cūḷapanthakattherassāpadānaṃ catutthaṃ.</div>
</html>
