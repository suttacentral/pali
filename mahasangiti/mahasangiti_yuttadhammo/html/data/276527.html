<html>
<div class="i">1.5.9.6 Tūlonaddhasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Ratanavagga
</div>
<div class="h">
Tūlonaddhasikkhāpada
</div>
<div class="q" id="p_2V_1543">
<div class="divNumber">
526.
</div>
<div class="p">
<span class="pN">1543</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū mañcampi pīṭhampi tūlonaddhaṃ kārāpenti. Manussā vihāracārikaṃ āhiṇḍantā passitvā ujjhāyanti khiyyanti vipācenti—  “kathañhi nāma samaṇā sakyaputtiyā mañcampi pīṭhampi tūlonaddhaṃ kārāpessanti, seyyathāpi gihī kāmabhogino”ti.
</div>
</div>
<div class="q" id="p_2V_1544">
<div class="p">
<span class="pN">1544</span>Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū mañcampi pīṭhampi tūlonaddhaṃ kārāpessantī”ti…pe…  “saccaṃ kira tumhe, bhikkhave, mañcampi pīṭhampi tūlonaddhaṃ kārāpethā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, mañcampi pīṭhampi tūlonaddhaṃ kārāpessatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_1545">
<div class="divNumber">
527.
</div>
<div class="p">
<span class="pN">1545</span><span class="bold">“Yo pana bhikkhu mañcaṃ vā pīṭhaṃ vā tūlonaddhaṃ kārāpeyya, uddālanakaṃ pācittiyan”</span>ti. (<span class="italic">88</span>:<span class="bold">137</span>)
</div>
</div>
<div class="q" id="p_2V_1546">
<div class="divNumber">
528.
</div>
<div class="p">
<span class="pN">1546</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṃ imasmiṃ atthe adhippeto bhikkhūti.
</div>
</div>
<div class="q" id="p_2V_1547">
<div class="p">
<span class="pN">1547</span><span class="bold">Mañco</span> nāma cattāro mañcā—  masārako, bundikābaddho, kuḷīrapādako, āhaccapādako.
</div>
</div>
<div class="q" id="p_2V_1548">
<div class="p">
<span class="pN">1548</span><span class="bold">Pīṭhaṃ</span> nāma cattāri pīṭhāni—  masārakaṃ, bundikābaddhaṃ, kuḷīrapādakaṃ, āhaccapādakaṃ.
</div>
</div>
<div class="q" id="p_2V_1549">
<div class="p">
<span class="pN">1549</span><span class="bold">Tūlaṃ</span> nāma tīṇi tūlāni—  rukkhatūlaṃ, latātūlaṃ, poṭakitūlaṃ.
</div>
</div>
<div class="q" id="p_2V_1550">
<div class="p">
<span class="pN">1550</span><span class="bold">Kārāpeyyā</span>ti karoti vā kārāpeti vā, payoge dukkaṭaṃ. Paṭilābhena uddāletvā pācittiyaṃ desetabbaṃ.
</div>
</div>
<div class="q" id="p_2V_1551">
<div class="divNumber">
529.
</div>
<div class="p">
<span class="pN">1551</span>Attanā vippakataṃ attanā pariyosāpeti, āpatti pācittiyassa. Attanā vippakataṃ parehi pariyosāpeti, āpatti pācittiyassa. Parehi vippakataṃ attanā pariyosāpeti, āpatti pācittiyassa. Parehi vippakataṃ parehi pariyosāpeti, āpatti pācittiyassa.
</div>
</div>
<div class="q" id="p_2V_1552">
<div class="p">
<span class="pN">1552</span>Aññassatthāya karoti vā kārāpeti vā, āpatti dukkaṭassa. Aññena kataṃ paṭilabhitvā paribhuñjati, āpatti dukkaṭassa.
</div>
</div>
<div class="q" id="p_2V_1553">
<div class="divNumber">
530.
</div>
<div class="p">
<span class="pN">1553</span>Anāpatti—  āyoge, kāyabandhane, aṃsabaddhake, pattatthavikāya, parissāvane, bibbohanaṃ karoti, aññena kataṃ paṭilabhitvā uddāletvā paribhuñjati, ummattakassa, ādikammikassāti.
</div>
</div>
<div class="CENTER" id="p_2V_1554">
<span class="pN">1554</span>Tūlonaddhasikkhāpadaṃ niṭṭhitaṃ chaṭṭhaṃ.
</div>
</html>
