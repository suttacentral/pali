<html>
<div class="i">3.1.19 Abbhānārahamūlāyapaṭikassanādi</div>
<div class="h">Samuccayakkhandhaka</div>
<div class="h">Sukkavissaṭṭhi</div>
<div class="h">Abbhānārahamūlāyapaṭikassanādi</div>
<div class="q" id="p_4V_603"> <div class="divNumber">131.</div> <div class="p">
<span class="pN">603</span>So ciṇṇamānatto abbhānāraho antarā ekaṃ āpattiṃ āpajji sañcetanikaṃ sukkavissaṭṭhiṃ pañcāhappaṭicchannaṃ. So bhikkhūnaṃ ārocesi—  “ahaṃ, āvuso, ekaṃ āpattiṃ āpajjiṃ sañcetanikaṃ sukkavissaṭṭhiṃ pakkhappaṭicchannaṃ…pe…  sohaṃ ciṇṇamānatto abbhānāraho antarā ekaṃ āpattiṃ āpajjiṃ sañcetanikaṃ sukkavissaṭṭhiṃ pañcāhappaṭicchannaṃ. Kathaṃ nu kho mayā paṭipajjitabban”ti? Bhagavato etamatthaṃ ārocesuṃ. “Tena hi, bhikkhave, saṃgho udāyiṃ bhikkhuṃ antarā ekissā āpattiyā sañcetanikāya sukkavissaṭṭhiyā pañcāhappaṭicchannāya mūlāya paṭikassitvā purimāya āpattiyā samodhānaparivāsaṃ datvā chārattaṃ mānattaṃ detu. Evañca pana, bhikkhave, mūlāya paṭikassitabbo…pe… . </div>
</div>
<div class="q" id="p_4V_604"> <div class="p">
<span class="pN">604</span>Evañca pana, bhikkhave, purimāya āpattiyā samodhānaparivāso dātabbo…pe… . </div>
</div>
<div class="q" id="p_4V_605"> <div class="p">
<span class="pN">605</span>Evañca pana, bhikkhave, chārattaṃ mānattaṃ dātabbaṃ…pe…  deti…pe… . </div>
</div>
<div class="q" id="p_4V_606"> <div class="p">
<span class="pN">606</span>Dinnaṃ saṃghena udāyissa bhikkhuno antarā ekissā āpattiyā sañcetanikāya sukkavissaṭṭhiyā pañcāhappaṭicchannāya chārattaṃ mānattaṃ. Khamati saṃghassa, tasmā tuṇhī, evametaṃ dhārayāmī’”ti. </div>
</div>
</html>
