<html>
<div class="i">1.5.8.3 Mohanasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Sahadhammikavagga
</div>
<div class="h">
Mohanasikkhāpada
</div>
<div class="q" id="p_2V_1329">
<div class="divNumber">
443.
</div>
<div class="p">
<span class="pN">1329</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū anācāraṃ ācaritvā “aññāṇakena āpannāti jānantū”ti pātimokkhe uddissamāne evaṃ vadanti—  “idāneva kho mayaṃ jānāma, ayampi kira dhammo suttāgato suttapariyāpanno anvaddhamāsaṃ uddesaṃ āgacchatī”ti.
</div>
</div>
<div class="q" id="p_2V_1330">
<div class="p">
<span class="pN">1330</span>Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū pātimokkhe uddissamāne evaṃ vakkhanti—  ‘idāneva kho mayaṃ jānāma, ayampi kira dhammo suttāgato suttapariyāpanno anvaddhamāsaṃ uddesaṃ āgacchatī’”ti…pe…  “saccaṃ kira tumhe, bhikkhave, pātimokkhe uddissamāne evaṃ vadetha—  ‘idāneva kho mayaṃ jānāma, ayampi kira dhammo suttāgato suttapariyāpanno anvaddhamāsaṃ uddesaṃ āgacchatī’”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, pātimokkhe uddissamāne evaṃ vakkhatha—  ‘idāneva kho mayaṃ jānāma, ayampi kira dhammo suttāgato suttapariyāpanno anvaddhamāsaṃ uddesaṃ āgacchatī’ti. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_1331">
<div class="divNumber">
444.
</div>
<div class="p">
<span class="pN">1331</span><span class="bold">“Yo pana bhikkhu anvaddhamāsaṃ pātimokkhe uddissamāne evaṃ vadeyya—  ‘idāneva kho ahaṃ jānāmi, ayampi kira dhammo suttāgato suttapariyāpanno anvaddhamāsaṃ uddesaṃ āgacchatī’ti. Tañce bhikkhuṃ aññe bhikkhū jāneyyuṃ nisinnapubbaṃ iminā bhikkhunā dvattikkhattuṃ pātimokkhe uddissamāne, ko pana vādo bhiyyo, na ca tassa bhikkhuno aññāṇakena mutti atthi, yañca tattha āpattiṃ āpanno tañca yathādhammo kāretabbo, uttari cassa moho āropetabbo—  ‘tassa te, āvuso, alābhā, tassa te dulladdhaṃ, yaṃ tvaṃ pātimokkhe uddissamāne na sādhukaṃ aṭṭhiṃ katvā manasi karosī’ti. Idaṃ tasmiṃ mohanake pācittiyan”</span>ti. (<span class="italic">73</span>:<span class="bold">122</span>)
</div>
</div>
<div class="q" id="p_2V_1332">
<div class="divNumber">
445.
</div>
<div class="p">
<span class="pN">1332</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṃ imasmiṃ atthe adhippeto bhikkhūti.
</div>
</div>
<div class="q" id="p_2V_1333">
<div class="p">
<span class="pN">1333</span><span class="bold">Anvaddhamāsan</span>ti anuposathikaṃ.
</div>
</div>
<div class="q" id="p_2V_1334">
<div class="p">
<span class="pN">1334</span><span class="bold">Pātimokkhe uddissamāne</span>ti uddisante.
</div>
</div>
<div class="q" id="p_2V_1335">
<div class="p">
<span class="pN">1335</span><span class="bold">Evaṃ vadeyyā</span>ti anācāraṃ ācaritvā—  “aññāṇakena āpannoti jānantū”ti pātimokkhe uddissamāne evaṃ vadeti—  “idāneva kho ahaṃ jānāmi, ayampi kira dhammo suttāgato suttapariyāpanno anvaddhamāsaṃ uddesaṃ āgacchatī”ti, āpatti dukkaṭassa.
</div>
</div>
<div class="q" id="p_2V_1336">
<div class="p">
<span class="pN">1336</span>Tañce mohetukāmaṃ bhikkhuṃ aññe bhikkhū jāneyyuṃ nisinnapubbaṃ iminā bhikkhunā dvattikkhattuṃ pātimokkhe uddissamāne, ko pana vādo bhiyyo, na ca tassa bhikkhuno aññāṇakena mutti atthi, yañca tattha āpattiṃ āpanno, tañca yathādhammo kāretabbo, uttari cassa moho āropetabbo. “Evañca pana, bhikkhave, āropetabbo. Byattena bhikkhunā paṭibalena saṃgho ñāpetabbo— 
</div>
</div>
<div class="q" id="p_2V_1337">
<div class="divNumber">
446.
</div>
<div class="p">
<span class="pN">1337</span>‘Suṇātu me, bhante, saṃgho. Ayaṃ itthannāmo bhikkhu pātimokkhe uddissamāne na sādhukaṃ aṭṭhiṃ katvā manasi karoti. Yadi saṃghassa pattakallaṃ, saṃgho itthannāmassa bhikkhuno mohaṃ āropeyya. Esā ñatti.
</div>
</div>
<div class="q" id="p_2V_1338">
<div class="p">
<span class="pN">1338</span>Suṇātu me, bhante, saṃgho. Ayaṃ itthannāmo bhikkhu pātimokkhe uddissamāne na sādhukaṃ aṭṭhiṃ katvā manasi karoti. Saṃgho itthannāmassa bhikkhuno mohaṃ āropeti. Yassāyasmato khamati itthannāmassa bhikkhuno mohassa āropanā, so tuṇhassa; yassa nakkhamati, so bhāseyya.
</div>
</div>
<div class="q" id="p_2V_1339">
<div class="p">
<span class="pN">1339</span>Āropito saṃghena itthannāmassa bhikkhuno moho. Khamati saṃghassa, tasmā tuṇhī, evametaṃ dhārayāmī’”ti.
</div>
</div>
<div class="q" id="p_2V_1340">
<div class="p">
<span class="pN">1340</span>Anāropite mohe moheti, āpatti dukkaṭassa. Āropite mohe moheti, āpatti pācittiyassa.
</div>
</div>
<div class="q" id="p_2V_1341">
<div class="divNumber">
447.
</div>
<div class="p">
<span class="pN">1341</span>Dhammakamme dhammakammasaññī moheti, āpatti pācittiyassa. Dhammakamme vematiko moheti, āpatti pācittiyassa. Dhammakamme adhammakammasaññī moheti, āpatti pācittiyassa.
</div>
</div>
<div class="q" id="p_2V_1342">
<div class="p">
<span class="pN">1342</span>Adhammakamme dhammakammasaññī, āpatti dukkaṭassa. Adhammakamme vematiko, āpatti dukkaṭassa. Adhammakamme adhammakammasaññī, āpatti dukkaṭassa.
</div>
</div>
<div class="q" id="p_2V_1343">
<div class="divNumber">
448.
</div>
<div class="p">
<span class="pN">1343</span>Anāpatti—  na vitthārena sutaṃ hoti, ūnakadvattikkhattuṃ vitthārena sutaṃ hoti, na mohetukāmassa, ummattakassa, ādikammikassāti.
</div>
</div>
<div class="CENTER" id="p_2V_1344">
<span class="pN">1344</span>Mohanasikkhāpadaṃ niṭṭhitaṃ tatiyaṃ.
</div>
</html>
