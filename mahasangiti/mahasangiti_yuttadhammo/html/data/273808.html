<html>
<div class="i">7.1.8 Aggikasutta</div>
<div class="h">Brāhmaṇasaṃyutta</div>
<div class="h">Arahantavagga</div>
<div class="h">Aggikasutta</div>
<div class="q" id="p_12S1_1173"> <div class="divNumber">194.</div> <div class="p">
<span class="pN">1173</span>Ekaṃ samayaṃ bhagavā rājagahe viharati veḷuvane kalandakanivāpe. Tena kho pana samayena aggikabhāradvājassa brāhmaṇassa sappinā pāyaso sannihito hoti—  “aggiṃ juhissāmi, aggihuttaṃ paricarissāmī”ti. </div>
</div>
<div class="q" id="p_12S1_1174"> <div class="p">
<span class="pN">1174</span>Atha kho bhagavā pubbaṇhasamayaṃ nivāsetvā pattacīvaramādāya rājagahaṃ piṇḍāya pāvisi. Rājagahe sapadānaṃ piṇḍāya caramāno yena aggikabhāradvājassa brāhmaṇassa nivesanaṃ tenupasaṅkami; upasaṅkamitvā ekamantaṃ aṭṭhāsi. Addasā kho aggikabhāradvājo brāhmaṇo bhagavantaṃ piṇḍāya ṭhitaṃ. Disvāna bhagavantaṃ gāthāya ajjhabhāsi—  </div>
</div>
<div class="q" id="p_12S1_1175"> <div class="p"> <table class="singleColumn"> <tr> <td> <div class="pN">1175</div> <div class="G">“Tīhi vijjāhi sampanno,</div> </td> </tr> <tr> <td> <div class="G">jātimā sutavā bahū;</div> </td> </tr> <tr> <td> <div class="G">Vijjācaraṇasampanno,</div> </td> </tr> <tr> <td> <div class="G">somaṃ bhuñjeyya pāyasan”ti.</div> </td> </tr> </table> </div>
</div>
<div class="q" id="p_12S1_1176"> <div class="p"> <table class="singleColumn"> <tr> <td> <div class="pN">1176</div> <div class="G">“Bahumpi palapaṃ jappaṃ,</div> </td> </tr> <tr> <td> <div class="G">na jaccā hoti brāhmaṇo;</div> </td> </tr> <tr> <td> <div class="G">Antokasambu saṃkiliṭṭho,</div> </td> </tr> <tr> <td> <div class="G">kuhanāparivārito.</div> </td> </tr> </table> </div>
</div>
<div class="q" id="p_12S1_1177"> <div class="p"> <table class="singleColumn"> <tr> <td> <div class="pN">1177</div> <div class="G">Pubbenivāsaṃ yo vedī,</div> </td> </tr> <tr> <td> <div class="G">saggāpāyañca passati;</div> </td> </tr> <tr> <td> <div class="G">Atho jātikkhayaṃ patto,</div> </td> </tr> <tr> <td> <div class="G">abhiññāvosito muni.</div> </td> </tr> </table> </div>
</div>
<div class="q" id="p_12S1_1178"> <div class="p"> <table class="singleColumn"> <tr> <td> <div class="pN">1178</div> <div class="G">Etāhi tīhi vijjāhi,</div> </td> </tr> <tr> <td> <div class="G">tevijjo hoti brāhmaṇo;</div> </td> </tr> <tr> <td> <div class="G">Vijjācaraṇasampanno,</div> </td> </tr> <tr> <td> <div class="G">somaṃ bhuñjeyya pāyasan”ti.</div> </td> </tr> </table> </div>
</div>
<div class="q" id="p_12S1_1179"> <div class="p">
<span class="pN">1179</span>“Bhuñjatu bhavaṃ gotamo. Brāhmaṇo bhavan”ti. </div>
</div>
<div class="q" id="p_12S1_1180"> <div class="p"> <table class="singleColumn"> <tr> <td> <div class="pN">1180</div> <div class="G">“Gāthābhigītaṃ me abhojaneyyaṃ,</div> </td> </tr> <tr> <td> <div class="G">Sampassataṃ brāhmaṇa nesa dhammo;</div> </td> </tr> <tr> <td> <div class="G">Gāthābhigītaṃ panudanti buddhā,</div> </td> </tr> <tr> <td> <div class="G">Dhamme sati brāhmaṇa vuttiresā.</div> </td> </tr> </table> </div>
</div>
<div class="q" id="p_12S1_1181"> <div class="p"> <table class="singleColumn"> <tr> <td> <div class="pN">1181</div> <div class="G">Aññena ca kevalinaṃ mahesiṃ,</div> </td> </tr> <tr> <td> <div class="G">Khīṇāsavaṃ kukkuccavūpasantaṃ;</div> </td> </tr> <tr> <td> <div class="G">Annena pānena upaṭṭhahassu,</div> </td> </tr> <tr> <td> <div class="G">Khettañhi taṃ puññapekkhassa hotī”ti.</div> </td> </tr> </table> </div>
</div>
<div class="q" id="p_12S1_1182"> <div class="p">
<span class="pN">1182</span>Evaṃ vutte, aggikabhāradvājo brāhmaṇo bhagavantaṃ etadavoca—  “abhikkantaṃ, bho gotama…pe…  aññataro ca panāyasmā aggikabhāradvājo arahataṃ ahosīti. </div>
</div>
</html>
