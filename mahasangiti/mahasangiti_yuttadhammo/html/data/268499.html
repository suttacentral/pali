<html>
<div class="i">1.1.12 Dutiyapatibbatāvimānavatthu</div>
<div class="h">Itthivimāna</div>
<div class="h">Pīṭhavagga</div>
<div class="h">Dutiyapatibbatāvimānavatthu</div>
<div class="q" id="p_19Vv_113"> <div class="divNumber">101.</div> <div class="p"> <table class="singleColumn"> <tr> <td> <div class="pN">113</div> <div class="G">“Veḷuriyathambhaṃ ruciraṃ pabhassaraṃ,</div> </td> </tr> <tr> <td> <div class="G">Vimānamāruyha anekacittaṃ;</div> </td> </tr> <tr> <td> <div class="G">Tatthacchasi devi mahānubhāve,</div> </td> </tr> <tr> <td> <div class="G">Uccāvacā iddhi vikubbamānā;</div> </td> </tr> <tr> <td> <div class="G">Imā ca te accharāyo samantato,</div> </td> </tr> <tr> <td> <div class="G">Naccanti gāyanti pamodayanti ca.</div> </td> </tr> </table> </div>
</div>
<div class="q" id="p_19Vv_114"> <div class="divNumber">102.</div> <div class="p"> <table class="singleColumn"> <tr> <td> <div class="pN">114</div> <div class="G">Deviddhipattāsi mahānubhāve,</div> </td> </tr> <tr> <td> <div class="G">Manussabhūtā kimakāsi puññaṃ;</div> </td> </tr> <tr> <td> <div class="G">Kenāsi evaṃ jalitānubhāvā,</div> </td> </tr> <tr> <td> <div class="G">Vaṇṇo ca te sabbadisā pabhāsatī”ti.</div> </td> </tr> </table> </div>
</div>
<div class="q" id="p_19Vv_115"> <div class="divNumber">103.</div> <div class="p"> <table class="singleColumn"> <tr> <td> <div class="pN">115</div> <div class="G">Sā devatā attamanā,</div> </td> </tr> <tr> <td> <div class="G">moggallānena pucchitā;</div> </td> </tr> <tr> <td> <div class="G">Pañhaṃ puṭṭhā viyākāsi,</div> </td> </tr> <tr> <td> <div class="G">yassa kammassidaṃ phalaṃ.</div> </td> </tr> </table> </div>
</div>
<div class="q" id="p_19Vv_116"> <div class="divNumber">104.</div> <div class="p"> <table class="singleColumn"> <tr> <td> <div class="pN">116</div> <div class="G">“Ahaṃ manussesu manussabhūtā,</div> </td> </tr> <tr> <td> <div class="G">Upāsikā cakkhumato ahosiṃ;</div> </td> </tr> <tr> <td> <div class="G">Pāṇātipātā viratā ahosiṃ,</div> </td> </tr> <tr> <td> <div class="G">Loke adinnaṃ parivajjayissaṃ.</div> </td> </tr> </table> </div>
</div>
<div class="q" id="p_19Vv_117"> <div class="divNumber">105.</div> <div class="p"> <table class="singleColumn"> <tr> <td> <div class="pN">117</div> <div class="G">Amajjapā no ca musā abhāṇiṃ,</div> </td> </tr> <tr> <td> <div class="G">Sakena sāminā ahosiṃ tuṭṭhā;</div> </td> </tr> <tr> <td> <div class="G">Annañca pānañca pasannacittā,</div> </td> </tr> <tr> <td> <div class="G">Sakkacca dānaṃ vipulaṃ adāsiṃ.</div> </td> </tr> </table> </div>
</div>
<div class="q" id="p_19Vv_118"> <div class="divNumber">106.</div> <div class="p"> <table class="singleColumn"> <tr> <td> <div class="pN">118</div> <div class="G">Tena metādiso vaṇṇo,</div> </td> </tr> <tr> <td> <div class="G">tena me idha mijjhati;</div> </td> </tr> <tr> <td> <div class="G">Uppajjanti ca me bhogā,</div> </td> </tr> <tr> <td> <div class="G">ye keci manaso piyā.</div> </td> </tr> </table> </div>
</div>
<div class="q" id="p_19Vv_119"> <div class="divNumber">107.</div> <div class="p"> <table class="singleColumn"> <tr> <td> <div class="pN">119</div> <div class="G">Akkhāmi te bhikkhu mahānubhāva,</div> </td> </tr> <tr> <td> <div class="G">Manussabhūtā yamakāsi puññaṃ;</div> </td> </tr> <tr> <td> <div class="G">Tenamhi evaṃ jalitānubhāvā,</div> </td> </tr> <tr> <td> <div class="G">Vaṇṇo ca me sabbadisā pabhāsatī”ti.</div> </td> </tr> </table> </div>
</div>
<div class="CENTER" id="p_19Vv_120">
<span class="pN">120</span>Dutiyapatibbatāvimānaṃ dvādasamaṃ.</div>
</html>
