<html>
<div class="i">1.5.9.4 Sūcigharasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Ratanavagga
</div>
<div class="h">
Sūcigharasikkhāpada
</div>
<div class="q" id="p_2V_1520">
<div class="divNumber">
516.
</div>
<div class="p">
<span class="pN">1520</span>Tena samayena buddho bhagavā sakkesu viharati kapilavatthusmiṃ nigrodhārāme. Tena kho pana samayena aññatarena dantakārena bhikkhū pavāritā honti—  “yesaṃ ayyānaṃ sūcigharena attho ahaṃ sūcigharenā”ti. Tena kho pana samayena bhikkhū bahū sūcighare viññāpenti. Yesaṃ khuddakā sūcigharā te mahante sūcighare viññāpenti. Yesaṃ mahantā sūcigharā te khuddake sūcighare viññāpenti. Atha kho so dantakāro bhikkhūnaṃ bahū sūcighare karonto na sakkoti aññaṃ vikkāyikaṃ bhaṇḍaṃ kātuṃ, attanāpi na yāpeti, puttadāropissa kilamati. Manussā ujjhāyanti khiyyanti vipācenti—  “kathañhi nāma samaṇā sakyaputtiyā na mattaṃ jānitvā bahū sūcighare viññāpessanti. Ayaṃ imesaṃ bahū sūcighare karonto na sakkoti aññaṃ vikkāyikaṃ bhaṇḍaṃ kātuṃ, attanāpi na yāpeti, puttadāropissa kilamatī”ti.
</div>
</div>
<div class="q" id="p_2V_1521">
<div class="p">
<span class="pN">1521</span>Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma bhikkhū na mattaṃ jānitvā bahū sūcighare viññāpessantī”ti…pe…  “saccaṃ kira, bhikkhave, bhikkhū na mattaṃ jānitvā bahū sūcighare viññāpentī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma te, bhikkhave, moghapurisā na mattaṃ jānitvā bahū sūcighare viññāpessanti. Netaṃ, bhikkhave, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_1522">
<div class="divNumber">
517.
</div>
<div class="p">
<span class="pN">1522</span><span class="bold">“Yo pana bhikkhu aṭṭhimayaṃ vā dantamayaṃ vā visāṇamayaṃ vā sūcigharaṃ kārāpeyya bhedanakaṃ, pācittiyan”</span>ti. (<span class="italic">86</span>:<span class="bold">135</span>)
</div>
</div>
<div class="q" id="p_2V_1523">
<div class="divNumber">
518.
</div>
<div class="p">
<span class="pN">1523</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṃ imasmiṃ atthe adhippeto bhikkhūti.
</div>
</div>
<div class="q" id="p_2V_1524">
<div class="p">
<span class="pN">1524</span><span class="bold">Aṭṭhi</span> nāma yaṃ kiñci aṭṭhi.
</div>
</div>
<div class="q" id="p_2V_1525">
<div class="p">
<span class="pN">1525</span><span class="bold">Danto</span> nāma hatthidanto vuccati.
</div>
</div>
<div class="q" id="p_2V_1526">
<div class="p">
<span class="pN">1526</span><span class="bold">Visāṇaṃ</span> nāma yaṃ kiñci visāṇaṃ.
</div>
</div>
<div class="q" id="p_2V_1527">
<div class="p">
<span class="pN">1527</span><span class="bold">Kārāpeyyā</span>ti karoti vā kārāpeti vā, payoge dukkaṭaṃ. Paṭilābhena bhinditvā pācittiyaṃ desetabbaṃ.
</div>
</div>
<div class="q" id="p_2V_1528">
<div class="divNumber">
519.
</div>
<div class="p">
<span class="pN">1528</span>Attanā vippakataṃ attanā pariyosāpeti, āpatti pācittiyassa. Attanā vippakataṃ parehi pariyosāpeti, āpatti pācittiyassa. Parehi vippakataṃ attanā pariyosāpeti, āpatti pācittiyassa. Parehi vippakataṃ parehi pariyosāpeti, āpatti pācittiyassa.
</div>
</div>
<div class="q" id="p_2V_1529">
<div class="p">
<span class="pN">1529</span>Aññassatthāya karoti vā kārāpeti vā, āpatti dukkaṭassa. Aññena kataṃ paṭilabhitvā paribhuñjati, āpatti dukkaṭassa.
</div>
</div>
<div class="q" id="p_2V_1530">
<div class="divNumber">
520.
</div>
<div class="p">
<span class="pN">1530</span>Anāpatti—  gaṇṭhikāya, araṇike, vidhe, añjaniyā, añjanisalākāya, vāsijaṭe, udakapuñchaniyā, ummattakassa, ādikammikassāti.
</div>
</div>
<div class="CENTER" id="p_2V_1531">
<span class="pN">1531</span>Sūcigharasikkhāpadaṃ niṭṭhitaṃ catutthaṃ.
</div>
</html>
