<html>
<div class="i">16 Atthadassībuddhavaṃsa</div>
<div class="h">Atthadassībuddhavaṃsa</div>
<div class="q" id="p_21Bu_695"> <div class="divNumber">1.</div> <div class="p"> <table class="singleColumn"> <tr> <td> <div class="pN">695</div> <div class="G">“Tattheva maṇḍakappamhi,</div> </td> </tr> <tr> <td> <div class="G">atthadassī mahāyaso;</div> </td> </tr> <tr> <td> <div class="G">Mahātamaṃ nihantvāna,</div> </td> </tr> <tr> <td> <div class="G">patto sambodhimuttamaṃ.</div> </td> </tr> </table> </div>
</div>
<div class="q" id="p_21Bu_696"> <div class="divNumber">2.</div> <div class="p"> <table class="singleColumn"> <tr> <td> <div class="pN">696</div> <div class="G">Brahmunā yācito santo,</div> </td> </tr> <tr> <td> <div class="G">dhammacakkaṃ pavattayi;</div> </td> </tr> <tr> <td> <div class="G">Amatena tappayī lokaṃ,</div> </td> </tr> <tr> <td> <div class="G">dasasahassisadevakaṃ.</div> </td> </tr> </table> </div>
</div>
<div class="q" id="p_21Bu_697"> <div class="divNumber">3.</div> <div class="p"> <table class="singleColumn"> <tr> <td> <div class="pN">697</div> <div class="G">Tassāpi lokanāthassa,</div> </td> </tr> <tr> <td> <div class="G">Ahesuṃ abhisamayā tayo;</div> </td> </tr> <tr> <td> <div class="G">Koṭisatasahassānaṃ,</div> </td> </tr> <tr> <td> <div class="G">Paṭhamābhisamayo ahu.</div> </td> </tr> </table> </div>
</div>
<div class="q" id="p_21Bu_698"> <div class="divNumber">4.</div> <div class="p"> <table class="singleColumn"> <tr> <td> <div class="pN">698</div> <div class="G">Yadā buddho atthadassī,</div> </td> </tr> <tr> <td> <div class="G">carate devacārikaṃ;</div> </td> </tr> <tr> <td> <div class="G">Koṭisatasahassānaṃ,</div> </td> </tr> <tr> <td> <div class="G">dutiyābhisamayo ahu.</div> </td> </tr> </table> </div>
</div>
<div class="q" id="p_21Bu_699"> <div class="divNumber">5.</div> <div class="p"> <table class="singleColumn"> <tr> <td> <div class="pN">699</div> <div class="G">Punāparaṃ yadā buddho,</div> </td> </tr> <tr> <td> <div class="G">desesi pitusantike;</div> </td> </tr> <tr> <td> <div class="G">Koṭisatasahassānaṃ,</div> </td> </tr> <tr> <td> <div class="G">tatiyābhisamayo ahu.</div> </td> </tr> </table> </div>
</div>
<div class="q" id="p_21Bu_700"> <div class="divNumber">6.</div> <div class="p"> <table class="singleColumn"> <tr> <td> <div class="pN">700</div> <div class="G">Sannipātā tayo āsuṃ,</div> </td> </tr> <tr> <td> <div class="G">tassāpi ca mahesino;</div> </td> </tr> <tr> <td> <div class="G">Khīṇāsavānaṃ vimalānaṃ,</div> </td> </tr> <tr> <td> <div class="G">santacittāna tādinaṃ.</div> </td> </tr> </table> </div>
</div>
<div class="q" id="p_21Bu_701"> <div class="divNumber">7.</div> <div class="p"> <table class="singleColumn"> <tr> <td> <div class="pN">701</div> <div class="G">Aṭṭhanavutisahassānaṃ,</div> </td> </tr> <tr> <td> <div class="G">paṭhamo āsi samāgamo;</div> </td> </tr> <tr> <td> <div class="G">Aṭṭhāsītisahassānaṃ,</div> </td> </tr> <tr> <td> <div class="G">dutiyo āsi samāgamo.</div> </td> </tr> </table> </div>
</div>
<div class="q" id="p_21Bu_702"> <div class="divNumber">8.</div> <div class="p"> <table class="singleColumn"> <tr> <td> <div class="pN">702</div> <div class="G">Aṭṭhasattatisatasahassānaṃ,</div> </td> </tr> <tr> <td> <div class="G">Tatiyo āsi samāgamo;</div> </td> </tr> <tr> <td> <div class="G">Anupādā vimuttānaṃ,</div> </td> </tr> <tr> <td> <div class="G">Vimalānaṃ mahesinaṃ.</div> </td> </tr> </table> </div>
</div>
<div class="q" id="p_21Bu_703"> <div class="divNumber">9.</div> <div class="p"> <table class="singleColumn"> <tr> <td> <div class="pN">703</div> <div class="G">Ahaṃ tena samayena,</div> </td> </tr> <tr> <td> <div class="G">jaṭilo uggatāpano;</div> </td> </tr> <tr> <td> <div class="G">Susīmo nāma nāmena,</div> </td> </tr> <tr> <td> <div class="G">mahiyā seṭṭhasammato.</div> </td> </tr> </table> </div>
</div>
<div class="q" id="p_21Bu_704"> <div class="divNumber">10.</div> <div class="p"> <table class="singleColumn"> <tr> <td> <div class="pN">704</div> <div class="G">Dibbaṃ mandāravaṃ pupphaṃ,</div> </td> </tr> <tr> <td> <div class="G">padumaṃ pārichattakaṃ;</div> </td> </tr> <tr> <td> <div class="G">Devalokāharitvāna,</div> </td> </tr> <tr> <td> <div class="G">sambuddhamabhipūjayiṃ.</div> </td> </tr> </table> </div>
</div>
<div class="q" id="p_21Bu_705"> <div class="divNumber">11.</div> <div class="p"> <table class="singleColumn"> <tr> <td> <div class="pN">705</div> <div class="G">Sopi maṃ buddho byākāsi,</div> </td> </tr> <tr> <td> <div class="G">atthadassī mahāmuni;</div> </td> </tr> <tr> <td> <div class="G">‘Aṭṭhārase kappasate,</div> </td> </tr> <tr> <td> <div class="G">ayaṃ buddho bhavissati.</div> </td> </tr> </table> </div>
</div>
<div class="q" id="p_21Bu_706"> <div class="divNumber">12.</div> <div class="p"> <table class="singleColumn"> <tr> <td> <div class="pN">706</div> <div class="G">Padhānaṃ padahitvāna,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">hessāma sammukhā imaṃ’.</div> </td> </tr> </table> </div>
</div>
<div class="q" id="p_21Bu_707"> <div class="divNumber">13.</div> <div class="p"> <table class="singleColumn"> <tr> <td> <div class="pN">707</div> <div class="G">Tassāpi vacanaṃ sutvā,</div> </td> </tr> <tr> <td> <div class="G">haṭṭho saṃviggamānaso;</div> </td> </tr> <tr> <td> <div class="G">Uttariṃ vatamadhiṭṭhāsiṃ,</div> </td> </tr> <tr> <td> <div class="G">dasapāramipūriyā.</div> </td> </tr> </table> </div>
</div>
<div class="q" id="p_21Bu_708"> <div class="divNumber">14.</div> <div class="p"> <table class="singleColumn"> <tr> <td> <div class="pN">708</div> <div class="G">Sobhanaṃ nāma nagaraṃ,</div> </td> </tr> <tr> <td> <div class="G">sāgaro nāma khattiyo;</div> </td> </tr> <tr> <td> <div class="G">Sudassanā nāma janikā,</div> </td> </tr> <tr> <td> <div class="G">atthadassissa satthuno.</div> </td> </tr> </table> </div>
</div>
<div class="q" id="p_21Bu_709"> <div class="divNumber">15.</div> <div class="p"> <table class="singleColumn"> <tr> <td> <div class="pN">709</div> <div class="G">Dasavassasahassāni,</div> </td> </tr> <tr> <td> <div class="G">Agāraṃ ajjha so vasi;</div> </td> </tr> <tr> <td> <div class="G">Amaragiri sugiri vāhanā,</div> </td> </tr> <tr> <td> <div class="G">Tayo pāsādamuttamā.</div> </td> </tr> </table> </div>
</div>
<div class="q" id="p_21Bu_710"> <div class="divNumber">16.</div> <div class="p"> <table class="singleColumn"> <tr> <td> <div class="pN">710</div> <div class="G">Tettiṃsañca sahassāni,</div> </td> </tr> <tr> <td> <div class="G">nāriyo samalaṅkatā;</div> </td> </tr> <tr> <td> <div class="G">Visākhā nāma nārī ca,</div> </td> </tr> <tr> <td> <div class="G">selo nāmāsi atrajo.</div> </td> </tr> </table> </div>
</div>
<div class="q" id="p_21Bu_711"> <div class="divNumber">17.</div> <div class="p"> <table class="singleColumn"> <tr> <td> <div class="pN">711</div> <div class="G">Nimitte caturo disvā,</div> </td> </tr> <tr> <td> <div class="G">assayānena nikkhami;</div> </td> </tr> <tr> <td> <div class="G">Anūnaaṭṭhamāsāni,</div> </td> </tr> <tr> <td> <div class="G">padhānaṃ padahī jino.</div> </td> </tr> </table> </div>
</div>
<div class="q" id="p_21Bu_712"> <div class="divNumber">18.</div> <div class="p"> <table class="singleColumn"> <tr> <td> <div class="pN">712</div> <div class="G">Brahmunā yācito santo,</div> </td> </tr> <tr> <td> <div class="G">atthadassī mahāyaso;</div> </td> </tr> <tr> <td> <div class="G">Vatti cakkaṃ mahāvīro,</div> </td> </tr> <tr> <td> <div class="G">anomuyyāne narāsabho.</div> </td> </tr> </table> </div>
</div>
<div class="q" id="p_21Bu_713"> <div class="divNumber">19.</div> <div class="p"> <table class="singleColumn"> <tr> <td> <div class="pN">713</div> <div class="G">Santo ca upasanto ca,</div> </td> </tr> <tr> <td> <div class="G">ahesuṃ aggasāvakā;</div> </td> </tr> <tr> <td> <div class="G">Abhayo nāmupaṭṭhāko,</div> </td> </tr> <tr> <td> <div class="G">atthadassissa satthuno.</div> </td> </tr> </table> </div>
</div>
<div class="q" id="p_21Bu_714"> <div class="divNumber">20.</div> <div class="p"> <table class="singleColumn"> <tr> <td> <div class="pN">714</div> <div class="G">Dhammā ceva sudhammā ca,</div> </td> </tr> <tr> <td> <div class="G">ahesuṃ aggasāvikā;</div> </td> </tr> <tr> <td> <div class="G">Bodhi tassa bhagavato,</div> </td> </tr> <tr> <td> <div class="G">campakoti pavuccati.</div> </td> </tr> </table> </div>
</div>
<div class="q" id="p_21Bu_715"> <div class="divNumber">21.</div> <div class="p"> <table class="singleColumn"> <tr> <td> <div class="pN">715</div> <div class="G">Nakulo ca nisabho ca,</div> </td> </tr> <tr> <td> <div class="G">ahesuṃ aggupaṭṭhakā;</div> </td> </tr> <tr> <td> <div class="G">Makilā ca sunandā ca,</div> </td> </tr> <tr> <td> <div class="G">ahesuṃ aggupaṭṭhikā.</div> </td> </tr> </table> </div>
</div>
<div class="q" id="p_21Bu_716"> <div class="divNumber">22.</div> <div class="p"> <table class="singleColumn"> <tr> <td> <div class="pN">716</div> <div class="G">Sopi buddho asamasamo,</div> </td> </tr> <tr> <td> <div class="G">asītihatthamuggato;</div> </td> </tr> <tr> <td> <div class="G">Sobhate sālarājāva,</div> </td> </tr> <tr> <td> <div class="G">uḷurājāva pūrito.</div> </td> </tr> </table> </div>
</div>
<div class="q" id="p_21Bu_717"> <div class="divNumber">23.</div> <div class="p"> <table class="singleColumn"> <tr> <td> <div class="pN">717</div> <div class="G">Tassa pākatikā raṃsī,</div> </td> </tr> <tr> <td> <div class="G">anekasatakoṭiyo;</div> </td> </tr> <tr> <td> <div class="G">Uddhaṃ adho dasa disā,</div> </td> </tr> <tr> <td> <div class="G">pharanti yojanaṃ sadā.</div> </td> </tr> </table> </div>
</div>
<div class="q" id="p_21Bu_718"> <div class="divNumber">24.</div> <div class="p"> <table class="singleColumn"> <tr> <td> <div class="pN">718</div> <div class="G">Sopi buddho narāsabho,</div> </td> </tr> <tr> <td> <div class="G">sabbasattuttamo muni;</div> </td> </tr> <tr> <td> <div class="G">Vassasatasahassāni,</div> </td> </tr> <tr> <td> <div class="G">loke aṭṭhāsi cakkhumā.</div> </td> </tr> </table> </div>
</div>
<div class="q" id="p_21Bu_719"> <div class="divNumber">25.</div> <div class="p"> <table class="singleColumn"> <tr> <td> <div class="pN">719</div> <div class="G">Atulaṃ dassetvā obhāsaṃ,</div> </td> </tr> <tr> <td> <div class="G">virocetvā sadevake;</div> </td> </tr> <tr> <td> <div class="G">Sopi aniccataṃ patto,</div> </td> </tr> <tr> <td> <div class="G">yathaggupādānasaṅkhayā.</div> </td> </tr> </table> </div>
</div>
<div class="q" id="p_21Bu_720"> <div class="divNumber">26.</div> <div class="p"> <table class="singleColumn"> <tr> <td> <div class="pN">720</div> <div class="G">Atthadassī jinavaro,</div> </td> </tr> <tr> <td> <div class="G">Anomārāmamhi nibbuto;</div> </td> </tr> <tr> <td> <div class="G">Dhātuvitthārikaṃ āsi,</div> </td> </tr> <tr> <td> <div class="G">Tesu tesu padesato”ti. (704)</div> </td> </tr> </table> </div>
</div>
<div class="CENTER" id="p_21Bu_721">
<span class="pN">721</span>Atthadassissa bhagavato vaṃso cuddasamo.</div>
</html>
