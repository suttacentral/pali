<html>
<div class="i">6 Sāsanapaṭṭhāna</div>
<div class="h">Sāsanapaṭṭhāna</div>
<div class="q" id="p_27Ne_611"> <div class="divNumber">89.</div> <div class="p">
<span class="pN">611</span>Tattha aṭṭhārasa mūlapadā kuhiṃ daṭṭhabbā? Sāsanapaṭṭhāne. Tattha katamaṃ sāsanapaṭṭhānaṃ? Saṃkilesabhāgiyaṃ suttaṃ, vāsanābhāgiyaṃ suttaṃ, nibbedhabhāgiyaṃ suttaṃ, asekkhabhāgiyaṃ suttaṃ, saṃkilesabhāgiyañca vāsanābhāgiyañca suttaṃ, saṃkilesabhāgiyañca nibbedhabhāgiyañca suttaṃ, saṃkilesabhāgiyañca asekkhabhāgiyañca suttaṃ, saṃkilesabhāgiyañca nibbedhabhāgiyañca asekkhabhāgiyañca suttaṃ, saṃkilesabhāgiyañca vāsanābhāgiyañca nibbedhabhāgiyañca suttaṃ, vāsanābhāgiyañca nibbedhabhāgiyañca suttaṃ, taṇhāsaṃkilesabhāgiyaṃ suttaṃ, diṭṭhisaṃkilesabhāgiyaṃ suttaṃ, duccaritasaṃkilesabhāgiyaṃ suttaṃ, taṇhāvodānabhāgiyaṃ suttaṃ, diṭṭhivodānabhāgiyaṃ suttaṃ, duccaritavodānabhāgiyaṃ suttaṃ. </div>
</div>
<div class="q" id="p_27Ne_612"> <div class="p">
<span class="pN">612</span>Tattha saṃkileso tividho—  taṇhāsaṃkileso diṭṭhisaṃkileso duccaritasaṃkileso. Tattha taṇhāsaṃkileso samathena visujjhati, so samatho samādhikkhandho. Diṭṭhisaṃkileso vipassanāya visujjhati, sā vipassanā paññākkhandho. Duccaritasaṃkileso sucaritena visujjhati, taṃ sucaritaṃ sīlakkhandho. Tassa sīle patiṭṭhitassa yadi āsatti uppajjati bhavesu, evaṃ sāyaṃ samathavipassanā bhāvanāmayaṃ puññakriyavatthu bhavati tatrūpapattiyā saṃvattati. Imāni cattāri suttāni, sādhāraṇāni katāni aṭṭha bhavanti, tāniyeva aṭṭha suttāni sādhāraṇāni katāni soḷasa bhavanti. </div>
</div>
<div class="q" id="p_27Ne_613"> <div class="p">
<span class="pN">613</span>Imehi soḷasahi suttehi bhinnehi navavidhaṃ suttaṃ bhinnaṃ bhavati. Gāthāya gāthā anuminitabbā, veyyākaraṇena veyyākaraṇaṃ anuminitabbaṃ. Suttena suttaṃ anuminitabbaṃ. </div>
</div>
<div class="q" id="p_27Ne_614"> <div class="divNumber">90.</div> <div class="p">
<span class="pN">614</span>Tattha katamaṃ saṃkilesabhāgiyaṃ suttaṃ? </div>
</div>
<div class="q" id="p_27Ne_615"> <div class="p"> <table class="singleColumn"> <tr> <td> <div class="pN">615</div> <div class="G">“Kāmandhā jālasañchannā,</div> </td> </tr> <tr> <td> <div class="G">Taṇhāchadanachāditā;</div> </td> </tr> <tr> <td> <div class="G">Pamattabandhanā baddhā,</div> </td> </tr> <tr> <td> <div class="G">Macchāva kumināmukhe;</div> </td> </tr> <tr> <td> <div class="G">Jarāmaraṇamanventi,</div> </td> </tr> <tr> <td> <div class="G">Vaccho khīrapakova mātaran”ti.</div> </td> </tr> </table> </div>
</div>
<div class="CENTER" id="p_27Ne_616">
<span class="pN">616</span>Idaṃ saṃkilesabhāgiyaṃ suttaṃ.</div>
<div class="q" id="p_27Ne_617"> <div class="p">
<span class="pN">617</span>Cattārimāni, bhikkhave, agatigamanāni. Katamāni cattāri? Chandāgatiṃ gacchati, dosāgatiṃ gacchati, mohāgatiṃ gacchati, bhayāgatiṃ gacchati. Imāni kho, bhikkhave, cattāri agatigamanāni. Idamavoca bhagavā. Idaṃ vatvāna sugato athāparaṃ etadavoca satthā—  </div>
</div>
<div class="q" id="p_27Ne_618"> <div class="p"> <table class="singleColumn"> <tr> <td> <div class="pN">618</div> <div class="G">“Chandā dosā bhayā mohā,</div> </td> </tr> <tr> <td> <div class="G">yo dhammaṃ ativattati;</div> </td> </tr> <tr> <td> <div class="G">Nihīyati tassa yaso,</div> </td> </tr> <tr> <td> <div class="G">kāḷapakkheva candimā”ti.</div> </td> </tr> </table> </div>
</div>
<div class="CENTER" id="p_27Ne_619">
<span class="pN">619</span>Idaṃ saṃkilesabhāgiyaṃ suttaṃ.</div>
<div class="q" id="p_27Ne_620"> <div class="p"> <table class="singleColumn"> <tr> <td> <div class="pN">620</div> <div class="G">“Manopubbaṅgamā dhammā,</div> </td> </tr> <tr> <td> <div class="G">Manoseṭṭhā manomayā;</div> </td> </tr> <tr> <td> <div class="G">Manasā ce paduṭṭhena,</div> </td> </tr> <tr> <td> <div class="G">Bhāsati vā karoti vā;</div> </td> </tr> <tr> <td> <div class="G">Tato naṃ dukkhamanveti,</div> </td> </tr> <tr> <td> <div class="G">Cakkaṃva vahato padan”ti.</div> </td> </tr> </table> </div>
</div>
<div class="CENTER" id="p_27Ne_621">
<span class="pN">621</span>Idaṃ saṃkilesabhāgiyaṃ suttaṃ.</div>
<div class="q" id="p_27Ne_622"> <div class="p"> <table class="singleColumn"> <tr> <td> <div class="pN">622</div> <div class="G">“Middhī yadā hoti mahagghaso ca,</div> </td> </tr> <tr> <td> <div class="G">Niddāyitā samparivattasāyī;</div> </td> </tr> <tr> <td> <div class="G">Mahāvarāhova nivāpapuṭṭho,</div> </td> </tr> <tr> <td> <div class="G">Punappunaṃ gabbhamupeti mando”ti.</div> </td> </tr> </table> </div>
</div>
<div class="CENTER" id="p_27Ne_623">
<span class="pN">623</span>Idaṃ saṃkilesabhāgiyaṃ suttaṃ.</div>
<div class="q" id="p_27Ne_624"> <div class="p"> <table class="singleColumn"> <tr> <td> <div class="pN">624</div> <div class="G">“Ayasāva malaṃ samuṭṭhitaṃ,</div> </td> </tr> <tr> <td> <div class="G">Tatuṭṭhāya tameva khādati;</div> </td> </tr> <tr> <td> <div class="G">Evaṃ atidhonacārinaṃ,</div> </td> </tr> <tr> <td> <div class="G">Sāni kammāni nayanti duggatin”ti.</div> </td> </tr> </table> </div>
</div>
<div class="CENTER" id="p_27Ne_625">
<span class="pN">625</span>Idaṃ saṃkilesabhāgiyaṃ suttaṃ.</div>
<div class="q" id="p_27Ne_626"> <div class="p"> <table class="singleColumn"> <tr> <td> <div class="pN">626</div> <div class="G">“Coro yathā sandhimukhe gahīto,</div> </td> </tr> <tr> <td> <div class="G">Sakammunā haññati bajjhate ca;</div> </td> </tr> <tr> <td> <div class="G">Evaṃ ayaṃ pecca pajā parattha,</div> </td> </tr> <tr> <td> <div class="G">Sakammunā haññati bajjhate cā”ti.</div> </td> </tr> </table> </div>
</div>
<div class="CENTER" id="p_27Ne_627">
<span class="pN">627</span>Idaṃ saṃkilesabhāgiyaṃ suttaṃ.</div>
<div class="q" id="p_27Ne_628"> <div class="p"> <table class="singleColumn"> <tr> <td> <div class="pN">628</div> <div class="G">“Sukhakāmāni bhūtāni,</div> </td> </tr> <tr> <td> <div class="G">Yo daṇḍena vihiṃsati;</div> </td> </tr> <tr> <td> <div class="G">Attano sukhamesāno,</div> </td> </tr> <tr> <td> <div class="G">Pecca so na labhate sukhan”ti.</div> </td> </tr> </table> </div>
</div>
<div class="CENTER" id="p_27Ne_629">
<span class="pN">629</span>Idaṃ saṃkilesabhāgiyaṃ suttaṃ.</div>
<div class="q" id="p_27Ne_630"> <div class="p"> <table class="singleColumn"> <tr> <td> <div class="pN">630</div> <div class="G">“Gunnañce taramānānaṃ,</div> </td> </tr> <tr> <td> <div class="G">Jimhaṃ gacchati puṅgavo;</div> </td> </tr> <tr> <td> <div class="G">Sabbā tā jimhaṃ gacchanti,</div> </td> </tr> <tr> <td> <div class="G">Nette jimhaṃ gate sati.</div> </td> </tr> </table> </div>
</div>
<div class="q" id="p_27Ne_631"> <div class="p"> <table class="singleColumn"> <tr> <td> <div class="pN">631</div> <div class="G">Evameva manussesu,</div> </td> </tr> <tr> <td> <div class="G">Yo hoti seṭṭhasammato;</div> </td> </tr> <tr> <td> <div class="G">So ce adhammaṃ carati,</div> </td> </tr> <tr> <td> <div class="G">Pageva itarā pajā;</div> </td> </tr> <tr> <td> <div class="G">Sabbaṃ raṭṭhaṃ dukkhaṃ seti,</div> </td> </tr> <tr> <td> <div class="G">Rājā ce hoti adhammiko”ti.</div> </td> </tr> </table> </div>
</div>
<div class="CENTER" id="p_27Ne_632">
<span class="pN">632</span>Idaṃ saṃkilesabhāgiyaṃ suttaṃ.</div>
<div class="q" id="p_27Ne_633"> <div class="p"> <table class="singleColumn"> <tr> <td> <div class="pN">633</div> <div class="G">“Sukiccharūpāvatime manussā,</div> </td> </tr> <tr> <td> <div class="G">Karonti pāpaṃ upadhīsu rattā;</div> </td> </tr> <tr> <td> <div class="G">Gacchanti te bahujanasannivāsaṃ,</div> </td> </tr> <tr> <td> <div class="G">Nirayaṃ avīciṃ kaṭukaṃ bhayānakan”ti.</div> </td> </tr> </table> </div>
</div>
<div class="CENTER" id="p_27Ne_634">
<span class="pN">634</span>Idaṃ saṃkilesabhāgiyaṃ suttaṃ.</div>
<div class="q" id="p_27Ne_635"> <div class="p"> <table class="singleColumn"> <tr> <td> <div class="pN">635</div> <div class="G">“Phalaṃ ve kadaliṃ hanti,</div> </td> </tr> <tr> <td> <div class="G">phalaṃ veḷuṃ phalaṃ naḷaṃ;</div> </td> </tr> <tr> <td> <div class="G">Sakkāro kāpurisaṃ hanti,</div> </td> </tr> <tr> <td> <div class="G">gabbho assatariṃ yathā”ti.</div> </td> </tr> </table> </div>
</div>
<div class="CENTER" id="p_27Ne_636">
<span class="pN">636</span>Idaṃ saṃkilesabhāgiyaṃ suttaṃ.</div>
<div class="q" id="p_27Ne_637"> <div class="p"> <table class="singleColumn"> <tr> <td> <div class="pN">637</div> <div class="G">“Kodhamakkhagaru bhikkhu,</div> </td> </tr> <tr> <td> <div class="G">Lābhasakkāragāravo;</div> </td> </tr> <tr> <td> <div class="G">Sukhette pūtibījaṃva,</div> </td> </tr> <tr> <td> <div class="G">Saddhamme na virūhatī”ti.</div> </td> </tr> </table> </div>
</div>
<div class="CENTER" id="p_27Ne_638">
<span class="pN">638</span>Idaṃ saṃkilesabhāgiyaṃ suttaṃ.</div>
<div class="q" id="p_27Ne_639"> <div class="divNumber">91.</div> <div class="p">
<span class="pN">639</span>“Idhāhaṃ, bhikkhave, ekaccaṃ puggalaṃ paduṭṭhacittaṃ evaṃ cetasā ceto paricca pajānāmi, yathā kho ayaṃ puggalo iriyati, yañca paṭipadaṃ paṭipanno, yañca maggaṃ samārūḷho. Imamhi cāyaṃ samaye kālaṃ kareyya, yathābhataṃ nikkhitto, evaṃ niraye. Taṃ kissa hetu? Cittaṃ hissa, bhikkhave, paduṭṭhaṃ, cetopadosahetu kho pana, bhikkhave, evamidhekacce sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjantī”ti. Etamatthaṃ bhagavā avoca, tatthetaṃ iti vuccati—  </div>
</div>
<div class="q" id="p_27Ne_640"> <div class="p"> <table class="singleColumn"> <tr> <td> <div class="pN">640</div> <div class="G">“Paduṭṭhacittaṃ ñatvāna,</div> </td> </tr> <tr> <td> <div class="G">ekaccaṃ idha puggalaṃ;</div> </td> </tr> <tr> <td> <div class="G">Etamatthañca byākāsi,</div> </td> </tr> <tr> <td> <div class="G">buddho bhikkhūna santike.</div> </td> </tr> </table> </div>
</div>
<div class="q" id="p_27Ne_641"> <div class="p"> <table class="singleColumn"> <tr> <td> <div class="pN">641</div> <div class="G">Imamhi cāyaṃ samaye,</div> </td> </tr> <tr> <td> <div class="G">kālaṃ kayirātha puggalo;</div> </td> </tr> <tr> <td> <div class="G">Nirayaṃ upapajjeyya,</div> </td> </tr> <tr> <td> <div class="G">cittaṃ hissa padūsitaṃ.</div> </td> </tr> </table> </div>
</div>
<div class="q" id="p_27Ne_642"> <div class="p"> <table class="singleColumn"> <tr> <td> <div class="pN">642</div> <div class="G">Cetopadosahetu hi,</div> </td> </tr> <tr> <td> <div class="G">sattā gacchanti duggatiṃ;</div> </td> </tr> <tr> <td> <div class="G">Yathābhataṃ nikkhipeyya,</div> </td> </tr> <tr> <td> <div class="G">evameva tathāvidho;</div> </td> </tr> <tr> <td> <div class="G">Kāyassa bhedā duppañño,</div> </td> </tr> <tr> <td> <div class="G">nirayaṃ sopapajjatī”ti.</div> </td> </tr> </table> </div>
</div>
<div class="q" id="p_27Ne_643"> <div class="p">
<span class="pN">643</span>Ayampi attho vutto bhagavatā iti me sutanti. </div>
</div>
<div class="CENTER" id="p_27Ne_644">
<span class="pN">644</span>Idaṃ saṃkilesabhāgiyaṃ suttaṃ.</div>
<div class="q" id="p_27Ne_645"> <div class="p"> <table class="singleColumn"> <tr> <td> <div class="pN">645</div> <div class="G">“Sace bhāyatha dukkhassa,</div> </td> </tr> <tr> <td> <div class="G">sace vo dukkhamappiyaṃ;</div> </td> </tr> <tr> <td> <div class="G">Mākattha pāpakaṃ kammaṃ,</div> </td> </tr> <tr> <td> <div class="G">āvi vā yadi vā raho.</div> </td> </tr> </table> </div>
</div>
<div class="q" id="p_27Ne_646"> <div class="p"> <table class="singleColumn"> <tr> <td> <div class="pN">646</div> <div class="G">Sace ca pāpakaṃ kammaṃ,</div> </td> </tr> <tr> <td> <div class="G">karissatha karotha vā;</div> </td> </tr> <tr> <td> <div class="G">Na vo dukkhā pamutyatthi,</div> </td> </tr> <tr> <td> <div class="G">upeccapi palāyatan”ti.</div> </td> </tr> </table> </div>
</div>
<div class="CENTER" id="p_27Ne_647">
<span class="pN">647</span>Idaṃ saṃkilesabhāgiyaṃ suttaṃ.</div>
<div class="q" id="p_27Ne_648"> <div class="p"> <table class="singleColumn"> <tr> <td> <div class="pN">648</div> <div class="G">“Adhammena dhanaṃ laddhā,</div> </td> </tr> <tr> <td> <div class="G">musāvādena cūbhayaṃ;</div> </td> </tr> <tr> <td> <div class="G">Mameti bālā maññanti,</div> </td> </tr> <tr> <td> <div class="G">taṃ kathaṃ nu bhavissati.</div> </td> </tr> </table> </div>
</div>
<div class="q" id="p_27Ne_649"> <div class="p"> <table class="singleColumn"> <tr> <td> <div class="pN">649</div> <div class="G">Antarāyā su bhavissanti,</div> </td> </tr> <tr> <td> <div class="G">sambhatassa vinassati;</div> </td> </tr> <tr> <td> <div class="G">Matā saggaṃ na gacchanti,</div> </td> </tr> <tr> <td> <div class="G">nanu ettāvatā hatā”ti.</div> </td> </tr> </table> </div>
</div>
<div class="CENTER" id="p_27Ne_650">
<span class="pN">650</span>Idaṃ saṃkilesabhāgiyaṃ suttaṃ.</div>
<div class="q" id="p_27Ne_651"> <div class="p"> <table class="singleColumn"> <tr> <td> <div class="pN">651</div> <div class="G">“Kathaṃ khaṇati attānaṃ,</div> </td> </tr> <tr> <td> <div class="G">kathaṃ mittehi jīrati;</div> </td> </tr> <tr> <td> <div class="G">Kathaṃ vivaṭṭate dhammā,</div> </td> </tr> <tr> <td> <div class="G">kathaṃ saggaṃ na gacchati.</div> </td> </tr> </table> </div>
</div>
<div class="q" id="p_27Ne_652"> <div class="p"> <table class="singleColumn"> <tr> <td> <div class="pN">652</div> <div class="G">Lobhā khaṇati attānaṃ,</div> </td> </tr> <tr> <td> <div class="G">luddho mittehi jīrati;</div> </td> </tr> <tr> <td> <div class="G">Lobhā vivaṭṭate dhammā,</div> </td> </tr> <tr> <td> <div class="G">lobhā saggaṃ na gacchatī”ti.</div> </td> </tr> </table> </div>
</div>
<div class="CENTER" id="p_27Ne_653">
<span class="pN">653</span>Idaṃ saṃkilesabhāgiyaṃ suttaṃ.</div>
<div class="q" id="p_27Ne_654"> <div class="p"> <table class="singleColumn"> <tr> <td> <div class="pN">654</div> <div class="G">“Caranti bālā dummedhā,</div> </td> </tr> <tr> <td> <div class="G">amitteneva attanā;</div> </td> </tr> <tr> <td> <div class="G">Karontā pāpakaṃ kammaṃ,</div> </td> </tr> <tr> <td> <div class="G">yaṃ hoti kaṭukapphalaṃ.</div> </td> </tr> </table> </div>
</div>
<div class="q" id="p_27Ne_655"> <div class="p"> <table class="singleColumn"> <tr> <td> <div class="pN">655</div> <div class="G">Na taṃ kammaṃ kataṃ sādhu,</div> </td> </tr> <tr> <td> <div class="G">yaṃ katvā anutappati;</div> </td> </tr> <tr> <td> <div class="G">Yassa assumukho rodaṃ,</div> </td> </tr> <tr> <td> <div class="G">vipākaṃ paṭisevatī”ti.</div> </td> </tr> </table> </div>
</div>
<div class="CENTER" id="p_27Ne_656">
<span class="pN">656</span>Idaṃ saṃkilesabhāgiyaṃ suttaṃ.</div>
<div class="q" id="p_27Ne_657"> <div class="p"> <table class="singleColumn"> <tr> <td> <div class="pN">657</div> <div class="G">“Dukkaraṃ duttitikkhañca,</div> </td> </tr> <tr> <td> <div class="G">abyattena ca sāmaññaṃ;</div> </td> </tr> <tr> <td> <div class="G">Bahū hi tattha sambādhā,</div> </td> </tr> <tr> <td> <div class="G">yattha bālo visīdati.</div> </td> </tr> </table> </div>
</div>
<div class="q" id="p_27Ne_658"> <div class="p"> <table class="singleColumn"> <tr> <td> <div class="pN">658</div> <div class="G">Yo hi atthañca dhammañca,</div> </td> </tr> <tr> <td> <div class="G">bhāsamāne tathāgate;</div> </td> </tr> <tr> <td> <div class="G">Manaṃ padosaye bālo,</div> </td> </tr> <tr> <td> <div class="G">moghaṃ kho tassa jīvitaṃ.</div> </td> </tr> </table> </div>
</div>
<div class="q" id="p_27Ne_659"> <div class="p"> <table class="singleColumn"> <tr> <td> <div class="pN">659</div> <div class="G">Etañcāhaṃ arahāmi,</div> </td> </tr> <tr> <td> <div class="G">Dukkhañca ito ca pāpiyataraṃ bhante;</div> </td> </tr> <tr> <td> <div class="G">Yo appameyyesu tathāgatesu,</div> </td> </tr> <tr> <td> <div class="G">Cittaṃ padosemi avītarāgo”ti.</div> </td> </tr> </table> </div>
</div>
<div class="CENTER" id="p_27Ne_660">
<span class="pN">660</span>Idaṃ saṃkilesabhāgiyaṃ suttaṃ.</div>
<div class="q" id="p_27Ne_661"> <div class="p"> <table class="singleColumn"> <tr> <td> <div class="pN">661</div> <div class="G">“Appameyyaṃ paminanto,</div> </td> </tr> <tr> <td> <div class="G">Kodha vidvā vikappaye;</div> </td> </tr> <tr> <td> <div class="G">Appameyyaṃ pamāyinaṃ,</div> </td> </tr> <tr> <td> <div class="G">Nivutaṃ taṃ maññe akissavan”ti.</div> </td> </tr> </table> </div>
</div>
<div class="CENTER" id="p_27Ne_662">
<span class="pN">662</span>Idaṃ saṃkilesabhāgiyaṃ suttaṃ.</div>
<div class="q" id="p_27Ne_663"> <div class="p"> <table class="singleColumn"> <tr> <td> <div class="pN">663</div> <div class="G">“Purisassa hi jātassa,</div> </td> </tr> <tr> <td> <div class="G">kuṭhārī jāyate mukhe;</div> </td> </tr> <tr> <td> <div class="G">Yāya chindati attānaṃ,</div> </td> </tr> <tr> <td> <div class="G">bālo dubbhāsitaṃ bhaṇaṃ.</div> </td> </tr> </table> </div>
</div>
<div class="q" id="p_27Ne_664"> <div class="p"> <table class="singleColumn"> <tr> <td> <div class="pN">664</div> <div class="G">Na hi satthaṃ sunisitaṃ,</div> </td> </tr> <tr> <td> <div class="G">visaṃ halāhalaṃ iva;</div> </td> </tr> <tr> <td> <div class="G">Evaṃ viraddhaṃ pāteti,</div> </td> </tr> <tr> <td> <div class="G">vācā dubbhāsitā yathā”ti.</div> </td> </tr> </table> </div>
</div>
<div class="CENTER" id="p_27Ne_665">
<span class="pN">665</span>Idaṃ saṃkilesabhāgiyaṃ suttaṃ.</div>
<div class="q" id="p_27Ne_666"> <div class="divNumber">92.</div> <div class="p"> <table class="singleColumn"> <tr> <td> <div class="pN">666</div> <div class="G">“Yo nindiyaṃ pasaṃsati,</div> </td> </tr> <tr> <td> <div class="G">Taṃ vā nindati yo pasaṃsiyo;</div> </td> </tr> <tr> <td> <div class="G">Vicināti mukhena so kaliṃ,</div> </td> </tr> <tr> <td> <div class="G">Kalinā tena sukhaṃ na vindati.</div> </td> </tr> </table> </div>
</div>
<div class="q" id="p_27Ne_667"> <div class="p"> <table class="singleColumn"> <tr> <td> <div class="pN">667</div> <div class="G">Appamatto ayaṃ kali,</div> </td> </tr> <tr> <td> <div class="G">Yo akkhesu dhanaparājayo;</div> </td> </tr> <tr> <td> <div class="G">Sabbassāpi sahāpi attanā,</div> </td> </tr> <tr> <td> <div class="G">Ayameva mahantataro kali;</div> </td> </tr> <tr> <td> <div class="G">Yo sugatesu manaṃ padosaye.</div> </td> </tr> </table> </div>
</div>
<div class="q" id="p_27Ne_668"> <div class="p"> <table class="singleColumn"> <tr> <td> <div class="pN">668</div> <div class="G">Sataṃ sahassānaṃ nirabbudānaṃ,</div> </td> </tr> <tr> <td> <div class="G">Chattiṃsatī pañca ca abbudāni;</div> </td> </tr> <tr> <td> <div class="G">Yamariyagarahī nirayaṃ upeti,</div> </td> </tr> <tr> <td> <div class="G">Vācaṃ manañca paṇidhāya pāpakan”ti.</div> </td> </tr> </table> </div>
</div>
<div class="CENTER" id="p_27Ne_669">
<span class="pN">669</span>Idaṃ saṃkilesabhāgiyaṃ suttaṃ.</div>
<div class="q" id="p_27Ne_670"> <div class="p"> <table class="singleColumn"> <tr> <td> <div class="pN">670</div> <div class="G">“Yo lobhaguṇe anuyutto,</div> </td> </tr> <tr> <td> <div class="G">So vacasā paribhāsati aññe;</div> </td> </tr> <tr> <td> <div class="G">Assaddho kadariyo avadaññū,</div> </td> </tr> <tr> <td> <div class="G">Macchari pesuṇiyaṃ anuyutto.</div> </td> </tr> </table> </div>
</div>
<div class="q" id="p_27Ne_671"> <div class="p"> <table class="singleColumn"> <tr> <td> <div class="pN">671</div> <div class="G">Mukhadugga vibhūta anariya,</div> </td> </tr> <tr> <td> <div class="G">Bhūnahu pāpaka dukkaṭakāri;</div> </td> </tr> <tr> <td> <div class="G">Purisanta kalī avajātaputta,</div> </td> </tr> <tr> <td> <div class="G">Mā bahubhāṇidha nerayikosi.</div> </td> </tr> </table> </div>
</div>
<div class="q" id="p_27Ne_672"> <div class="p"> <table class="singleColumn"> <tr> <td> <div class="pN">672</div> <div class="G">Rajamākirasī ahitāya,</div> </td> </tr> <tr> <td> <div class="G">Sante garahasi kibbisakārī;</div> </td> </tr> <tr> <td> <div class="G">Bahūni duccaritāni caritvā,</div> </td> </tr> <tr> <td> <div class="G">Gacchasi kho papataṃ cirarattan”ti.</div> </td> </tr> </table> </div>
</div>
<div class="CENTER" id="p_27Ne_673">
<span class="pN">673</span>Idaṃ saṃkilesabhāgiyaṃ suttaṃ.</div>
<div class="q" id="p_27Ne_674"> <div class="p">
<span class="pN">674</span>Tattha katamaṃ vāsanābhāgiyaṃ suttaṃ? </div>
</div>
<div class="q" id="p_27Ne_675"> <div class="p"> <table class="singleColumn"> <tr> <td> <div class="pN">675</div> <div class="G">“Manopubbaṅgamā dhammā,</div> </td> </tr> <tr> <td> <div class="G">Manoseṭṭhā manomayā;</div> </td> </tr> <tr> <td> <div class="G">Manasā ce pasannena,</div> </td> </tr> <tr> <td> <div class="G">Bhāsati vā karoti vā;</div> </td> </tr> <tr> <td> <div class="G">Tato naṃ sukhamanveti,</div> </td> </tr> <tr> <td> <div class="G">Chāyāva anapāyinī”ti.</div> </td> </tr> </table> </div>
</div>
<div class="CENTER" id="p_27Ne_676">
<span class="pN">676</span>Idaṃ vāsanābhāgiyaṃ suttaṃ.</div>
<div class="q" id="p_27Ne_677"> <div class="divNumber">93.</div> <div class="p">
<span class="pN">677</span>Mahānāmo sakko bhagavantaṃ etadavoca—  “idaṃ, bhante, kapilavatthu iddhañceva phītañca bāhujaññaṃ ākiṇṇamanussaṃ sambādhabyūhaṃ, so kho ahaṃ, bhante, bhagavantaṃ vā payirupāsitvā manobhāvanīye vā bhikkhū sāyanhasamayaṃ kapilavatthuṃ pavisanto bhantenapi hatthinā samāgacchāmi, bhantenapi assena samāgacchāmi, bhantenapi rathena samāgacchāmi, bhantenapi sakaṭena samāgacchāmi, bhantenapi purisena samāgacchāmi, tassa mayhaṃ, bhante, tasmiṃ samaye mussateva bhagavantaṃ ārabbha sati, mussati dhammaṃ ārabbha sati, mussati saṃghaṃ ārabbha sati. Tassa mayhaṃ, bhante, evaṃ hoti ‘imamhi cāhaṃ sāyanhasamaye kālaṃ kareyyaṃ, kā mayhaṃ gati, ko abhisamparāyo’”ti. </div>
</div>
<div class="q" id="p_27Ne_678"> <div class="p">
<span class="pN">678</span>“Mā bhāyi, mahānāma, mā bhāyi, mahānāma, apāpakaṃ te maraṇaṃ bhavissati, apāpikā kālaṃkiriyā. Catūhi kho, mahānāma, dhammehi samannāgato ariyasāvako nibbānaninno hoti nibbānapoṇo nibbānapabbhāro. Katamehi catūhi? Idha, mahānāma, ariyasāvako buddhe aveccappasādena samannāgato hoti, itipi so bhagavā arahaṃ…pe…  buddho bhagavāti. Dhamme…pe…  saṃghe…pe…  ariyakantehi sīlehi samannāgato hoti akhaṇḍehi…pe…  samādhisaṃvattanikehi. Seyyathāpi, mahānāma, rukkho pācīnaninno pācīnapoṇo pācīnapabbhāro, so mūlacchinno katamena papateyyā”ti? “Yena, bhante, ninno yena poṇo yena pabbhāro”ti. “Evameva kho, mahānāma, imehi catūhi dhammehi samannāgato ariyasāvako nibbānaninno hoti nibbānapoṇo nibbānapabbhāro. Mā bhāyi, mahānāma, mā bhāyi, mahānāma, apāpakaṃ te maraṇaṃ bhavissati, apāpikā kālaṃkiriyā”ti. </div>
</div>
<div class="CENTER" id="p_27Ne_679">
<span class="pN">679</span>Idaṃ vāsanābhāgiyaṃ suttaṃ.</div>
<div class="q" id="p_27Ne_680"> <div class="p"> <table class="singleColumn"> <tr> <td> <div class="pN">680</div> <div class="G">“Sukhakāmāni bhūtāni,</div> </td> </tr> <tr> <td> <div class="G">yo daṇḍena na hiṃsati;</div> </td> </tr> <tr> <td> <div class="G">Attano sukhamesāno,</div> </td> </tr> <tr> <td> <div class="G">pecca so labhate sukhan”ti.</div> </td> </tr> </table> </div>
</div>
<div class="CENTER" id="p_27Ne_681">
<span class="pN">681</span>Idaṃ vāsanābhāgiyaṃ suttaṃ.</div>
<div class="q" id="p_27Ne_682"> <div class="p"> <table class="singleColumn"> <tr> <td> <div class="pN">682</div> <div class="G">“Gunnañce taramānānaṃ,</div> </td> </tr> <tr> <td> <div class="G">ujuṃ gacchati puṅgavo;</div> </td> </tr> <tr> <td> <div class="G">Sabbā tā ujuṃ gacchanti,</div> </td> </tr> <tr> <td> <div class="G">nette ujuṃ gate sati.</div> </td> </tr> </table> </div>
</div>
<div class="q" id="p_27Ne_683"> <div class="p"> <table class="singleColumn"> <tr> <td> <div class="pN">683</div> <div class="G">Evameva manussesu,</div> </td> </tr> <tr> <td> <div class="G">yo hoti seṭṭhasammato;</div> </td> </tr> <tr> <td> <div class="G">So sace dhammaṃ carati,</div> </td> </tr> <tr> <td> <div class="G">pageva itarā pajā;</div> </td> </tr> <tr> <td> <div class="G">Sabbaṃ raṭṭhaṃ sukhaṃ seti,</div> </td> </tr> <tr> <td> <div class="G">rājā ce hoti dhammiko”ti.</div> </td> </tr> </table> </div>
</div>
<div class="CENTER" id="p_27Ne_684">
<span class="pN">684</span>Idaṃ vāsanābhāgiyaṃ suttaṃ.</div>
<div class="q" id="p_27Ne_685"> <div class="divNumber">94.</div> <div class="p">
<span class="pN">685</span>Bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena sambahulā bhikkhū bhagavato cīvarakammaṃ karonti “niṭṭhitacīvaro bhagavā temāsaccayena cārikaṃ pakkamissatī”ti. Tena kho pana samayena isidattapurāṇā thapatayo sākete paṭivasanti kenaci deva karaṇīyena. Assosuṃ kho isidattapurāṇā thapatayo “sambahulā kira bhikkhū bhagavato cīvarakammaṃ karonti. Niṭṭhitacīvaro bhagavā temāsaccayena cārikaṃ pakkamissatī”ti. </div>
</div>
<div class="q" id="p_27Ne_686"> <div class="p">
<span class="pN">686</span>Atha kho isidattapurāṇā thapatayo magge purisaṃ ṭhapesuṃ “yadā tvaṃ, ambho purisa, passeyyāsi bhagavantaṃ āgacchantaṃ arahantaṃ sammāsambuddhaṃ, atha amhākaṃ āroceyyāsī”ti. Dvīhatīhaṃ ṭhito kho so puriso addasa bhagavantaṃ dūratova āgacchantaṃ, disvāna yena isidattapurāṇā thapatayo tenupasaṅkami, upasaṅkamitvā isidattapurāṇe thapatayo etadavoca—  “ayaṃ so, bhante bhagavā āgacchati arahaṃ sammāsambuddho, yassadāni kālaṃ maññathā”ti. </div>
</div>
<div class="q" id="p_27Ne_687"> <div class="p">
<span class="pN">687</span>Atha kho isidattapurāṇā thapatayo yena bhagavā tenupasaṅkamiṃsu, upasaṅkamitvā bhagavantaṃ abhivādetvā bhagavantaṃ piṭṭhito piṭṭhito anubandhiṃsu. Atha kho bhagavā maggā okkamma yena aññataraṃ rukkhamūlaṃ tenupasaṅkami, upasaṅkamitvā paññatte āsane nisīdi. Isidattapurāṇā thapatayo bhagavantaṃ abhivādetvā ekamantaṃ nisīdiṃsu, ekamantaṃ nisinnā kho isidattapurāṇā thapatayo bhagavantaṃ etadavocuṃ—  </div>
</div>
<div class="q" id="p_27Ne_688"> <div class="p">
<span class="pN">688</span>“Yadā mayaṃ, bhante, bhagavantaṃ suṇoma ‘sāvatthiyā kosalesu cārikaṃ pakkamissatī’ti, hoti no tasmiṃ samaye anattamanatā hoti domanassaṃ ‘dūre no bhagavā bhavissatī’ti. Yadā pana mayaṃ bhante bhagavantaṃ suṇoma ‘sāvatthiyā kosalesu cārikaṃ pakkanto’ti, hoti no tasmiṃ samaye anattamanatā hoti domanassaṃ ‘dūre no bhagavā’ti…pe… . </div>
</div>
<div class="q" id="p_27Ne_689"> <div class="p">
<span class="pN">689</span>Yadā pana mayaṃ, bhante, bhagavantaṃ suṇoma ‘kāsīsu magadhesu cārikaṃ pakkamissatī’ti, hoti no tasmiṃ samaye anattamanatā hoti domanassaṃ ‘dūre no bhagavā bhavissatī’ti. Yadā pana mayaṃ, bhante, bhagavantaṃ suṇoma ‘kāsīsu magadhesu cārikaṃ pakkanto’ti, anappakā no tasmiṃ samaye anattamanatā hoti anappakaṃ domanassaṃ ‘dūre no bhagavā’ti. </div>
</div>
<div class="q" id="p_27Ne_690"> <div class="p">
<span class="pN">690</span>Yadā pana mayaṃ, bhante, bhagavantaṃ suṇoma ‘magadhesu kāsīsu cārikaṃ pakkamissatī’ti, hoti no tasmiṃ samaye attamanatā hoti somanassaṃ ‘āsanne no bhagavā bhavissatī’ti. Yadā pana mayaṃ bhante bhagavantaṃ suṇoma ‘magadhesu kāsīsu cārikaṃ pakkanto’ti, hoti no tasmiṃ samaye attamanatā hoti somanassaṃ ‘āsanne no bhagavā’ti…pe… . </div>
</div>
<div class="q" id="p_27Ne_691"> <div class="p">
<span class="pN">691</span>Yadā pana mayaṃ, bhante, bhagavantaṃ suṇoma ‘kosalesu sāvatthiṃ cārikaṃ pakkamissatī’ti. Hoti no tasmiṃ samaye attamanatā hoti somanassaṃ ‘āsanne no bhagavā bhavissatī’ti. </div>
</div>
<div class="q" id="p_27Ne_692"> <div class="p">
<span class="pN">692</span>Yadā pana mayaṃ, bhante, bhagavantaṃ suṇoma ‘sāvatthiyaṃ viharati jetavane anāthapiṇḍikassa ārāme’ti hoti anappakā no tasmiṃ samaye attamanatā, hoti anappakaṃ somanassaṃ ‘āsanne no bhagavā’”ti. </div>
</div>
<div class="q" id="p_27Ne_693"> <div class="p">
<span class="pN">693</span>“Tasmātiha, thapatayo, sambādho gharāvāso rajāpatho, abbhokāso pabbajjā, alañca pana vo, thapatayo, appamādāyā”ti. “Atthi kho no, bhante, etamhā sambādhā añño sambādho sambādhataro ceva sambādhasaṅkhātataro cā”ti? “Katamo pana vo, thapatayo, etamhā sambādhā añño sambādho sambādhataro ceva sambādhasaṅkhātataro cā”ti? </div>
</div>
<div class="q" id="p_27Ne_694"> <div class="p">
<span class="pN">694</span>“Idha mayaṃ, bhante, yadā rājā pasenadi kosalo uyyānabhūmiṃ niyyātukāmo hoti, ye te rañño pasenadissa kosalassa nāgā opavayhā, te kappetvā yā tā rañño pasenadissa kosalassa pajāpatiyo piyā manāpā, tā ekaṃ purato ekaṃ pacchato nisīdāpema, tāsaṃ kho pana, bhante, bhaginīnaṃ evarūpo gandho hoti. Seyyathāpi nāma gandhakaraṇḍakassa tāvadeva vivariyamānassa, yathā taṃ rājakaññānaṃ gandhena vibhūsitānaṃ. Tāsaṃ kho pana, bhante, bhaginīnaṃ evarūpo kāyasamphasso hoti, seyyathāpi nāma tūlapicuno vā kappāsapicuno vā, yathā taṃ rājakaññānaṃ sukhedhitānaṃ. Tasmiṃ kho pana, bhante, samaye nāgopi rakkhitabbo hoti. Tāpi bhaginiyo rakkhitabbā honti. Attāpi rakkhitabbo hoti. Na kho pana mayaṃ, bhante, abhijānāma tāsu bhaginīsu pāpakaṃ cittaṃ uppādentā, ayaṃ kho no, bhante, etamhā sambādhā añño sambādho sambādhataro ceva sambādhasaṅkhātataro cā”ti. </div>
</div>
<div class="q" id="p_27Ne_695"> <div class="p">
<span class="pN">695</span>“Tasmātiha, thapatayo, sambādho gharāvāso rajāpatho, abbhokāso pabbajjā. Alañca pana vo, thapatayo, appamādāya. Catūhi kho, thapatayo, dhammehi samannāgato ariyasāvako sotāpanno hoti avinipātadhammo niyato sambodhiparāyaṇo. </div>
</div>
<div class="q" id="p_27Ne_696"> <div class="p">
<span class="pN">696</span>Katamehi catūhi? Idha, thapatayo, sutavā ariyasāvako buddhe aveccappasādena samannāgato hoti itipi so bhagavā arahaṃ…pe…  buddho bhagavāti, dhamme…pe…  saṃghe…pe…  vigatamalamaccherena cetasā agāraṃ ajjhāvasati, muttacāgo payatapāṇi vossaggarato yācayogo dānasaṃvibhāgarato appaṭivibhattaṃ. Imehi kho, thapatayo, catūhi dhammehi samannāgato ariyasāvako sotāpanno hoti avinipātadhammo niyato sambodhiparāyaṇo. </div>
</div>
<div class="q" id="p_27Ne_697"> <div class="p">
<span class="pN">697</span>Tumhe kho, thapatayo, buddhe aveccappasādena samannāgatā itipi so bhagavā arahaṃ…pe…  buddho bhagavāti, dhamme…pe…  saṃghe…pe…  yaṃ kho pana kiñci kule deyyadhammaṃ, sabbaṃ taṃ appaṭivibhattaṃ sīlavantehi kalyāṇadhammehi, taṃ kiṃ maññatha, thapatayo, katividhā te kosalesu manussā ye tumhākaṃ samasamā yadidaṃ dānasaṃvibhāgehī”ti? “Lābhā no, bhante, suladdhaṃ no, bhante, yesaṃ no bhagavā evaṃ pajānātī”ti. </div>
</div>
<div class="CENTER" id="p_27Ne_698">
<span class="pN">698</span>Idaṃ vāsanābhāgiyaṃ suttaṃ.</div>
<div class="q" id="p_27Ne_699"> <div class="divNumber">95.</div> <div class="p"> <table class="singleColumn"> <tr> <td> <div class="pN">699</div> <div class="G">“Ekapupphaṃ cajitvāna,</div> </td> </tr> <tr> <td> <div class="G">sahassaṃ kappakoṭiyo;</div> </td> </tr> <tr> <td> <div class="G">Deve ceva manusse ca,</div> </td> </tr> <tr> <td> <div class="G">sesena parinibbuto”ti.</div> </td> </tr> </table> </div>
</div>
<div class="CENTER" id="p_27Ne_700">
<span class="pN">700</span>Idaṃ vāsanābhāgiyaṃ suttaṃ.</div>
<div class="q" id="p_27Ne_701"> <div class="p"> <table class="singleColumn"> <tr> <td> <div class="pN">701</div> <div class="G">“Assatthe haritobhāse,</div> </td> </tr> <tr> <td> <div class="G">Saṃvirūḷhamhi pādape;</div> </td> </tr> <tr> <td> <div class="G">Ekaṃ buddhagataṃ saññaṃ,</div> </td> </tr> <tr> <td> <div class="G">Alabhiṃhaṃ patissato.</div> </td> </tr> </table> </div>
</div>
<div class="q" id="p_27Ne_702"> <div class="p"> <table class="singleColumn"> <tr> <td> <div class="pN">702</div> <div class="G">Ajja tiṃsaṃ tato kappā,</div> </td> </tr> <tr> <td> <div class="G">nābhijānāmi duggatiṃ;</div> </td> </tr> <tr> <td> <div class="G">Tisso vijjā sacchikatā,</div> </td> </tr> <tr> <td> <div class="G">tassā saññāya vāsanā”ti.</div> </td> </tr> </table> </div>
</div>
<div class="CENTER" id="p_27Ne_703">
<span class="pN">703</span>Idaṃ vāsanābhāgiyaṃ suttaṃ.</div>
<div class="q" id="p_27Ne_704"> <div class="p"> <table class="singleColumn"> <tr> <td> <div class="pN">704</div> <div class="G">“Piṇḍāya kosalaṃ puraṃ,</div> </td> </tr> <tr> <td> <div class="G">pāvisi aggapuggalo;</div> </td> </tr> <tr> <td> <div class="G">Anukampako purebhattaṃ,</div> </td> </tr> <tr> <td> <div class="G">taṇhānighātako muni.</div> </td> </tr> </table> </div>
</div>
<div class="q" id="p_27Ne_705"> <div class="p"> <table class="singleColumn"> <tr> <td> <div class="pN">705</div> <div class="G">Purisassa vaṭaṃsako hatthe,</div> </td> </tr> <tr> <td> <div class="G">Sabbapupphehilaṅkato;</div> </td> </tr> <tr> <td> <div class="G">So addasāsi sambuddhaṃ,</div> </td> </tr> <tr> <td> <div class="G">Bhikkhusaṃghapurakkhataṃ.</div> </td> </tr> </table> </div>
</div>
<div class="q" id="p_27Ne_706"> <div class="p"> <table class="singleColumn"> <tr> <td> <div class="pN">706</div> <div class="G">Pavisantaṃ rājamaggena,</div> </td> </tr> <tr> <td> <div class="G">devamānusapūjitaṃ;</div> </td> </tr> <tr> <td> <div class="G">Haṭṭho cittaṃ pasādetvā,</div> </td> </tr> <tr> <td> <div class="G">sambuddhamupasaṅkami.</div> </td> </tr> </table> </div>
</div>
<div class="q" id="p_27Ne_707"> <div class="p"> <table class="singleColumn"> <tr> <td> <div class="pN">707</div> <div class="G">So taṃ vaṭaṃsakaṃ surabhiṃ,</div> </td> </tr> <tr> <td> <div class="G">vaṇṇavantaṃ manoramaṃ;</div> </td> </tr> <tr> <td> <div class="G">Sambuddhassupanāmesi,</div> </td> </tr> <tr> <td> <div class="G">pasanno sehi pāṇibhi.</div> </td> </tr> </table> </div>
</div>
<div class="q" id="p_27Ne_708"> <div class="p"> <table class="singleColumn"> <tr> <td> <div class="pN">708</div> <div class="G">Tato aggisikhā vaṇṇā,</div> </td> </tr> <tr> <td> <div class="G">buddhassa lapanantarā;</div> </td> </tr> <tr> <td> <div class="G">Sahassaraṃsi vijjuriva,</div> </td> </tr> <tr> <td> <div class="G">okkā nikkhami ānanā.</div> </td> </tr> </table> </div>
</div>
<div class="q" id="p_27Ne_709"> <div class="p"> <table class="singleColumn"> <tr> <td> <div class="pN">709</div> <div class="G">Padakkhiṇaṃ karitvāna,</div> </td> </tr> <tr> <td> <div class="G">sīse ādiccabandhuno;</div> </td> </tr> <tr> <td> <div class="G">Tikkhattuṃ parivaṭṭetvā,</div> </td> </tr> <tr> <td> <div class="G">muddhanantaradhāyatha.</div> </td> </tr> </table> </div>
</div>
<div class="q" id="p_27Ne_710"> <div class="p"> <table class="singleColumn"> <tr> <td> <div class="pN">710</div> <div class="G">Idaṃ disvā acchariyaṃ,</div> </td> </tr> <tr> <td> <div class="G">abbhutaṃ lomahaṃsanaṃ;</div> </td> </tr> <tr> <td> <div class="G">Ekaṃsaṃ cīvaraṃ katvā,</div> </td> </tr> <tr> <td> <div class="G">ānando etadabravi.</div> </td> </tr> </table> </div>
</div>
<div class="q" id="p_27Ne_711"> <div class="p"> <table class="singleColumn"> <tr> <td> <div class="pN">711</div> <div class="G">‘Ko hetu sitakammassa,</div> </td> </tr> <tr> <td> <div class="G">byākarohi mahāmune;</div> </td> </tr> <tr> <td> <div class="G">Dhammāloko bhavissati,</div> </td> </tr> <tr> <td> <div class="G">kaṅkhaṃ vitara no mune.</div> </td> </tr> </table> </div>
</div>
<div class="q" id="p_27Ne_712"> <div class="p"> <table class="singleColumn"> <tr> <td> <div class="pN">712</div> <div class="G">Yassa taṃ sabbadhammesu,</div> </td> </tr> <tr> <td> <div class="G">sadā ñāṇaṃ pavattati;</div> </td> </tr> <tr> <td> <div class="G">Kaṅkhiṃ vematikaṃ theraṃ,</div> </td> </tr> <tr> <td> <div class="G">ānandaṃ etadabravi.</div> </td> </tr> </table> </div>
</div>
<div class="q" id="p_27Ne_713"> <div class="p"> <table class="singleColumn"> <tr> <td> <div class="pN">713</div> <div class="G">Yo so ānanda puriso,</div> </td> </tr> <tr> <td> <div class="G">mayi cittaṃ pasādayi;</div> </td> </tr> <tr> <td> <div class="G">Caturāsītikappāni,</div> </td> </tr> <tr> <td> <div class="G">duggatiṃ na gamissati.</div> </td> </tr> </table> </div>
</div>
<div class="q" id="p_27Ne_714"> <div class="p"> <table class="singleColumn"> <tr> <td> <div class="pN">714</div> <div class="G">Devesu devasobhaggaṃ,</div> </td> </tr> <tr> <td> <div class="G">dibbaṃ rajjaṃ pasāsiya;</div> </td> </tr> <tr> <td> <div class="G">Manujesu manujindo,</div> </td> </tr> <tr> <td> <div class="G">rājā raṭṭhe bhavissati.</div> </td> </tr> </table> </div>
</div>
<div class="q" id="p_27Ne_715"> <div class="p"> <table class="singleColumn"> <tr> <td> <div class="pN">715</div> <div class="G">So carimaṃ pabbajitvā,</div> </td> </tr> <tr> <td> <div class="G">Sacchikatvā ca dhammataṃ;</div> </td> </tr> <tr> <td> <div class="G">Paccekabuddho dhutarāgo,</div> </td> </tr> <tr> <td> <div class="G">Vaṭaṃsako nāma bhavissati.</div> </td> </tr> </table> </div>
</div>
<div class="q" id="p_27Ne_716"> <div class="p"> <table class="singleColumn"> <tr> <td> <div class="pN">716</div> <div class="G">Natthi citte pasannamhi,</div> </td> </tr> <tr> <td> <div class="G">appakā nāma dakkhiṇā;</div> </td> </tr> <tr> <td> <div class="G">Tathāgate vā sambuddhe,</div> </td> </tr> <tr> <td> <div class="G">atha vā tassa sāvake.</div> </td> </tr> </table> </div>
</div>
<div class="q" id="p_27Ne_717"> <div class="p"> <table class="singleColumn"> <tr> <td> <div class="pN">717</div> <div class="G">Evaṃ acintiyā buddhā,</div> </td> </tr> <tr> <td> <div class="G">Buddhadhammā acintiyā;</div> </td> </tr> <tr> <td> <div class="G">Acintiye pasannānaṃ,</div> </td> </tr> <tr> <td> <div class="G">Vipāko hoti acintiyo’”ti.</div> </td> </tr> </table> </div>
</div>
<div class="CENTER" id="p_27Ne_718">
<span class="pN">718</span>Idaṃ vāsanābhāgiyaṃ suttaṃ.</div>
<div class="q" id="p_27Ne_719"> <div class="divNumber">96.</div> <div class="p">
<span class="pN">719</span>“Idhāhaṃ, bhikkhave, ekaccaṃ puggalaṃ pasannacittaṃ evaṃ cetasā ceto paricca pajānāmi yathā kho ayaṃ puggalo iriyati, yañca paṭipadaṃ paṭipanno, yañca maggaṃ samārūḷho. Imamhi cāyaṃ samaye kālaṃ kareyya, yathābhataṃ nikkhitto evaṃ sagge. Taṃ kissa hetu? Cittaṃ hissa, bhikkhave, pasannaṃ, cetopasādahetu kho pana evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti. Etamatthaṃ bhagavā avoca, tatthetaṃ iti vuccati—  </div>
</div>
<div class="q" id="p_27Ne_720"> <div class="p"> <table class="singleColumn"> <tr> <td> <div class="pN">720</div> <div class="G">“Pasannacittaṃ ñatvāna,</div> </td> </tr> <tr> <td> <div class="G">ekaccaṃ idha puggalaṃ;</div> </td> </tr> <tr> <td> <div class="G">Etamatthañca byākāsi,</div> </td> </tr> <tr> <td> <div class="G">buddho bhikkhūna santike.</div> </td> </tr> </table> </div>
</div>
<div class="q" id="p_27Ne_721"> <div class="p"> <table class="singleColumn"> <tr> <td> <div class="pN">721</div> <div class="G">Imamhi cāyaṃ samaye,</div> </td> </tr> <tr> <td> <div class="G">kālaṃ kayirātha puggalo;</div> </td> </tr> <tr> <td> <div class="G">Saggamhi upapajjeyya,</div> </td> </tr> <tr> <td> <div class="G">cittaṃ hissa pasāditaṃ.</div> </td> </tr> </table> </div>
</div>
<div class="q" id="p_27Ne_722"> <div class="p"> <table class="singleColumn"> <tr> <td> <div class="pN">722</div> <div class="G">Cetopasādahetu hi,</div> </td> </tr> <tr> <td> <div class="G">sattā gacchanti suggatiṃ;</div> </td> </tr> <tr> <td> <div class="G">Yathābhataṃ nikkhipeyya,</div> </td> </tr> <tr> <td> <div class="G">evamevaṃ tathāvidho;</div> </td> </tr> <tr> <td> <div class="G">Kāyassa bhedā sappañño,</div> </td> </tr> <tr> <td> <div class="G">saggaṃ so upapajjatī”ti.</div> </td> </tr> </table> </div>
</div>
<div class="q" id="p_27Ne_723"> <div class="p">
<span class="pN">723</span>“Ayampi attho vutto bhagavatā iti me sutan”ti. </div>
</div>
<div class="CENTER" id="p_27Ne_724">
<span class="pN">724</span>Idaṃ vāsanābhāgiyaṃ suttaṃ.</div>
<div class="q" id="p_27Ne_725"> <div class="p"> <table class="singleColumn"> <tr> <td> <div class="pN">725</div> <div class="G">“Suvaṇṇacchadanaṃ nāvaṃ,</div> </td> </tr> <tr> <td> <div class="G">Nāri āruyha tiṭṭhasi;</div> </td> </tr> <tr> <td> <div class="G">Ogāhasi pokkharaṇiṃ,</div> </td> </tr> <tr> <td> <div class="G">Padmaṃ chindasi pāṇinā.</div> </td> </tr> </table> </div>
</div>
<div class="q" id="p_27Ne_726"> <div class="p"> <table class="singleColumn"> <tr> <td> <div class="pN">726</div> <div class="G">Kena te tādiso vaṇṇo,</div> </td> </tr> <tr> <td> <div class="G">ānubhāvo juti ca te;</div> </td> </tr> <tr> <td> <div class="G">Uppajjanti ca te bhogā,</div> </td> </tr> <tr> <td> <div class="G">ye keci manasicchitā.</div> </td> </tr> </table> </div>
</div>
<div class="q" id="p_27Ne_727"> <div class="p"> <table class="singleColumn"> <tr> <td> <div class="pN">727</div> <div class="G">Pucchitā devate saṃsa,</div> </td> </tr> <tr> <td> <div class="G">kissa kammassidaṃ phalaṃ;</div> </td> </tr> <tr> <td> <div class="G">Sā devatā attamanā,</div> </td> </tr> <tr> <td> <div class="G">devarājena pucchitā.</div> </td> </tr> </table> </div>
</div>
<div class="q" id="p_27Ne_728"> <div class="p"> <table class="singleColumn"> <tr> <td> <div class="pN">728</div> <div class="G">Pañhaṃ puṭṭhā viyākāsi,</div> </td> </tr> <tr> <td> <div class="G">sakkassa iti me sutaṃ;</div> </td> </tr> <tr> <td> <div class="G">Addhānaṃ paṭipannāhaṃ,</div> </td> </tr> <tr> <td> <div class="G">disvā thūpaṃ manoramaṃ.</div> </td> </tr> </table> </div>
</div>
<div class="q" id="p_27Ne_729"> <div class="p"> <table class="singleColumn"> <tr> <td> <div class="pN">729</div> <div class="G">Tattha cittaṃ pasādesiṃ,</div> </td> </tr> <tr> <td> <div class="G">Kassapassa yasassino;</div> </td> </tr> <tr> <td> <div class="G">Paddhapupphehi pūjesiṃ,</div> </td> </tr> <tr> <td> <div class="G">Pasannā sehi tasseva;</div> </td> </tr> <tr> <td> <div class="G">Kammassa phalaṃ vipāko,</div> </td> </tr> <tr> <td> <div class="G">Etādisaṃ katapuññā labhantī”ti.</div> </td> </tr> </table> </div>
</div>
<div class="CENTER" id="p_27Ne_730">
<span class="pN">730</span>Idaṃ vāsanābhāgiyaṃ suttaṃ.</div>
<div class="q" id="p_27Ne_731"> <div class="p">
<span class="pN">731</span>“Dānakathā sīlakathā saggakathā puññakathā puññavipākakathā”ti. </div>
</div>
<div class="CENTER" id="p_27Ne_732">
<span class="pN">732</span>Idaṃ vāsanābhāgiyaṃ suttaṃ.</div>
<div class="q" id="p_27Ne_733"> <div class="p">
<span class="pN">733</span>“Api cāpi paṃsuthūpesu uddissakatesu dasabaladharānaṃ tatthapi kāraṃ katvā saggesu narā pamodantī”ti. </div>
</div>
<div class="CENTER" id="p_27Ne_734">
<span class="pN">734</span>Idaṃ vāsanābhāgiyaṃ suttaṃ.</div>
<div class="q" id="p_27Ne_735"> <div class="divNumber">97.</div> <div class="p"> <table class="singleColumn"> <tr> <td> <div class="pN">735</div> <div class="G">“Devaputtasarīravaṇṇā,</div> </td> </tr> <tr> <td> <div class="G">sabbe subhagasaṇṭhitī;</div> </td> </tr> <tr> <td> <div class="G">Udakena paṃsuṃ temetvā,</div> </td> </tr> <tr> <td> <div class="G">thūpaṃ vaḍḍhetha kassapaṃ.</div> </td> </tr> </table> </div>
</div>
<div class="q" id="p_27Ne_736"> <div class="p"> <table class="singleColumn"> <tr> <td> <div class="pN">736</div> <div class="G">Ayaṃ sugatte sugatassa thūpo,</div> </td> </tr> <tr> <td> <div class="G">Mahesino dasabaladhammadhārino;</div> </td> </tr> <tr> <td> <div class="G">Tasmiṃ ime devamanujā pasannā,</div> </td> </tr> <tr> <td> <div class="G">Kāraṃ karontā jarāmaraṇā pamuccare”ti.</div> </td> </tr> </table> </div>
</div>
<div class="CENTER" id="p_27Ne_737">
<span class="pN">737</span>Idaṃ vāsanābhāgiyaṃ suttaṃ.</div>
<div class="q" id="p_27Ne_738"> <div class="p"> <table class="singleColumn"> <tr> <td> <div class="pN">738</div> <div class="G">“Uḷāraṃ vata taṃ āsi,</div> </td> </tr> <tr> <td> <div class="G">yāhaṃ thūpaṃ mahesino;</div> </td> </tr> <tr> <td> <div class="G">Uppalāni ca cattāri,</div> </td> </tr> <tr> <td> <div class="G">mālañca abhiropayiṃ.</div> </td> </tr> </table> </div>
</div>
<div class="q" id="p_27Ne_739"> <div class="p"> <table class="singleColumn"> <tr> <td> <div class="pN">739</div> <div class="G">Ajja tiṃsaṃ tato kappā,</div> </td> </tr> <tr> <td> <div class="G">Nābhijānāmi duggatiṃ;</div> </td> </tr> <tr> <td> <div class="G">Vinipātaṃ na gacchāmi,</div> </td> </tr> <tr> <td> <div class="G">Thūpaṃ pūjetva satthuno”ti.</div> </td> </tr> </table> </div>
</div>
<div class="CENTER" id="p_27Ne_740">
<span class="pN">740</span>Idaṃ vāsanābhāgiyaṃ suttaṃ.</div>
<div class="q" id="p_27Ne_741"> <div class="p"> <table class="singleColumn"> <tr> <td> <div class="pN">741</div> <div class="G">“Bāttiṃsalakkhaṇadharassa,</div> </td> </tr> <tr> <td> <div class="G">Vijitavijayassa lokanāthassa;</div> </td> </tr> <tr> <td> <div class="G">Satasahassaṃ kappe,</div> </td> </tr> <tr> <td> <div class="G">Mudito thūpaṃ apūjesi.</div> </td> </tr> </table> </div>
</div>
<div class="q" id="p_27Ne_742"> <div class="p"> <table class="singleColumn"> <tr> <td> <div class="pN">742</div> <div class="G">Yaṃ mayā pasutaṃ puññaṃ,</div> </td> </tr> <tr> <td> <div class="G">Tena ca puññena deva sobhaggaṃ;</div> </td> </tr> <tr> <td> <div class="G">Rajjāni ca kāritāni,</div> </td> </tr> <tr> <td> <div class="G">Anāgantuna vinipātaṃ.</div> </td> </tr> </table> </div>
</div>
<div class="q" id="p_27Ne_743"> <div class="p"> <table class="singleColumn"> <tr> <td> <div class="pN">743</div> <div class="G">Yaṃ cakkhu adantadamakassa,</div> </td> </tr> <tr> <td> <div class="G">Sāsane paṇihitaṃ tathā;</div> </td> </tr> <tr> <td> <div class="G">Cittaṃ taṃ me sabbaṃ,</div> </td> </tr> <tr> <td> <div class="G">Laddhaṃ vimuttacittamhi vidhūtalato”ti.</div> </td> </tr> </table> </div>
</div>
<div class="CENTER" id="p_27Ne_744">
<span class="pN">744</span>Idaṃ vāsanābhāgiyaṃ suttaṃ.</div>
<div class="q" id="p_27Ne_745"> <div class="divNumber">98.</div> <div class="p"> <table class="singleColumn"> <tr> <td> <div class="pN">745</div> <div class="G">“Sāmākapatthodanamattameva hi,</div> </td> </tr> <tr> <td> <div class="G">Paccekabuddhamhi adāsi dakkhiṇaṃ;</div> </td> </tr> <tr> <td> <div class="G">Vimuttacitte akhile anāsave,</div> </td> </tr> <tr> <td> <div class="G">Araṇavihārimhi asaṅgamānase.</div> </td> </tr> </table> </div>
</div>
<div class="q" id="p_27Ne_746"> <div class="p"> <table class="singleColumn"> <tr> <td> <div class="pN">746</div> <div class="G">Tasmiñca okappayi dhammamuttamaṃ,</div> </td> </tr> <tr> <td> <div class="G">Tasmiñca dhamme paṇidhesiṃ mānasaṃ;</div> </td> </tr> <tr> <td> <div class="G">Evaṃvihārīhi me saṅgamo siyā,</div> </td> </tr> <tr> <td> <div class="G">Bhave kudāsupi ca mā apekkhavā.</div> </td> </tr> </table> </div>
</div>
<div class="q" id="p_27Ne_747"> <div class="p"> <table class="singleColumn"> <tr> <td> <div class="pN">747</div> <div class="G">Tasseva kammassa vipākato ahaṃ,</div> </td> </tr> <tr> <td> <div class="G">Sahassakkhattuṃ kurusūpapajjatha;</div> </td> </tr> <tr> <td> <div class="G">Dīghāyukesu amamesu pāṇisu,</div> </td> </tr> <tr> <td> <div class="G">Visesagāmīsu ahīnagāmisu.</div> </td> </tr> </table> </div>
</div>
<div class="q" id="p_27Ne_748"> <div class="p"> <table class="singleColumn"> <tr> <td> <div class="pN">748</div> <div class="G">Tasseva kammassa vipākato ahaṃ,</div> </td> </tr> <tr> <td> <div class="G">Sahassakkhattuṃ tidasopapajjatha;</div> </td> </tr> <tr> <td> <div class="G">Vicitramālābharaṇānulepisu,</div> </td> </tr> <tr> <td> <div class="G">Visiṭṭhakāyūpagato yasassisu.</div> </td> </tr> </table> </div>
</div>
<div class="q" id="p_27Ne_749"> <div class="p"> <table class="singleColumn"> <tr> <td> <div class="pN">749</div> <div class="G">Tasseva kammassa vipākato ahaṃ,</div> </td> </tr> <tr> <td> <div class="G">Vimuttacitto akhilo anāsavo;</div> </td> </tr> <tr> <td> <div class="G">Imehi me antimadehadhāribhi,</div> </td> </tr> <tr> <td> <div class="G">Samāgamo āsi hitāhitāsihi.</div> </td> </tr> </table> </div>
</div>
<div class="q" id="p_27Ne_750"> <div class="p"> <table class="singleColumn"> <tr> <td> <div class="pN">750</div> <div class="G">Paccakkhaṃ khvimaṃ avaca tathāgato jino,</div> </td> </tr> <tr> <td> <div class="G">Samijjhate sīlavato yadicchati;</div> </td> </tr> <tr> <td> <div class="G">Yathā yathā me manasā vicintitaṃ,</div> </td> </tr> <tr> <td> <div class="G">Tathā samiddhaṃ ayamantimo bhavo”ti.</div> </td> </tr> </table> </div>
</div>
<div class="CENTER" id="p_27Ne_751">
<span class="pN">751</span>Idaṃ vāsanābhāgiyaṃ suttaṃ.</div>
<div class="q" id="p_27Ne_752"> <div class="p"> <table class="singleColumn"> <tr> <td> <div class="pN">752</div> <div class="G">“Ekatiṃsamhi kappamhi jino anejo,</div> </td> </tr> <tr> <td> <div class="G">Anantadassī bhagavā sikhīti;</div> </td> </tr> <tr> <td> <div class="G">Tassāpi rājā bhātā sikhiddhe,</div> </td> </tr> <tr> <td> <div class="G">Buddhe ca dhamme ca abhippasanno.</div> </td> </tr> </table> </div>
</div>
<div class="q" id="p_27Ne_753"> <div class="p"> <table class="singleColumn"> <tr> <td> <div class="pN">753</div> <div class="G">Parinibbute lokavināyakamhi,</div> </td> </tr> <tr> <td> <div class="G">Thūpaṃ sakāsi vipulaṃ mahantaṃ;</div> </td> </tr> <tr> <td> <div class="G">Samantato gāvutikaṃ mahesino,</div> </td> </tr> <tr> <td> <div class="G">Devātidevassa naruttamassa.</div> </td> </tr> </table> </div>
</div>
<div class="q" id="p_27Ne_754"> <div class="p"> <table class="singleColumn"> <tr> <td> <div class="pN">754</div> <div class="G">Tasmiṃ manusso balimābhihārī,</div> </td> </tr> <tr> <td> <div class="G">Paggayha jātisumanaṃ pahaṭṭho;</div> </td> </tr> <tr> <td> <div class="G">Vātena pupphaṃ patitassa ekaṃ,</div> </td> </tr> <tr> <td> <div class="G">Tāhaṃ gahetvāna tasseva dāsi.</div> </td> </tr> </table> </div>
</div>
<div class="q" id="p_27Ne_755"> <div class="p"> <table class="singleColumn"> <tr> <td> <div class="pN">755</div> <div class="G">So maṃ avocābhipasannacitto,</div> </td> </tr> <tr> <td> <div class="G">Tuyhameva etaṃ pupphaṃ dadāmi;</div> </td> </tr> <tr> <td> <div class="G">Tāhaṃ gahetvā abhiropayesiṃ,</div> </td> </tr> <tr> <td> <div class="G">Punappunaṃ buddhamanussaranto.</div> </td> </tr> </table> </div>
</div>
<div class="q" id="p_27Ne_756"> <div class="p"> <table class="singleColumn"> <tr> <td> <div class="pN">756</div> <div class="G">Ajja tiṃsaṃ tato kappā,</div> </td> </tr> <tr> <td> <div class="G">nābhijānāmi duggatiṃ;</div> </td> </tr> <tr> <td> <div class="G">Vinipātañca na gacchāmi,</div> </td> </tr> <tr> <td> <div class="G">thūpapūjāyidaṃ phalan”ti.</div> </td> </tr> </table> </div>
</div>
<div class="CENTER" id="p_27Ne_757">
<span class="pN">757</span>Idaṃ vāsanābhāgiyaṃ suttaṃ.</div>
<div class="q" id="p_27Ne_758"> <div class="p"> <table class="singleColumn"> <tr> <td> <div class="pN">758</div> <div class="G">“Kapilaṃ nāma nagaraṃ,</div> </td> </tr> <tr> <td> <div class="G">suvibhattaṃ mahāpathaṃ;</div> </td> </tr> <tr> <td> <div class="G">Ākiṇṇamiddhaṃ phītañca,</div> </td> </tr> <tr> <td> <div class="G">brahmadattassa rājino.</div> </td> </tr> </table> </div>
</div>
<div class="q" id="p_27Ne_759"> <div class="p"> <table class="singleColumn"> <tr> <td> <div class="pN">759</div> <div class="G">Kummāsaṃ vikkiṇiṃ tattha,</div> </td> </tr> <tr> <td> <div class="G">pañcālānaṃ puruttame;</div> </td> </tr> <tr> <td> <div class="G">Sohaṃ addasiṃ sambuddhaṃ,</div> </td> </tr> <tr> <td> <div class="G">upariṭṭhaṃ yasassinaṃ.</div> </td> </tr> </table> </div>
</div>
<div class="q" id="p_27Ne_760"> <div class="p"> <table class="singleColumn"> <tr> <td> <div class="pN">760</div> <div class="G">Haṭṭho cittaṃ pasādetvā,</div> </td> </tr> <tr> <td> <div class="G">nimantesiṃ naruttamaṃ;</div> </td> </tr> <tr> <td> <div class="G">Ariṭṭhaṃ dhuvabhattena,</div> </td> </tr> <tr> <td> <div class="G">yaṃ me gehamhi vijjatha.</div> </td> </tr> </table> </div>
</div>
<div class="q" id="p_27Ne_761"> <div class="p"> <table class="singleColumn"> <tr> <td> <div class="pN">761</div> <div class="G">Tato ca kattiko puṇṇo,</div> </td> </tr> <tr> <td> <div class="G">puṇṇamāsī upaṭṭhitā;</div> </td> </tr> <tr> <td> <div class="G">Navaṃ dussayugaṃ gayha,</div> </td> </tr> <tr> <td> <div class="G">ariṭṭhassopanāmayiṃ.</div> </td> </tr> </table> </div>
</div>
<div class="q" id="p_27Ne_762"> <div class="p"> <table class="singleColumn"> <tr> <td> <div class="pN">762</div> <div class="G">Pasannacittaṃ ñatvāna,</div> </td> </tr> <tr> <td> <div class="G">paṭiggaṇhi naruttamo;</div> </td> </tr> <tr> <td> <div class="G">Anukampako kāruṇiko,</div> </td> </tr> <tr> <td> <div class="G">taṇhānighātako muni.</div> </td> </tr> </table> </div>
</div>
<div class="q" id="p_27Ne_763"> <div class="p"> <table class="singleColumn"> <tr> <td> <div class="pN">763</div> <div class="G">Tāhaṃ kammaṃ karitvāna,</div> </td> </tr> <tr> <td> <div class="G">kalyāṇaṃ buddhavaṇṇitaṃ;</div> </td> </tr> <tr> <td> <div class="G">Deve ceva manusse ca,</div> </td> </tr> <tr> <td> <div class="G">sandhāvitvā tato cuto.</div> </td> </tr> </table> </div>
</div>
<div class="q" id="p_27Ne_764"> <div class="p"> <table class="singleColumn"> <tr> <td> <div class="pN">764</div> <div class="G">Bārāṇasiyaṃ nagare,</div> </td> </tr> <tr> <td> <div class="G">seṭṭhissa ekaputtako;</div> </td> </tr> <tr> <td> <div class="G">Aḍḍhe kulasmiṃ uppajjiṃ,</div> </td> </tr> <tr> <td> <div class="G">pāṇehi ca piyataro.</div> </td> </tr> </table> </div>
</div>
<div class="q" id="p_27Ne_765"> <div class="p"> <table class="singleColumn"> <tr> <td> <div class="pN">765</div> <div class="G">Tato ca viññutaṃ patto,</div> </td> </tr> <tr> <td> <div class="G">devaputtena codito;</div> </td> </tr> <tr> <td> <div class="G">Pāsādā orūhitvāna,</div> </td> </tr> <tr> <td> <div class="G">sambuddhamupasaṅkamiṃ.</div> </td> </tr> </table> </div>
</div>
<div class="q" id="p_27Ne_766"> <div class="p"> <table class="singleColumn"> <tr> <td> <div class="pN">766</div> <div class="G">So me dhammamadesayi,</div> </td> </tr> <tr> <td> <div class="G">anukampāya gotamo;</div> </td> </tr> <tr> <td> <div class="G">Dukkhaṃ dukkhasamuppādaṃ,</div> </td> </tr> <tr> <td> <div class="G">dukkhassa ca atikkamaṃ.</div> </td> </tr> </table> </div>
</div>
<div class="q" id="p_27Ne_767"> <div class="p"> <table class="singleColumn"> <tr> <td> <div class="pN">767</div> <div class="G">Ariyaṃ aṭṭhaṅgikaṃ maggaṃ,</div> </td> </tr> <tr> <td> <div class="G">dukkhūpasamagāminaṃ;</div> </td> </tr> <tr> <td> <div class="G">Cattāri ariyasaccāni,</div> </td> </tr> <tr> <td> <div class="G">muni dhammamadesayi.</div> </td> </tr> </table> </div>
</div>
<div class="q" id="p_27Ne_768"> <div class="p"> <table class="singleColumn"> <tr> <td> <div class="pN">768</div> <div class="G">Tassāhaṃ vacanaṃ sutvā,</div> </td> </tr> <tr> <td> <div class="G">vihariṃ sāsane rato;</div> </td> </tr> <tr> <td> <div class="G">Samathaṃ paṭivijjhāhaṃ,</div> </td> </tr> <tr> <td> <div class="G">rattindivamatandito.</div> </td> </tr> </table> </div>
</div>
<div class="q" id="p_27Ne_769"> <div class="p"> <table class="singleColumn"> <tr> <td> <div class="pN">769</div> <div class="G">Ajjhattañca bahiddhā ca,</div> </td> </tr> <tr> <td> <div class="G">ye me vijjiṃsu āsavā;</div> </td> </tr> <tr> <td> <div class="G">Sabbe āsuṃ samucchinnā,</div> </td> </tr> <tr> <td> <div class="G">na ca uppajjare puna.</div> </td> </tr> </table> </div>
</div>
<div class="q" id="p_27Ne_770"> <div class="p"> <table class="singleColumn"> <tr> <td> <div class="pN">770</div> <div class="G">Pariyantakataṃ dukkhaṃ,</div> </td> </tr> <tr> <td> <div class="G">carimoyaṃ samussayo;</div> </td> </tr> <tr> <td> <div class="G">Jātimaraṇasaṃsāro,</div> </td> </tr> <tr> <td> <div class="G">natthi dāni punabbhavo”ti.</div> </td> </tr> </table> </div>
</div>
<div class="CENTER" id="p_27Ne_771">
<span class="pN">771</span>Idaṃ vāsanābhāgiyaṃ suttaṃ.</div>
<div class="q" id="p_27Ne_772"> <div class="divNumber">99.</div> <div class="p">
<span class="pN">772</span>Tattha katamaṃ nibbedhabhāgiyaṃ suttaṃ? </div>
</div>
<div class="q" id="p_27Ne_773"> <div class="p"> <table class="singleColumn"> <tr> <td> <div class="pN">773</div> <div class="G">“Uddhaṃ adho sabbadhi vippamutto,</div> </td> </tr> <tr> <td> <div class="G">Ayaṃ ahasmīti anānupassī;</div> </td> </tr> <tr> <td> <div class="G">Evaṃ vimutto udatāri oghaṃ,</div> </td> </tr> <tr> <td> <div class="G">Atiṇṇapubbaṃ apunabbhavāyā”ti.</div> </td> </tr> </table> </div>
</div>
<div class="CENTER" id="p_27Ne_774">
<span class="pN">774</span>Idaṃ nibbedhabhāgiyaṃ suttaṃ.</div>
<div class="q" id="p_27Ne_775"> <div class="p">
<span class="pN">775</span>“Sīlavato, ānanda, na cetanā karaṇīyā ‘kinti me avippaṭisāro jāyeyyā’ti. Dhammatā esā, ānanda, yaṃ sīlavato avippaṭisāro jāyeyya. Avippaṭisārinā, ānanda, na cetanā karaṇīyā ‘kinti me pāmojjaṃ jāyeyyā’ti. Dhammatā esā, ānanda, yaṃ avippaṭisārino pāmojjaṃ jāyeyya. Pamuditena, ānanda, na cetanā karaṇīyā ‘kinti me pīti jāyeyyā’ti. Dhammatā esā, ānanda, yaṃ pamuditassa pīti jāyeyya. Pītimanassa, ānanda, na cetanā karaṇīyā ‘kinti me kāyo passambheyyā’ti. Dhammatā esā, ānanda, yaṃ pītimanassa kāyo passambheyya. Passaddhakāyassa, ānanda, na cetanā karaṇīyā ‘kintāhaṃ sukhaṃ vediyeyyan’ti. Dhammatā esā, ānanda, yaṃ passaddhakāyo sukhaṃ vediyeyya. Sukhino ānanda, na cetanā karaṇīyā ‘kinti me samādhi jāyeyyā’ti. Dhammatā esā, ānanda, yaṃ sukhino samādhi jāyeyya. Samāhitassa, ānanda, na cetanā karaṇīyā ‘kintāhaṃ yathābhūtaṃ pajāneyyan’ti. Dhammatā esā, ānanda, yaṃ samāhito yathābhūtaṃ pajāneyya. Yathābhūtaṃ pajānatā, ānanda, na cetanā karaṇīyā ‘kinti me nibbidā jāyeyyā’ti. Dhammatā esā, ānanda, yaṃ yathābhūtaṃ pajānanto nibbindeyya. Nibbindantena, ānanda, na cetanā karaṇīyā ‘kinti me virāgo jāyeyyā’ti. Dhammatā esā, ānanda, yaṃ nibbindanto virajjeyya. Virajjantena, ānanda, na cetanā karaṇīyā ‘kinti me vimutti jāyeyyā’ti. Dhammatā esā, ānanda, yaṃ virajjanto vimucceyya. Vimuttena, ānanda, na cetanā karaṇīyā ‘kinti me vimuttiñāṇadassanaṃ uppajjeyyā’ti. Dhammatā esā, ānanda, yaṃ vimuttassa vimuttiñāṇadassanaṃ uppajjeyyā”ti. </div>
</div>
<div class="CENTER" id="p_27Ne_776">
<span class="pN">776</span>Idaṃ nibbedhabhāgiyaṃ suttaṃ.</div>
<div class="q" id="p_27Ne_777"> <div class="divNumber">100.</div> <div class="p"> <table class="singleColumn"> <tr> <td> <div class="pN">777</div> <div class="G">“Yadā have pātubhavanti dhammā,</div> </td> </tr> <tr> <td> <div class="G">Ātāpino jhāyato brāhmaṇassa;</div> </td> </tr> <tr> <td> <div class="G">Athassa kaṅkhā vapayanti sabbā,</div> </td> </tr> <tr> <td> <div class="G">Yato pajānāti sahetudhamman”ti.</div> </td> </tr> </table> </div>
</div>
<div class="CENTER" id="p_27Ne_778">
<span class="pN">778</span>Idaṃ nibbedhabhāgiyaṃ suttaṃ.</div>
<div class="q" id="p_27Ne_779"> <div class="p"> <table class="singleColumn"> <tr> <td> <div class="pN">779</div> <div class="G">“Yadā have pātubhavanti dhammā,</div> </td> </tr> <tr> <td> <div class="G">Ātāpino jhāyato brāhmaṇassa;</div> </td> </tr> <tr> <td> <div class="G">Athassa kaṅkhā vapayanti sabbā,</div> </td> </tr> <tr> <td> <div class="G">Yato khayaṃ paccayānaṃ avedī”ti.</div> </td> </tr> </table> </div>
</div>
<div class="CENTER" id="p_27Ne_780">
<span class="pN">780</span>Idaṃ nibbedhabhāgiyaṃ suttaṃ.</div>
<div class="q" id="p_27Ne_781"> <div class="p"> <table class="singleColumn"> <tr> <td> <div class="pN">781</div> <div class="G">“Kiṃ nu kujjhasi mā kujjhi,</div> </td> </tr> <tr> <td> <div class="G">Akkodho tissa te varaṃ;</div> </td> </tr> <tr> <td> <div class="G">Kodhamānamakkhavinayatthaṃ hi,</div> </td> </tr> <tr> <td> <div class="G">Tissa brahmacariyaṃ vussatī”ti.</div> </td> </tr> </table> </div>
</div>
<div class="CENTER" id="p_27Ne_782">
<span class="pN">782</span>Idaṃ nibbedhabhāgiyaṃ suttaṃ.</div>
<div class="q" id="p_27Ne_783"> <div class="p"> <table class="singleColumn"> <tr> <td> <div class="pN">783</div> <div class="G">“Kadāhaṃ nandaṃ passeyyaṃ,</div> </td> </tr> <tr> <td> <div class="G">Āraññaṃ paṃsukūlikaṃ;</div> </td> </tr> <tr> <td> <div class="G">Aññātuñchena yāpentaṃ,</div> </td> </tr> <tr> <td> <div class="G">Kāmesu anapekkhinan”ti.</div> </td> </tr> </table> </div>
</div>
<div class="CENTER" id="p_27Ne_784">
<span class="pN">784</span>Idaṃ nibbedhabhāgiyaṃ suttaṃ.</div>
<div class="q" id="p_27Ne_785"> <div class="p"> <table class="singleColumn"> <tr> <td> <div class="pN">785</div> <div class="G">“Kiṃsu chetvā sukhaṃ seti,</div> </td> </tr> <tr> <td> <div class="G">kiṃsu chetvā na socati;</div> </td> </tr> <tr> <td> <div class="G">Kissassu ekadhammassa,</div> </td> </tr> <tr> <td> <div class="G">vadhaṃ rocesi gotamāti.</div> </td> </tr> </table> </div>
</div>
<div class="q" id="p_27Ne_786"> <div class="p"> <table class="singleColumn"> <tr> <td> <div class="pN">786</div> <div class="G">Kodhaṃ chetvā sukhaṃ seti,</div> </td> </tr> <tr> <td> <div class="G">kodhaṃ chetvā na socati;</div> </td> </tr> <tr> <td> <div class="G">Kodhassa visamūlassa,</div> </td> </tr> <tr> <td> <div class="G">madhuraggassa brāhmaṇa;</div> </td> </tr> <tr> <td> <div class="G">Vadhaṃ ariyā pasaṃsanti,</div> </td> </tr> <tr> <td> <div class="G">taṃ hi chetvā na socatī”ti.</div> </td> </tr> </table> </div>
</div>
<div class="CENTER" id="p_27Ne_787">
<span class="pN">787</span>Idaṃ nibbedhabhāgiyaṃ suttaṃ.</div>
<div class="q" id="p_27Ne_788"> <div class="p"> <table class="singleColumn"> <tr> <td> <div class="pN">788</div> <div class="G">“Kiṃsu hane uppatitaṃ,</div> </td> </tr> <tr> <td> <div class="G">kiṃsu jātaṃ vinodaye;</div> </td> </tr> <tr> <td> <div class="G">Kiñcassu pajahe dhīro,</div> </td> </tr> <tr> <td> <div class="G">kissābhisamayo sukho.</div> </td> </tr> </table> </div>
</div>
<div class="q" id="p_27Ne_789"> <div class="p"> <table class="singleColumn"> <tr> <td> <div class="pN">789</div> <div class="G">Kodhaṃ hane uppatitaṃ,</div> </td> </tr> <tr> <td> <div class="G">rāgaṃ jātaṃ vinodaye;</div> </td> </tr> <tr> <td> <div class="G">Avijjaṃ pajahe dhīro,</div> </td> </tr> <tr> <td> <div class="G">saccābhisamayo sukho”ti.</div> </td> </tr> </table> </div>
</div>
<div class="CENTER" id="p_27Ne_790">
<span class="pN">790</span>Idaṃ nibbedhabhāgiyaṃ suttaṃ.</div>
<div class="q" id="p_27Ne_791"> <div class="divNumber">101.</div> <div class="p"> <table class="singleColumn"> <tr> <td> <div class="pN">791</div> <div class="G">“Sattiyā viya omaṭṭho,</div> </td> </tr> <tr> <td> <div class="G">ḍayhamānova matthake;</div> </td> </tr> <tr> <td> <div class="G">Kāmarāgappahānāya,</div> </td> </tr> <tr> <td> <div class="G">sato bhikkhu paribbaje.</div> </td> </tr> </table> </div>
</div>
<div class="q" id="p_27Ne_792"> <div class="p"> <table class="singleColumn"> <tr> <td> <div class="pN">792</div> <div class="G">Sattiyā viya omaṭṭho,</div> </td> </tr> <tr> <td> <div class="G">ḍayhamānova matthake;</div> </td> </tr> <tr> <td> <div class="G">Sakkāyadiṭṭhippahānāya,</div> </td> </tr> <tr> <td> <div class="G">sato bhikkhu paribbaje”ti.</div> </td> </tr> </table> </div>
</div>
<div class="CENTER" id="p_27Ne_793">
<span class="pN">793</span>Idaṃ nibbedhabhāgiyaṃ suttaṃ.</div>
<div class="q" id="p_27Ne_794"> <div class="p"> <table class="singleColumn"> <tr> <td> <div class="pN">794</div> <div class="G">“Sabbe khayantā nicayā,</div> </td> </tr> <tr> <td> <div class="G">Patanantā samussayā;</div> </td> </tr> <tr> <td> <div class="G">Sabbesaṃ maraṇamāgamma,</div> </td> </tr> <tr> <td> <div class="G">Sabbesaṃ jīvitamaddhuvaṃ;</div> </td> </tr> <tr> <td> <div class="G">Etaṃ bhayaṃ maraṇe pekkhamāno,</div> </td> </tr> <tr> <td> <div class="G">Puññāni kayirātha sukhāvahāni.</div> </td> </tr> </table> </div>
</div>
<div class="q" id="p_27Ne_795"> <div class="p"> <table class="singleColumn"> <tr> <td> <div class="pN">795</div> <div class="G">Sabbe khayantā nicayā,</div> </td> </tr> <tr> <td> <div class="G">Patanantā samussayā;</div> </td> </tr> <tr> <td> <div class="G">Sabbesaṃ maraṇamāgamma,</div> </td> </tr> <tr> <td> <div class="G">Sabbesaṃ jīvitamaddhuvaṃ;</div> </td> </tr> <tr> <td> <div class="G">Etaṃ bhayaṃ maraṇe pekkhamāno,</div> </td> </tr> <tr> <td> <div class="G">Lokāmisaṃ pajahe santipekkho”ti.</div> </td> </tr> </table> </div>
</div>
<div class="CENTER" id="p_27Ne_796">
<span class="pN">796</span>Idaṃ nibbedhabhāgiyaṃ suttaṃ.</div>
<div class="q" id="p_27Ne_797"> <div class="p"> <table class="singleColumn"> <tr> <td> <div class="pN">797</div> <div class="G">“Sukhaṃ sayanti munayo,</div> </td> </tr> <tr> <td> <div class="G">Na te socanti māvidha;</div> </td> </tr> <tr> <td> <div class="G">Yesaṃ jhānarataṃ cittaṃ,</div> </td> </tr> <tr> <td> <div class="G">Paññavā susamāhito;</div> </td> </tr> <tr> <td> <div class="G">Āraddhavīriyo pahitatto,</div> </td> </tr> <tr> <td> <div class="G">Oghaṃ tarati duttaraṃ.</div> </td> </tr> </table> </div>
</div>
<div class="q" id="p_27Ne_798"> <div class="p"> <table class="singleColumn"> <tr> <td> <div class="pN">798</div> <div class="G">Virato kāmasaññāya,</div> </td> </tr> <tr> <td> <div class="G">sabbasaṃyojanātīto;</div> </td> </tr> <tr> <td> <div class="G">Nandibhavaparikkhīṇo,</div> </td> </tr> <tr> <td> <div class="G">so gambhīre na sīdatī”ti.</div> </td> </tr> </table> </div>
</div>
<div class="CENTER" id="p_27Ne_799">
<span class="pN">799</span>Idaṃ nibbedhabhāgiyaṃ suttaṃ.</div>
<div class="q" id="p_27Ne_800"> <div class="p"> <table class="singleColumn"> <tr> <td> <div class="pN">800</div> <div class="G">“Saddahāno arahataṃ,</div> </td> </tr> <tr> <td> <div class="G">dhammaṃ nibbānapattiyā;</div> </td> </tr> <tr> <td> <div class="G">Sussūsaṃ labhate paññaṃ,</div> </td> </tr> <tr> <td> <div class="G">appamatto vicakkhaṇo.</div> </td> </tr> </table> </div>
</div>
<div class="q" id="p_27Ne_801"> <div class="p"> <table class="singleColumn"> <tr> <td> <div class="pN">801</div> <div class="G">Patirūpakārī dhuravā,</div> </td> </tr> <tr> <td> <div class="G">uṭṭhātā vindate dhanaṃ;</div> </td> </tr> <tr> <td> <div class="G">Saccena kittiṃ pappoti,</div> </td> </tr> <tr> <td> <div class="G">dadaṃ mittāni ganthati;</div> </td> </tr> <tr> <td> <div class="G">Asmā lokā paraṃ lokaṃ,</div> </td> </tr> <tr> <td> <div class="G">evaṃ pecca na socatī”ti.</div> </td> </tr> </table> </div>
</div>
<div class="CENTER" id="p_27Ne_802">
<span class="pN">802</span>Idaṃ nibbedhabhāgiyaṃ suttaṃ.</div>
<div class="q" id="p_27Ne_803"> <div class="p"> <table class="singleColumn"> <tr> <td> <div class="pN">803</div> <div class="G">“Sabbaganthapahīnassa,</div> </td> </tr> <tr> <td> <div class="G">vippamuttassa te sato;</div> </td> </tr> <tr> <td> <div class="G">Samaṇassa na taṃ sādhu,</div> </td> </tr> <tr> <td> <div class="G">yadaññamanusāsasīti.</div> </td> </tr> </table> </div>
</div>
<div class="q" id="p_27Ne_804"> <div class="p"> <table class="singleColumn"> <tr> <td> <div class="pN">804</div> <div class="G">Yena kenaci vaṇṇena,</div> </td> </tr> <tr> <td> <div class="G">saṃvāso sakka jāyati;</div> </td> </tr> <tr> <td> <div class="G">Na taṃ arahati sappañño,</div> </td> </tr> <tr> <td> <div class="G">manasā anukampituṃ.</div> </td> </tr> </table> </div>
</div>
<div class="q" id="p_27Ne_805"> <div class="p"> <table class="singleColumn"> <tr> <td> <div class="pN">805</div> <div class="G">Manasā ce pasannena,</div> </td> </tr> <tr> <td> <div class="G">yadaññamanusāsati;</div> </td> </tr> <tr> <td> <div class="G">Na tena hoti saṃyutto,</div> </td> </tr> <tr> <td> <div class="G">yānukampā anuddayā”ti.</div> </td> </tr> </table> </div>
</div>
<div class="CENTER" id="p_27Ne_806">
<span class="pN">806</span>Idaṃ nibbedhabhāgiyaṃ suttaṃ.</div>
<div class="q" id="p_27Ne_807"> <div class="divNumber">102.</div> <div class="p"> <table class="singleColumn"> <tr> <td> <div class="pN">807</div> <div class="G">“Rāgo ca doso ca kutonidānā,</div> </td> </tr> <tr> <td> <div class="G">Aratī ratī lomahaṃso kutojā;</div> </td> </tr> <tr> <td> <div class="G">Kuto samuṭṭhāya manovitakkā,</div> </td> </tr> <tr> <td> <div class="G">Kumārakā dhaṅkamivossajanti.</div> </td> </tr> </table> </div>
</div>
<div class="q" id="p_27Ne_808"> <div class="p"> <table class="singleColumn"> <tr> <td> <div class="pN">808</div> <div class="G">Rāgo ca doso ca itonidānā,</div> </td> </tr> <tr> <td> <div class="G">Aratī ratī lomahaṃso itojā;</div> </td> </tr> <tr> <td> <div class="G">Ito samuṭṭhāya manovitakkā,</div> </td> </tr> <tr> <td> <div class="G">Kumārakā dhaṅkamivossajanti.</div> </td> </tr> </table> </div>
</div>
<div class="q" id="p_27Ne_809"> <div class="p"> <table class="singleColumn"> <tr> <td> <div class="pN">809</div> <div class="G">Snehajā attasambhūtā,</div> </td> </tr> <tr> <td> <div class="G">nigrodhasseva khandhajā;</div> </td> </tr> <tr> <td> <div class="G">Puthu visattā kāmesu,</div> </td> </tr> <tr> <td> <div class="G">māluvāva vitatā vane.</div> </td> </tr> </table> </div>
</div>
<div class="q" id="p_27Ne_810"> <div class="p"> <table class="singleColumn"> <tr> <td> <div class="pN">810</div> <div class="G">Ye naṃ pajānanti yatonidānaṃ,</div> </td> </tr> <tr> <td> <div class="G">Te naṃ vinodenti suṇohi yakkha;</div> </td> </tr> <tr> <td> <div class="G">Te duttaraṃ oghamimaṃ taranti,</div> </td> </tr> <tr> <td> <div class="G">Atiṇṇapubbaṃ apunabbhavāyā”ti.</div> </td> </tr> </table> </div>
</div>
<div class="CENTER" id="p_27Ne_811">
<span class="pN">811</span>Idaṃ nibbedhabhāgiyaṃ suttaṃ.</div>
<div class="q" id="p_27Ne_812"> <div class="p">
<span class="pN">812</span>“Dukkaraṃ bhagavā sudukkaraṃ bhagavā”ti. </div>
</div>
<div class="q" id="p_27Ne_813"> <div class="p"> <table class="singleColumn"> <tr> <td> <div class="pN">813</div> <div class="G">“Dukkaraṃ vāpi karonti, <span class="gathaQuote">(kāmadāti bhagavā)</span>
</div> </td> </tr> <tr> <td> <div class="G">Sekkhā sīlasamāhitā;</div> </td> </tr> <tr> <td> <div class="G">Ṭhitattā anagāriyupetassa,</div> </td> </tr> <tr> <td> <div class="G">Tuṭṭhi hoti sukhāvahā”ti.</div> </td> </tr> </table> </div>
</div>
<div class="q" id="p_27Ne_814"> <div class="p">
<span class="pN">814</span>“Dullabhā bhagavā yadidaṃ tuṭṭhī”ti. </div>
</div>
<div class="q" id="p_27Ne_815"> <div class="p"> <table class="singleColumn"> <tr> <td> <div class="pN">815</div> <div class="G">“Dullabhaṃ vāpi labhanti, <span class="gathaQuote">(kāmadāti bhagavā)</span>
</div> </td> </tr> <tr> <td> <div class="G">Cittavūpasame ratā;</div> </td> </tr> <tr> <td> <div class="G">Yesaṃ divā ca ratto ca,</div> </td> </tr> <tr> <td> <div class="G">Bhāvanāya rato mano”ti.</div> </td> </tr> </table> </div>
</div>
<div class="q" id="p_27Ne_816"> <div class="p">
<span class="pN">816</span>“Dussamādahaṃ bhagavā yadidaṃ cittan”ti. </div>
</div>
<div class="q" id="p_27Ne_817"> <div class="p"> <table class="singleColumn"> <tr> <td> <div class="pN">817</div> <div class="G">“Dussamādahaṃ vāpi samādahanti, <span class="gathaQuote">(kāmadāti bhagavā)</span>
</div> </td> </tr> <tr> <td> <div class="G">Indriyūpasame ratā;</div> </td> </tr> <tr> <td> <div class="G">Te chetvā maccuno jālaṃ,</div> </td> </tr> <tr> <td> <div class="G">Ariyā gacchanti kāmadā”ti.</div> </td> </tr> </table> </div>
</div>
<div class="q" id="p_27Ne_818"> <div class="p">
<span class="pN">818</span>“Duggamo bhagavā visamo maggo”ti. </div>
</div>
<div class="q" id="p_27Ne_819"> <div class="p"> <table class="singleColumn"> <tr> <td> <div class="pN">819</div> <div class="G">“Duggame visame vāpi,</div> </td> </tr> <tr> <td> <div class="G">Ariyā gacchanti kāmada;</div> </td> </tr> <tr> <td> <div class="G">Anariyā visame magge,</div> </td> </tr> <tr> <td> <div class="G">Papatanti avaṃsirā;</div> </td> </tr> <tr> <td> <div class="G">Ariyānaṃ samo maggo,</div> </td> </tr> <tr> <td> <div class="G">Ariyā hi visame samā”ti.</div> </td> </tr> </table> </div>
</div>
<div class="CENTER" id="p_27Ne_820">
<span class="pN">820</span>Idaṃ nibbedhabhāgiyaṃ suttaṃ.</div>
<div class="q" id="p_27Ne_821"> <div class="divNumber">103.</div> <div class="p"> <table class="singleColumn"> <tr> <td> <div class="pN">821</div> <div class="G">“Idaṃ hi taṃ jetavanaṃ,</div> </td> </tr> <tr> <td> <div class="G">isisaṃghanisevitaṃ;</div> </td> </tr> <tr> <td> <div class="G">Āvutthaṃ dhammarājena,</div> </td> </tr> <tr> <td> <div class="G">pītisañjananaṃ mama.</div> </td> </tr> </table> </div>
</div>
<div class="q" id="p_27Ne_822"> <div class="p"> <table class="singleColumn"> <tr> <td> <div class="pN">822</div> <div class="G">Kammaṃ vijjā ca dhammo ca,</div> </td> </tr> <tr> <td> <div class="G">sīlaṃ jīvitamuttamaṃ;</div> </td> </tr> <tr> <td> <div class="G">Etena maccā sujjhanti,</div> </td> </tr> <tr> <td> <div class="G">na gottena dhanena vā.</div> </td> </tr> </table> </div>
</div>
<div class="q" id="p_27Ne_823"> <div class="p"> <table class="singleColumn"> <tr> <td> <div class="pN">823</div> <div class="G">Tasmā hi paṇḍito poso,</div> </td> </tr> <tr> <td> <div class="G">sampassaṃ atthamattano;</div> </td> </tr> <tr> <td> <div class="G">Yoniso vicine dhammaṃ,</div> </td> </tr> <tr> <td> <div class="G">evaṃ tattha visujjhati.</div> </td> </tr> </table> </div>
</div>
<div class="q" id="p_27Ne_824"> <div class="p"> <table class="singleColumn"> <tr> <td> <div class="pN">824</div> <div class="G">Sāriputtova paññāya,</div> </td> </tr> <tr> <td> <div class="G">sīlena upasamena ca;</div> </td> </tr> <tr> <td> <div class="G">Yopi pāraṅgato bhikkhu,</div> </td> </tr> <tr> <td> <div class="G">etāvaparamo siyā”ti.</div> </td> </tr> </table> </div>
</div>
<div class="CENTER" id="p_27Ne_825">
<span class="pN">825</span>Idaṃ nibbedhabhāgiyaṃ suttaṃ.</div>
<div class="q" id="p_27Ne_826"> <div class="p"> <table class="singleColumn"> <tr> <td> <div class="pN">826</div> <div class="G">“Atītaṃ nānvāgameyya,</div> </td> </tr> <tr> <td> <div class="G">nappaṭikaṅkhe anāgataṃ;</div> </td> </tr> <tr> <td> <div class="G">Yadatītaṃ pahīnaṃ taṃ,</div> </td> </tr> <tr> <td> <div class="G">appattañca anāgataṃ.</div> </td> </tr> </table> </div>
</div>
<div class="q" id="p_27Ne_827"> <div class="p"> <table class="singleColumn"> <tr> <td> <div class="pN">827</div> <div class="G">Paccuppannañca yo dhammaṃ,</div> </td> </tr> <tr> <td> <div class="G">Tattha tattha vipassati;</div> </td> </tr> <tr> <td> <div class="G">Asaṃhīraṃ asaṃkuppaṃ,</div> </td> </tr> <tr> <td> <div class="G">Taṃ vidvā manubrūhaye.</div> </td> </tr> </table> </div>
</div>
<div class="q" id="p_27Ne_828"> <div class="p"> <table class="singleColumn"> <tr> <td> <div class="pN">828</div> <div class="G">Ajjeva kiccamātappaṃ,</div> </td> </tr> <tr> <td> <div class="G">ko jaññā maraṇaṃ suve;</div> </td> </tr> <tr> <td> <div class="G">Na hi no saṅgaraṃ tena,</div> </td> </tr> <tr> <td> <div class="G">mahāsenena maccunā.</div> </td> </tr> </table> </div>
</div>
<div class="q" id="p_27Ne_829"> <div class="p"> <table class="singleColumn"> <tr> <td> <div class="pN">829</div> <div class="G">Evaṃ vihāriṃ ātāpiṃ,</div> </td> </tr> <tr> <td> <div class="G">ahorattamatanditaṃ;</div> </td> </tr> <tr> <td> <div class="G">Taṃ ve bhaddekarattoti,</div> </td> </tr> <tr> <td> <div class="G">santo ācikkhate munī”ti.</div> </td> </tr> </table> </div>
</div>
<div class="CENTER" id="p_27Ne_830">
<span class="pN">830</span>Idaṃ nibbedhabhāgiyaṃ suttaṃ.</div>
<div class="q" id="p_27Ne_831"> <div class="p">
<span class="pN">831</span>“Cattārimāni, bhikkhave, sacchikātabbāni. Katamāni cattāri? Atthi, bhikkhave, dhammā cakkhunā paññāya ca sacchikātabbā, atthi dhammā satiyā paññāya ca sacchikātabbā, atthi dhammā kāyena paññāya ca sacchikātabbā, atthi dhammā paññāya veditabbā, paññāya ca sacchikātabbā. </div>
</div>
<div class="q" id="p_27Ne_832"> <div class="p">
<span class="pN">832</span>Katame ca, bhikkhave, dhammā cakkhunā paññāya ca sacchikātabbā? Dibbacakkhu suvisuddhaṃ atikkantamānusakaṃ cakkhunā paññāya ca sacchikātabbaṃ. </div>
</div>
<div class="q" id="p_27Ne_833"> <div class="p">
<span class="pN">833</span>Katame ca, bhikkhave, dhammā satiyā paññāya ca sacchikātabbā? Pubbenivāsānussati satiyā paññāya ca sacchikātabbā. </div>
</div>
<div class="q" id="p_27Ne_834"> <div class="p">
<span class="pN">834</span>Katame ca, bhikkhave, dhammā kāyena paññāya ca sacchikātabbā? Iddhividhā nirodhā kāyena paññāya ca sacchikātabbā. </div>
</div>
<div class="q" id="p_27Ne_835"> <div class="p">
<span class="pN">835</span>Katame ca, bhikkhave, dhammā paññāya veditabbā, paññāya sacchikātabbā? Āsavānaṃ khaye ñāṇaṃ paññāya veditabbaṃ, paññāya ca sacchikātabban”ti. </div>
</div>
<div class="CENTER" id="p_27Ne_836">
<span class="pN">836</span>Idaṃ nibbedhabhāgiyaṃ suttaṃ.</div>
<div class="q" id="p_27Ne_837"> <div class="divNumber">104.</div> <div class="p">
<span class="pN">837</span>Tattha katamaṃ asekkhabhāgiyaṃ suttaṃ? </div>
</div>
<div class="q" id="p_27Ne_838"> <div class="p"> <table class="singleColumn"> <tr> <td> <div class="pN">838</div> <div class="G">“Yassa selūpamaṃ cittaṃ,</div> </td> </tr> <tr> <td> <div class="G">Ṭhitaṃ nānupakampati;</div> </td> </tr> <tr> <td> <div class="G">Virattaṃ rajanīyesu,</div> </td> </tr> <tr> <td> <div class="G">Kopaneyye na kuppati;</div> </td> </tr> <tr> <td> <div class="G">Yassevaṃ bhāvitaṃ cittaṃ,</div> </td> </tr> <tr> <td> <div class="G">Kuto naṃ dukkhamessatī”ti.</div> </td> </tr> </table> </div>
</div>
<div class="CENTER" id="p_27Ne_839">
<span class="pN">839</span>Idaṃ asekkhabhāgiyaṃ suttaṃ.</div>
<div class="q" id="p_27Ne_840"> <div class="p">
<span class="pN">840</span>Āyasmato ca sāriputtassa cārikādasamaṃ veyyākaraṇaṃ kātabbanti. </div>
</div>
<div class="CENTER" id="p_27Ne_841">
<span class="pN">841</span>Idaṃ asekkhabhāgiyaṃ suttaṃ.</div>
<div class="q" id="p_27Ne_842"> <div class="p"> <table class="singleColumn"> <tr> <td> <div class="pN">842</div> <div class="G">“Yo brāhmaṇo bāhitapāpadhammo,</div> </td> </tr> <tr> <td> <div class="G">Nihuṃhuṅko nikkasāvo yatatto;</div> </td> </tr> <tr> <td> <div class="G">Vedantagū vūsitabrahmacariyo,</div> </td> </tr> <tr> <td> <div class="G">Dhammena so brahmavādaṃ vadeyya;</div> </td> </tr> <tr> <td> <div class="G">Yassussadā natthi kuhiñci loke”ti.</div> </td> </tr> </table> </div>
</div>
<div class="CENTER" id="p_27Ne_843">
<span class="pN">843</span>Idaṃ asekkhabhāgiyaṃ suttaṃ.</div>
<div class="q" id="p_27Ne_844"> <div class="p"> <table class="singleColumn"> <tr> <td> <div class="pN">844</div> <div class="G">“Bāhitvā pāpake dhamme,</div> </td> </tr> <tr> <td> <div class="G">ye caranti sadā satā;</div> </td> </tr> <tr> <td> <div class="G">Khīṇasaṃyojanā buddhā,</div> </td> </tr> <tr> <td> <div class="G">te ve lokasmi brāhmaṇā”ti.</div> </td> </tr> </table> </div>
</div>
<div class="CENTER" id="p_27Ne_845">
<span class="pN">845</span>Idaṃ asekkhabhāgiyaṃ suttaṃ.</div>
<div class="q" id="p_27Ne_846"> <div class="p"> <table class="singleColumn"> <tr> <td> <div class="pN">846</div> <div class="G">“Yattha āpo ca pathavī,</div> </td> </tr> <tr> <td> <div class="G">tejo vāyo na gādhati;</div> </td> </tr> <tr> <td> <div class="G">Na tattha sukkā jotanti,</div> </td> </tr> <tr> <td> <div class="G">ādicco nappakāsati;</div> </td> </tr> <tr> <td> <div class="G">Na tattha candimā bhāti,</div> </td> </tr> <tr> <td> <div class="G">tamo tattha na vijjati.</div> </td> </tr> </table> </div>
</div>
<div class="q" id="p_27Ne_847"> <div class="p"> <table class="singleColumn"> <tr> <td> <div class="pN">847</div> <div class="G">Yadā ca attanāvedi,</div> </td> </tr> <tr> <td> <div class="G">muni monena brāhmaṇo;</div> </td> </tr> <tr> <td> <div class="G">Atha rūpā arūpā ca,</div> </td> </tr> <tr> <td> <div class="G">sukhadukkhā pamuccatī”ti.</div> </td> </tr> </table> </div>
</div>
<div class="CENTER" id="p_27Ne_848">
<span class="pN">848</span>Idaṃ asekkhabhāgiyaṃ suttaṃ.</div>
<div class="q" id="p_27Ne_849"> <div class="p"> <table class="singleColumn"> <tr> <td> <div class="pN">849</div> <div class="G">“Yadā sakesu dhammesu,</div> </td> </tr> <tr> <td> <div class="G">pāragū hoti brāhmaṇo;</div> </td> </tr> <tr> <td> <div class="G">Atha etaṃ pisācañca,</div> </td> </tr> <tr> <td> <div class="G">pakkulañcātivattatī”ti.</div> </td> </tr> </table> </div>
</div>
<div class="CENTER" id="p_27Ne_850">
<span class="pN">850</span>Idaṃ asekkhabhāgiyaṃ suttaṃ.</div>
<div class="q" id="p_27Ne_851"> <div class="p"> <table class="singleColumn"> <tr> <td> <div class="pN">851</div> <div class="G">“Nābhinandati āyantiṃ,</div> </td> </tr> <tr> <td> <div class="G">pakkamantiṃ na socati;</div> </td> </tr> <tr> <td> <div class="G">Saṅgā saṅgāmajiṃ muttaṃ,</div> </td> </tr> <tr> <td> <div class="G">tamahaṃ brūmi brāhmaṇan”ti.</div> </td> </tr> </table> </div>
</div>
<div class="CENTER" id="p_27Ne_852">
<span class="pN">852</span>Idaṃ asekkhabhāgiyaṃ suttaṃ.</div>
<div class="q" id="p_27Ne_853"> <div class="p"> <table class="singleColumn"> <tr> <td> <div class="pN">853</div> <div class="G">“Na udakena sucī hoti,</div> </td> </tr> <tr> <td> <div class="G">bahvettha nhāyatī jano;</div> </td> </tr> <tr> <td> <div class="G">Yamhi saccañca dhammo ca,</div> </td> </tr> <tr> <td> <div class="G">so sucī so ca brāhmaṇo”ti.</div> </td> </tr> </table> </div>
</div>
<div class="CENTER" id="p_27Ne_854">
<span class="pN">854</span>Idaṃ asekkhabhāgiyaṃ suttaṃ.</div>
<div class="q" id="p_27Ne_855"> <div class="p"> <table class="singleColumn"> <tr> <td> <div class="pN">855</div> <div class="G">“Yadā have pātubhavanti dhammā,</div> </td> </tr> <tr> <td> <div class="G">Ātāpino jhāyato brāhmaṇassa;</div> </td> </tr> <tr> <td> <div class="G">Vidhūpayaṃ tiṭṭhati mārasenaṃ,</div> </td> </tr> <tr> <td> <div class="G">Sūriyova obhāsayamantalikkhan”ti.</div> </td> </tr> </table> </div>
</div>
<div class="CENTER" id="p_27Ne_856">
<span class="pN">856</span>Idaṃ asekkhabhāgiyaṃ suttaṃ.</div>
<div class="q" id="p_27Ne_857"> <div class="p"> <table class="singleColumn"> <tr> <td> <div class="pN">857</div> <div class="G">“Santindriyaṃ passatha iriyamānaṃ,</div> </td> </tr> <tr> <td> <div class="G">Tevijjapattaṃ apahānadhammaṃ;</div> </td> </tr> <tr> <td> <div class="G">Sabbāni yogāni upātivatto,</div> </td> </tr> <tr> <td> <div class="G">Akiñcano iriyati paṃsukūliko.</div> </td> </tr> </table> </div>
</div>
<div class="q" id="p_27Ne_858"> <div class="p"> <table class="singleColumn"> <tr> <td> <div class="pN">858</div> <div class="G">Taṃ devatā sambahulā uḷārā,</div> </td> </tr> <tr> <td> <div class="G">Brahmavimānaṃ upasaṅkamitvā;</div> </td> </tr> <tr> <td> <div class="G">Ājāniyaṃ jātibalaṃ nisedhaṃ,</div> </td> </tr> <tr> <td> <div class="G">Nītaṃ namassanti pasannacittā.</div> </td> </tr> </table> </div>
</div>
<div class="q" id="p_27Ne_859"> <div class="p"> <table class="singleColumn"> <tr> <td> <div class="pN">859</div> <div class="G">Namo te purisājañña,</div> </td> </tr> <tr> <td> <div class="G">namo te purisuttama;</div> </td> </tr> <tr> <td> <div class="G">Yassa te nābhijānāma,</div> </td> </tr> <tr> <td> <div class="G">kiṃ tvaṃ nissāya jhāyasī”ti.</div> </td> </tr> </table> </div>
</div>
<div class="CENTER" id="p_27Ne_860">
<span class="pN">860</span>Idaṃ asekkhabhāgiyaṃ suttaṃ.</div>
<div class="q" id="p_27Ne_861"> <div class="p"> <table class="singleColumn"> <tr> <td> <div class="pN">861</div> <div class="G">“Sahāyā vatime bhikkhū,</div> </td> </tr> <tr> <td> <div class="G">cirarattasametikā;</div> </td> </tr> <tr> <td> <div class="G">Sameti nesaṃ saddhammo,</div> </td> </tr> <tr> <td> <div class="G">dhamme buddhappavedite.</div> </td> </tr> </table> </div>
</div>
<div class="q" id="p_27Ne_862"> <div class="p"> <table class="singleColumn"> <tr> <td> <div class="pN">862</div> <div class="G">Suvinītā kappinena,</div> </td> </tr> <tr> <td> <div class="G">dhamme ariyappavedite;</div> </td> </tr> <tr> <td> <div class="G">Dhārenti antimaṃ dehaṃ,</div> </td> </tr> <tr> <td> <div class="G">jetvā māraṃ savāhinin”ti.</div> </td> </tr> </table> </div>
</div>
<div class="CENTER" id="p_27Ne_863">
<span class="pN">863</span>Idaṃ asekkhabhāgiyaṃ suttaṃ.</div>
<div class="q" id="p_27Ne_864"> <div class="p"> <table class="singleColumn"> <tr> <td> <div class="pN">864</div> <div class="G">“Nayidaṃ sithilamārabbha,</div> </td> </tr> <tr> <td> <div class="G">nayidaṃ appena thāmasā;</div> </td> </tr> <tr> <td> <div class="G">Nibbānaṃ adhigantabbaṃ,</div> </td> </tr> <tr> <td> <div class="G">sabbadukkhappamocanaṃ.</div> </td> </tr> </table> </div>
</div>
<div class="q" id="p_27Ne_865"> <div class="p"> <table class="singleColumn"> <tr> <td> <div class="pN">865</div> <div class="G">Ayañca daharo bhikkhu,</div> </td> </tr> <tr> <td> <div class="G">ayamuttamaporiso;</div> </td> </tr> <tr> <td> <div class="G">Dhāreti antimaṃ dehaṃ,</div> </td> </tr> <tr> <td> <div class="G">jetvā māraṃ savāhinin”ti.</div> </td> </tr> </table> </div>
</div>
<div class="CENTER" id="p_27Ne_866">
<span class="pN">866</span>Idaṃ asekkhabhāgiyaṃ suttaṃ.</div>
<div class="q" id="p_27Ne_867"> <div class="p"> <table class="singleColumn"> <tr> <td> <div class="pN">867</div> <div class="G">“Dubbaṇṇako lūkhacīvaro,</div> </td> </tr> <tr> <td> <div class="G">mogharājā sadā sato;</div> </td> </tr> <tr> <td> <div class="G">Khīṇāsavo visaṃyutto,</div> </td> </tr> <tr> <td> <div class="G">katakicco anāsavo.</div> </td> </tr> </table> </div>
</div>
<div class="q" id="p_27Ne_868"> <div class="p"> <table class="singleColumn"> <tr> <td> <div class="pN">868</div> <div class="G">Tevijjo iddhippatto ca,</div> </td> </tr> <tr> <td> <div class="G">cetopariyāyakovido;</div> </td> </tr> <tr> <td> <div class="G">Dhāreti antimaṃ dehaṃ,</div> </td> </tr> <tr> <td> <div class="G">jetvā māraṃ savāhinin”ti.</div> </td> </tr> </table> </div>
</div>
<div class="CENTER" id="p_27Ne_869">
<span class="pN">869</span>Idaṃ asekkhabhāgiyaṃ suttaṃ.</div>
<div class="q" id="p_27Ne_870"> <div class="divNumber">105.</div> <div class="p">
<span class="pN">870</span>“Tathāgato, bhikkhave, arahaṃ sammāsambuddho rūpassa nibbidā virāgā nirodhā anupādā vimutto sammāsambuddhoti vuccati. Bhikkhupi, bhikkhave, paññāvimutto rūpassa nibbidā virāgā nirodhā anupādā vimutto paññāvimuttoti vuccati. </div>
</div>
<div class="q" id="p_27Ne_871"> <div class="p">
<span class="pN">871</span>Tathāgato, bhikkhave, arahaṃ sammāsambuddho vedanāya…pe…  saññāya…  saṅkhārānaṃ…  viññāṇassa nibbidā virāgā nirodhā anupādā vimutto sammāsambuddhoti vuccati. Bhikkhupi, bhikkhave, paññāvimutto viññāṇassa nibbidā virāgā nirodhā anupādā vimutto paññāvimuttoti vuccati. </div>
</div>
<div class="q" id="p_27Ne_872"> <div class="p">
<span class="pN">872</span>Tatra kho, bhikkhave, ko viseso ko adhippayāso kiṃ nānākaraṇaṃ tathāgatassa arahato sammāsambuddhassa paññāvimuttena bhikkhunāti? Bhagavaṃmūlakā no, bhante, dhammā…pe…  </div>
</div>
<div class="q" id="p_27Ne_873"> <div class="p">
<span class="pN">873</span>Tathāgato, bhikkhave, arahaṃ sammāsambuddho anuppannassa maggassa uppādetā, asañjātassa maggassa sañjanetā, anakkhātassa maggassa akkhātā, maggaññū maggavidū maggakovido, maggānugā ca, bhikkhave, etarahi sāvakā viharanti pacchā samannāgatā. Ayaṃ kho, bhikkhave, viseso, ayaṃ adhippayāso, idaṃ nānākaraṇaṃ tathāgatassa arahato sammāsambuddhassa paññāvimuttena bhikkhunā”ti. </div>
</div>
<div class="CENTER" id="p_27Ne_874">
<span class="pN">874</span>Idaṃ asekkhabhāgiyaṃ suttaṃ.</div>
<div class="q" id="p_27Ne_875"> <div class="divNumber">106.</div> <div class="p">
<span class="pN">875</span>Tattha katamaṃ saṃkilesabhāgiyañca vāsanābhāgiyañca suttaṃ? </div>
</div>
<div class="q" id="p_27Ne_876"> <div class="p"> <table class="singleColumn"> <tr> <td> <div class="pN">876</div> <div class="G">“Channamativassati,</div> </td> </tr> <tr> <td> <div class="G">vivaṭaṃ nātivassati;</div> </td> </tr> <tr> <td> <div class="G">Tasmā channaṃ vivaretha,</div> </td> </tr> <tr> <td> <div class="G">evaṃ taṃ nātivassatī”ti.</div> </td> </tr> </table> </div>
</div>
<div class="q" id="p_27Ne_877"> <div class="p">
<span class="pN">877</span>“Channamativassatī”ti saṃkileso, “vivaṭaṃ nātivassatī”ti vāsanā, “tasmā channaṃ vivaretha, evaṃ taṃ nātivassatī”ti ayaṃ saṃkileso ca vāsanā ca. Idaṃ saṃkilesabhāgiyañca vāsanābhāgiyañca suttaṃ. </div>
</div>
<div class="q" id="p_27Ne_878"> <div class="p">
<span class="pN">878</span>“Cattārome, mahārāja, puggalā santo saṃvijjamānā lokasmiṃ. Katame cattāro? Tamo tamaparāyaṇo tamo jotiparāyaṇo joti tamaparāyaṇo joti jotiparāyaṇo”ti. Tattha yo ca puggalo joti tamaparāyaṇo yo ca puggalo tamo tamaparāyaṇo, ime dve puggalā saṃkilesabhāgiyā, yo ca puggalo tamo jotiparāyaṇo yo ca puggalo joti jotiparāyaṇo, ime dve puggalā vāsanābhāgiyā. Idaṃ saṃkilesabhāgiyañca vāsanābhāgiyañca suttaṃ. </div>
</div>
<div class="q" id="p_27Ne_879"> <div class="p">
<span class="pN">879</span>Tattha katamaṃ saṃkilesabhāgiyañca nibbedhabhāgiyañca suttaṃ? </div>
</div>
<div class="q" id="p_27Ne_880"> <div class="p"> <table class="singleColumn"> <tr> <td> <div class="pN">880</div> <div class="G">“Na taṃ daḷhaṃ bandhanamāhu dhīrā,</div> </td> </tr> <tr> <td> <div class="G">Yadāyasaṃ dārujapabbajañca;</div> </td> </tr> <tr> <td> <div class="G">Sārattarattā maṇikuṇḍalesu,</div> </td> </tr> <tr> <td> <div class="G">Puttesu dāresu ca yā apekkhā”ti.</div> </td> </tr> </table> </div>
</div>
<div class="q" id="p_27Ne_881"> <div class="p">
<span class="pN">881</span>Ayaṃ saṃkileso. </div>
</div>
<div class="q" id="p_27Ne_882"> <div class="p"> <table class="singleColumn"> <tr> <td> <div class="pN">882</div> <div class="G">“Etaṃ daḷhaṃ bandhanamāhu dhīrā,</div> </td> </tr> <tr> <td> <div class="G">Ohārinaṃ sithilaṃ duppamuñcaṃ;</div> </td> </tr> <tr> <td> <div class="G">Etampi chetvāna paribbajanti,</div> </td> </tr> <tr> <td> <div class="G">Anapekkhino kāmasukhaṃ pahāyā”ti.</div> </td> </tr> </table> </div>
</div>
<div class="q" id="p_27Ne_883"> <div class="p">
<span class="pN">883</span>Ayaṃ nibbedho. Idaṃ saṃkilesabhāgiyañca nibbedhabhāgiyañca suttaṃ. </div>
</div>
<div class="q" id="p_27Ne_884"> <div class="divNumber">107.</div> <div class="p">
<span class="pN">884</span>“Yañca, bhikkhave, ceteti, yañca pakappeti, yañca anuseti. Ārammaṇametaṃ hoti viññāṇassa ṭhitiyā, ārammaṇe sati patiṭṭhā viññāṇassa hoti, tasmiṃ patiṭṭhite viññāṇe virūḷhe āyatiṃ punabbhavābhinibbatti hoti, āyatiṃ punabbhavābhinibbattiyā sati āyatiṃ jātijarāmaraṇaṃ sokaparidevadukkhadomanassupāyāsā sambhavanti, evametassa kevalassa dukkhakkhandhassa samudayo hoti. </div>
</div>
<div class="q" id="p_27Ne_885"> <div class="p">
<span class="pN">885</span>No ce, bhikkhave, ceteti, no ce pakappeti, atha ce anuseti. Ārammaṇametaṃ hoti viññāṇassa ṭhitiyā, ārammaṇe sati patiṭṭhā viññāṇassa hoti, tasmiṃ patiṭṭhite viññāṇe virūḷhe āyatiṃ punabbhavābhinibbatti hoti, āyatiṃ punabbhavābhinibbattiyā sati āyatiṃ jātijarāmaraṇaṃ sokaparidevadukkhadomanassupāyāsā sambhavanti, evametassa kevalassa dukkhakkhandhassa samudayo hotī”ti. Ayaṃ saṃkileso. </div>
</div>
<div class="q" id="p_27Ne_886"> <div class="p">
<span class="pN">886</span>“Yato ca kho, bhikkhave, no ceva ceteti, no ca pakappeti, no ca anuseti. Ārammaṇametaṃ na hoti viññāṇassa ṭhitiyā, ārammaṇe asati patiṭṭhā viññāṇassa na hoti, tasmiṃ appatiṭṭhite viññāṇe avirūḷhe āyatiṃ punabbhavābhinibbatti na hoti, āyatiṃ punabbhavābhinibbattiyā asati āyatiṃ jātijarāmaraṇaṃ sokaparidevadukkhadomanassupāyāsā nirujjhanti. Evametassa kevalassa dukkhakkhandhassa nirodho hotī”ti, ayaṃ nibbedho. Idaṃ saṃkilesabhāgiyañca nibbedhabhāgiyañca suttaṃ. </div>
</div>
<div class="q" id="p_27Ne_887"> <div class="divNumber">108.</div> <div class="p">
<span class="pN">887</span>Tattha katamaṃ saṃkilesabhāgiyañca asekkhabhāgiyañca suttaṃ? </div>
</div>
<div class="q" id="p_27Ne_888"> <div class="p">
<span class="pN">888</span>“‘Samuddo samuddo’ti kho, bhikkhave, assutavā puthujjano bhāsati. Neso, bhikkhave, ariyassa vinaye samuddo. Mahā eso, bhikkhave, udakarāsi mahāudakaṇṇavo. Cakkhu, bhikkhave, purisassa samuddo, tassa rūpamayo vego”ti. Ayaṃ saṃkileso. </div>
</div>
<div class="q" id="p_27Ne_889"> <div class="p">
<span class="pN">889</span>“Yo taṃ rūpamayaṃ vegaṃ sahati ayaṃ vuccati, bhikkhave, atari cakkhusamuddaṃ saūmiṃ sāvaṭṭaṃ sagahaṃ sarakkhasaṃ tiṇṇo pāraṅgato thale tiṭṭhati brāhmaṇo”ti. Ayaṃ asekkho. </div>
</div>
<div class="q" id="p_27Ne_890"> <div class="p">
<span class="pN">890</span>“Sotaṃ, bhikkhave…pe…  ghānaṃ…  jivhā…  kāyo…  mano, bhikkhave, purisassa samuddo tassa dhammamayo vego”ti. Ayaṃ saṃkileso. </div>
</div>
<div class="q" id="p_27Ne_891"> <div class="p">
<span class="pN">891</span>“Yo taṃ dhammamayaṃ vegaṃ sahati, ayaṃ vuccati, bhikkhave, atari manosamuddaṃ saūmiṃ sāvaṭṭaṃ sagahaṃ sarakkhasaṃ tiṇṇo pāraṅgato thale tiṭṭhati brāhmaṇo”ti. Ayaṃ asekkho. Idamavoca bhagavā. Idaṃ vatvāna sugato athāparaṃ etadavoca satthā—  </div>
</div>
<div class="q" id="p_27Ne_892"> <div class="p"> <table class="singleColumn"> <tr> <td> <div class="pN">892</div> <div class="G">“Yo imaṃ samuddaṃ sagahaṃ sarakkhasaṃ,</div> </td> </tr> <tr> <td> <div class="G">Saūmiṃ sāvaṭṭaṃ sabhayaṃ duttaraṃ accatari;</div> </td> </tr> <tr> <td> <div class="G">Sa vedantagū vusitabrahmacariyo,</div> </td> </tr> <tr> <td> <div class="G">Lokantagū pāragatoti vuccatī”ti.</div> </td> </tr> </table> </div>
</div>
<div class="q" id="p_27Ne_893"> <div class="p">
<span class="pN">893</span>Ayaṃ asekkho. Idaṃ saṃkilesabhāgiyañca asekkhabhāgiyañca suttaṃ. </div>
</div>
<div class="q" id="p_27Ne_894"> <div class="p">
<span class="pN">894</span>“Chayime, bhikkhave, baḷisā lokasmiṃ anayāya sattānaṃ byābādhāya pāṇīnaṃ. Katame cha? Santi, bhikkhave, cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā, tañce bhikkhu abhinandati abhivadati ajjhosāya tiṭṭhati, ayaṃ vuccati, bhikkhave, bhikkhu gilitabaḷiso mārassa anayaṃ āpanno, byasanaṃ āpanno, yathākāmakaraṇīyo pāpimato. </div>
</div>
<div class="q" id="p_27Ne_895"> <div class="p">
<span class="pN">895</span>Santi, bhikkhave, sotaviññeyyā saddā…pe…  ghānaviññeyyā gandhā…  jivhāviññeyyā rasā…  kāyaviññeyyā phoṭṭhabbā…  manoviññeyyā dhammā iṭṭhā kantā manāpā piyarūpā kāmūpasaṃhitā rajanīyā, tañce bhikkhu abhinandati abhivadati ajjhosāya tiṭṭhati. Ayaṃ vuccati, bhikkhave, bhikkhu gilitabaḷiso mārassa anayaṃ āpanno, byasanaṃ āpanno, yathākāmakaraṇīyo pāpimato”ti. Ayaṃ saṃkileso. </div>
</div>
<div class="q" id="p_27Ne_896"> <div class="p">
<span class="pN">896</span>Santi ca, bhikkhave, cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā, tañce bhikkhu nābhinandati nābhivadati nājjhosāya tiṭṭhati, ayaṃ vuccati, bhikkhave, bhikkhu na gilitabaḷiso mārassa, abhedi baḷisaṃ, paribhedi baḷisaṃ, na anayaṃ āpanno, na byasanaṃ āpanno, na yathākāmakaraṇīyo pāpimato. </div>
</div>
<div class="q" id="p_27Ne_897"> <div class="p">
<span class="pN">897</span>Santi ca, bhikkhave, sotaviññeyyā saddā…pe…  manoviññeyyā dhammā iṭṭhā kantā manāpā piyarūpā kāmūpasaṃhitā rajanīyā, tañce bhikkhu nābhinandati nābhivadati, nājjhosāya tiṭṭhati. Ayaṃ vuccati, bhikkhave, bhikkhu na gilitabaḷiso mārassa, abhedi baḷisaṃ, paribhedi baḷisaṃ, na anayaṃ āpanno, na byasanaṃ āpanno, na yathākāmakaraṇīyo pāpimato”ti. Ayaṃ asekkho. Idaṃ saṃkilesabhāgiyañca asekkhabhāgiyañca suttaṃ. </div>
</div>
<div class="q" id="p_27Ne_898"> <div class="divNumber">109.</div> <div class="p">
<span class="pN">898</span>Tattha katamaṃ saṃkilesabhāgiyañca nibbedhabhāgiyañca asekkhabhāgiyañca suttaṃ? </div>
</div>
<div class="q" id="p_27Ne_899"> <div class="p"> <table class="singleColumn"> <tr> <td> <div class="pN">899</div> <div class="G">“Ayaṃ loko santāpajāto,</div> </td> </tr> <tr> <td> <div class="G">Phassapareto rogaṃ vadati attato;</div> </td> </tr> <tr> <td> <div class="G">Yena yena hi maññanti,</div> </td> </tr> <tr> <td> <div class="G">Tato taṃ hoti aññathā.</div> </td> </tr> </table> </div>
</div>
<div class="q" id="p_27Ne_900"> <div class="p"> <table class="singleColumn"> <tr> <td> <div class="pN">900</div> <div class="G">Aññathābhāvī bhavasatto loko,</div> </td> </tr> <tr> <td> <div class="G">Bhavapareto bhavamevābhinandati;</div> </td> </tr> <tr> <td> <div class="G">Yadabhinandati taṃ bhayaṃ,</div> </td> </tr> <tr> <td> <div class="G">Yassa bhāyati taṃ dukkhan”ti. Ayaṃ saṃkileso.</div> </td> </tr> </table> </div>
</div>
<div class="q" id="p_27Ne_901"> <div class="p">
<span class="pN">901</span>“Bhavavippahānāya kho panidaṃ brahmacariyaṃ vussatī”ti. Ayaṃ nibbedho. </div>
</div>
<div class="q" id="p_27Ne_902"> <div class="p">
<span class="pN">902</span>“Ye hi keci samaṇā vā brāhmaṇā vā bhavena bhavassa vippamokkhamāhaṃsu, sabbe te ‘avippamuttā bhavasmā’ti vadāmi. Ye vā pana keci samaṇā vā brāhmaṇā vā vibhavena bhavassa nissaraṇamāhaṃsu, sabbe te ‘anissaṭā bhavasmā’ti vadāmi. Upadhiṃ hi paṭicca dukkhamidaṃ sambhotī”ti. Ayaṃ saṃkileso. </div>
</div>
<div class="q" id="p_27Ne_903"> <div class="p">
<span class="pN">903</span>“Sabbupādānakkhayā natthi dukkhassa sambhavo”ti. Ayaṃ nibbedho. </div>
</div>
<div class="q" id="p_27Ne_904"> <div class="p">
<span class="pN">904</span>“Lokamimaṃ passa, puthū avijjāya paretā bhūtā bhūtaratā, bhavā aparimuttā, ye hi keci bhavā sabbadhi sabbatthatāya, sabbe te bhavā aniccā dukkhā vipariṇāmadhammā”ti. Ayaṃ saṃkileso. </div>
</div>
<div class="q" id="p_27Ne_905"> <div class="p"> <table class="singleColumn"> <tr> <td> <div class="pN">905</div> <div class="G">“Evametaṃ yathābhūtaṃ,</div> </td> </tr> <tr> <td> <div class="G">Sammappaññāya passato;</div> </td> </tr> <tr> <td> <div class="G">Bhavataṇhā pahīyati,</div> </td> </tr> <tr> <td> <div class="G">Vibhavaṃ nābhinandati;</div> </td> </tr> <tr> <td> <div class="G">Sabbaso taṇhānaṃ khayā,</div> </td> </tr> <tr> <td> <div class="G">Asesavirāganirodho nibbānan”ti.</div> </td> </tr> </table> </div>
</div>
<div class="q" id="p_27Ne_906"> <div class="p">
<span class="pN">906</span>Ayaṃ nibbedho. </div>
</div>
<div class="q" id="p_27Ne_907"> <div class="p"> <table class="singleColumn"> <tr> <td> <div class="pN">907</div> <div class="G">“Tassa nibbutassa bhikkhuno,</div> </td> </tr> <tr> <td> <div class="G">Anupādā punabbhavo na hoti;</div> </td> </tr> <tr> <td> <div class="G">Abhibhūto māro vijitasaṅgāmo,</div> </td> </tr> <tr> <td> <div class="G">Upaccagā sabbabhavāni tādī”ti.</div> </td> </tr> </table> </div>
</div>
<div class="q" id="p_27Ne_908"> <div class="p">
<span class="pN">908</span>Ayaṃ asekkho. Idaṃ saṃkilesabhāgiyañca nibbedhabhāgiyañca asekkhabhāgiyañca suttaṃ. </div>
</div>
<div class="q" id="p_27Ne_909"> <div class="p">
<span class="pN">909</span>“Cattārome, bhikkhave, puggalā. Katame cattāro? Anusotagāmī paṭisotagāmī ṭhitatto tiṇṇo pāraṅgato thale tiṭṭhati brāhmaṇo”ti. Tattha yoyaṃ puggalo anusotagāmī, ayaṃ puggalo saṃkilesabhāgiyo. Tattha yoyaṃ puggalo paṭisotagāmī yo ca ṭhitatto, ime dve puggalā nibbedhabhāgiyā. Tattha yoyaṃ puggalo tiṇṇo pāraṅgato thale tiṭṭhati brāhmaṇo, ayaṃ asekkho. Idaṃ saṃkilesabhāgiyañca nibbedhabhāgiyañca asekkhabhāgiyañca suttaṃ. </div>
</div>
<div class="q" id="p_27Ne_910"> <div class="divNumber">110.</div> <div class="p">
<span class="pN">910</span>Tattha katamaṃ saṃkilesabhāgiyañca vāsanābhāgiyañca nibbedhabhāgiyañca suttaṃ? </div>
</div>
<div class="q" id="p_27Ne_911"> <div class="p">
<span class="pN">911</span>Chaḷābhijātiko atthi puggalo kaṇho kaṇhābhijātiko kaṇhaṃ dhammaṃ abhijāyati, atthi puggalo kaṇho kaṇhābhijātiko sukkaṃ dhammaṃ abhijāyati, atthi puggalo kaṇho kaṇhābhijātiko akaṇhaṃ asukkaṃ akaṇhaasukkavipākaṃ accantadiṭṭhaṃ nibbānaṃ ārādheti, atthi puggalo sukko sukkābhijātiko kaṇhaṃ dhammaṃ abhijāyati, atthi puggalo sukko sukkābhijātiko sukkaṃ dhammaṃ abhijāyati, atthi puggalo sukko sukkābhijātiko akaṇhaṃ asukkaṃ akaṇhaasukkavipākaṃ accantadiṭṭhaṃ nibbānaṃ ārādheti. </div>
</div>
<div class="q" id="p_27Ne_912"> <div class="p">
<span class="pN">912</span>Tattha yo ca puggalo kaṇho kaṇhābhijātiko kaṇhaṃ dhammaṃ abhijāyati, yo ca puggalo sukko sukkābhijātiko kaṇhaṃ dhammaṃ abhijāyati, ime dve puggalā saṃkilesabhāgiyā. </div>
</div>
<div class="q" id="p_27Ne_913"> <div class="p">
<span class="pN">913</span>Tattha yo ca puggalo kaṇho kaṇhābhijātiko sukkaṃ dhammaṃ abhijāyati, yo ca puggalo sukko sukkābhijātiko sukkaṃ dhammaṃ abhijāyati, ime dve puggalā vāsanābhāgiyā. </div>
</div>
<div class="q" id="p_27Ne_914"> <div class="p">
<span class="pN">914</span>Tattha yo ca puggalo kaṇho kaṇhābhijātiko akaṇhaṃ asukkaṃ akaṇhaasukkavipākaṃ accantadiṭṭhaṃ nibbānaṃ ārādheti, yo ca puggalo sukko sukkābhijātiko akaṇhaṃ asukkaṃ akaṇhaasukkavipākaṃ accantadiṭṭhaṃ nibbānaṃ ārādheti, ime dve puggalā nibbedhabhāgiyā, idaṃ saṃkilesabhāgiyañca vāsanābhāgiyañca nibbedhabhāgiyañca suttaṃ. </div>
</div>
<div class="q" id="p_27Ne_915"> <div class="p">
<span class="pN">915</span>“Cattārimāni, bhikkhave, kammāni. Katamāni cattāri? Atthi kammaṃ kaṇhaṃ kaṇhavipākaṃ, atthi kammaṃ sukkaṃ sukkavipākaṃ, atthi kammaṃ kaṇhasukkaṃ kaṇhasukkavipākaṃ, atthi kammaṃ akaṇhaṃ asukkaṃ akaṇhaasukkavipākaṃ kammuttamaṃ kammaseṭṭhaṃ kammakkhayāya saṃvattati”. </div>
</div>
<div class="q" id="p_27Ne_916"> <div class="p">
<span class="pN">916</span>Tattha yañca kammaṃ kaṇhaṃ kaṇhavipākaṃ, yañca kammaṃ kaṇhasukkaṃ kaṇhasukkavipākaṃ, ayaṃ saṃkileso. Yañca kammaṃ sukkaṃ sukkavipākaṃ, ayaṃ vāsanā. Yañca kammaṃ akaṇhaṃ asukkaṃ akaṇhaasukkavipākaṃ kammuttamaṃ kammaseṭṭhaṃ kammakkhayāya saṃvattati, ayaṃ nibbedho. Idaṃ saṃkilesabhāgiyañca vāsanābhāgiyañca nibbedhabhāgiyañca suttaṃ. </div>
</div>
<div class="q" id="p_27Ne_917"> <div class="divNumber">111.</div> <div class="p">
<span class="pN">917</span>Tattha katamaṃ vāsanābhāgiyañca, nibbedhabhāgiyañca suttaṃ? </div>
</div>
<div class="q" id="p_27Ne_918"> <div class="p"> <table class="singleColumn"> <tr> <td> <div class="pN">918</div> <div class="G">“Laddhāna mānusattaṃ dve,</div> </td> </tr> <tr> <td> <div class="G">Kiccaṃ akiccameva ca;</div> </td> </tr> <tr> <td> <div class="G">Sukiccaṃ ceva puññāni,</div> </td> </tr> <tr> <td> <div class="G">Saṃyojanavippahānaṃ vā”ti.</div> </td> </tr> </table> </div>
</div>
<div class="q" id="p_27Ne_919"> <div class="p">
<span class="pN">919</span>“Sukiccaṃ ceva puññānī”ti vāsanā. “Saṃyojanavippahānaṃ vā”ti nibbedho. </div>
</div>
<div class="q" id="p_27Ne_920"> <div class="p"> <table class="singleColumn"> <tr> <td> <div class="pN">920</div> <div class="G">“Puññāni karitvāna,</div> </td> </tr> <tr> <td> <div class="G">Saggā saggaṃ vajanti katapuññā;</div> </td> </tr> <tr> <td> <div class="G">Saṃyojanappahānā,</div> </td> </tr> <tr> <td> <div class="G">Jarāmaraṇā vippamuccantī”ti.</div> </td> </tr> </table> </div>
</div>
<div class="q" id="p_27Ne_921"> <div class="p">
<span class="pN">921</span>“Puññāni karitvāna, saggā saggaṃ vajanti katapuññā”ti vāsanā. “Saṃyojanappahānā jarāmaraṇā vippamuccantī”ti nibbedho. Idaṃ vāsanābhāgiyañca nibbedhabhāgiyañca suttaṃ. </div>
</div>
<div class="q" id="p_27Ne_922"> <div class="p">
<span class="pN">922</span>“Dvemāni, bhikkhave, padhānāni. Katamāni dve? Yo ca agārasmā anagāriyaṃ pabbajitesu cīvarapiṇḍapātasenāsanagilānapaccayabhesajjaparikkhāraṃ pariccajati, yo ca agārasmā anagāriyaṃ pabbajitesu sabbūpadhipaṭinissaggo taṇhakkhayo virāgo nirodho nibbānan”ti. Tattha yo agārasmā anagāriyaṃ pabbajitesu cīvarapiṇḍapātasenāsanagilānapaccayabhesajjaparikkhāraṃ pariccajati, ayaṃ vāsanā. </div>
</div>
<div class="q" id="p_27Ne_923"> <div class="p">
<span class="pN">923</span>Yo agārasmā anagāriyaṃ pabbajitesu sabbūpadhipaṭinissaggo taṇhakkhayo virāgo nirodho nibbānaṃ, ayaṃ nibbedho. Idaṃ vāsanābhāgiyañca nibbedhabhāgiyañca suttaṃ. </div>
</div>
<div class="q" id="p_27Ne_924"> <div class="p">
<span class="pN">924</span>Tattha taṇhāsaṃkilesabhāgiyaṃ suttaṃ taṇhāpakkheneva niddisitabbaṃ tīhi taṇhāhi—  kāmataṇhāya bhavataṇhāya vibhavataṇhāya. Yena yena vā pana vatthunā ajjhositā, tena teneva niddisitabbaṃ, tassā vitthāro chattiṃsataṇhājāliniyā vicaritāni. </div>
</div>
<div class="q" id="p_27Ne_925"> <div class="p">
<span class="pN">925</span>Tattha diṭṭhisaṃkilesabhāgiyaṃ suttaṃ diṭṭhipakkheneva niddisitabbaṃ ucchedasassatena, yena yena vā pana vatthunā diṭṭhivasena abhinivisati “idameva saccaṃ moghamaññan”ti, tena teneva niddisitabbaṃ, tassā vitthāro dvāsaṭṭhidiṭṭhigatāni. </div>
</div>
<div class="q" id="p_27Ne_926"> <div class="p">
<span class="pN">926</span>Tattha duccaritasaṃkilesabhāgiyaṃ suttaṃ cetanāya cetasikakammena niddisitabbaṃ tīhi duccaritehi—  kāyaduccaritena vacīduccaritena manoduccaritena, tassa vitthāro dasaakusalakammapathā. </div>
</div>
<div class="q" id="p_27Ne_927"> <div class="p">
<span class="pN">927</span>Tattha taṇhāvodānabhāgiyaṃ suttaṃ samathena niddisitabbaṃ, diṭṭhivodānabhāgiyaṃ suttaṃ vipassanāya niddisitabbaṃ, duccaritavodānabhāgiyaṃ suttaṃ sucaritena niddisitabbaṃ—  tīṇi akusalamūlāni. Taṃ kissa hetu? Saṃsārassa nibbattiyā. Tathā nibbatte saṃsāre kāyaduccaritaṃ kāyasucaritaṃ vacīduccaritaṃ vacīsucaritaṃ manoduccaritaṃ manosucaritaṃ iminā asubhena kammavipākena idaṃ bālalakkhaṇaṃ nibbattatīti. Idaṃ saṃkilesabhāgiyaṃ suttaṃ. </div>
</div>
<div class="q" id="p_27Ne_928"> <div class="p">
<span class="pN">928</span>Iminā subhena kammavipākena idaṃ mahāpurisalakkhaṇaṃ nibbattatīti. Idaṃ vāsanābhāgiyaṃ suttaṃ. </div>
</div>
<div class="q" id="p_27Ne_929"> <div class="p">
<span class="pN">929</span>Tattha saṃkilesabhāgiyaṃ suttaṃ catūhi kilesabhūmīhi niddisitabbaṃ—  anusayabhūmiyā pariyuṭṭhānabhūmiyā saṃyojanabhūmiyā upādānabhūmiyā. Sānusayassa pariyuṭṭhānaṃ jāyati, pariyuṭṭhito saṃyujjati, saṃyujjanto upādiyati, upādānapaccayā bhavo, bhavapaccayā jāti, jātipaccayā jarāmaraṇaṃ sokaparidevadukkhadomanassupāyāsā sambhavanti, evametassa kevalassa dukkhakkhandhassa samudayo hoti. Imāhi catūhi kilesabhūmīhi sabbe kilesā saṅgahaṃ samosaraṇaṃ gacchanti, idaṃ saṃkilesabhāgiyaṃ suttaṃ. </div>
</div>
<div class="q" id="p_27Ne_930"> <div class="p">
<span class="pN">930</span>Vāsanābhāgiyaṃ suttaṃ tīhi sucaritehi niddisitabbaṃ, nibbedhabhāgiyaṃ suttaṃ catūhi saccehi niddisitabbaṃ, asekkhabhāgiyaṃ suttaṃ tīhi dhammehi niddisitabbaṃ—  buddhadhammehi paccekabuddhadhammehi sāvakabhūmiyā. Jhāyivisaye niddisitabbanti. </div>
</div>
<div class="q" id="p_27Ne_931"> <div class="divNumber">112.</div> <div class="p">
<span class="pN">931</span>Tattha katame aṭṭhārasa mūlapadā? Lokiyaṃ lokuttaraṃ lokiyañca lokuttarañca, sattādhiṭṭhānaṃ dhammādhiṭṭhānaṃ sattādhiṭṭhānañca dhammādhiṭṭhānañca, ñāṇaṃ ñeyyaṃ ñāṇañca ñeyyañca, dassanaṃ bhāvanā dassanañca bhāvanā ca, sakavacanaṃ paravacanaṃ sakavacanañca paravacanañca, visajjanīyaṃ avisajjanīyaṃ visajjanīyañca avisajjanīyañca, kammaṃ vipāko kammañca vipāko ca, kusalaṃ akusalaṃ kusalañca akusalañca, anuññātaṃ paṭikkhittaṃ anuññātañca paṭikkhittañca, thavo cāti. </div>
</div>
<div class="q" id="p_27Ne_932"> <div class="p">
<span class="pN">932</span>Tattha katamaṃ lokiyaṃ? </div>
</div>
<div class="q" id="p_27Ne_933"> <div class="p"> <table class="singleColumn"> <tr> <td> <div class="pN">933</div> <div class="G">“Na hi pāpaṃ kataṃ kammaṃ,</div> </td> </tr> <tr> <td> <div class="G">Sajjukhīraṃva muccati;</div> </td> </tr> <tr> <td> <div class="G">Ḍahantaṃ bālamanveti,</div> </td> </tr> <tr> <td> <div class="G">Bhasmacchannova pāvako”ti.</div> </td> </tr> </table> </div>
</div>
<div class="CENTER" id="p_27Ne_934">
<span class="pN">934</span>Idaṃ lokiyaṃ.</div>
<div class="q" id="p_27Ne_935"> <div class="p">
<span class="pN">935</span>“Cattārimāni, bhikkhave, agatigamanāni sabbaṃ…pe…  nihīyate tassa yaso kāḷapakkheva candimā”ti. Idaṃ lokiyaṃ. </div>
</div>
<div class="q" id="p_27Ne_936"> <div class="p">
<span class="pN">936</span>“Aṭṭhime, bhikkhave, lokadhammā. Katame aṭṭha? Lābho alābho, yaso ayaso, nindā pasaṃsā, sukhaṃ dukkhaṃ. Ime kho, bhikkhave, aṭṭha lokadhammā”ti. Idaṃ lokiyaṃ. </div>
</div>
<div class="q" id="p_27Ne_937"> <div class="p">
<span class="pN">937</span>Tattha katamaṃ lokuttaraṃ? </div>
</div>
<div class="q" id="p_27Ne_938"> <div class="p"> <table class="singleColumn"> <tr> <td> <div class="pN">938</div> <div class="G">“Yassindriyāni samathaṅgatāni,</div> </td> </tr> <tr> <td> <div class="G">Assā yathā sārathinā sudantā;</div> </td> </tr> <tr> <td> <div class="G">Pahīnamānassa anāsavassa,</div> </td> </tr> <tr> <td> <div class="G">Devāpi tassa pihayanti tādino”ti.</div> </td> </tr> </table> </div>
</div>
<div class="CENTER" id="p_27Ne_939">
<span class="pN">939</span>Idaṃ lokuttaraṃ.</div>
<div class="q" id="p_27Ne_940"> <div class="p">
<span class="pN">940</span>“Pañcimāni, bhikkhave, indriyāni lokuttarāni. Katamāni pañca? Saddhindriyaṃ vīriyindriyaṃ satindriyaṃ samādhindriyaṃ paññindriyaṃ. Imāni kho, bhikkhave, pañcindriyāni lokuttarānī”ti. Idaṃ lokuttaraṃ. (1) </div>
</div>
<div class="q" id="p_27Ne_941"> <div class="p">
<span class="pN">941</span>Tattha katamaṃ lokiyañca lokuttarañca? </div>
</div>
<div class="q" id="p_27Ne_942"> <div class="p">
<span class="pN">942</span>“Laddhāna mānusattaṃ dve, kiccaṃ akiccameva cā”ti dve gāthā. Yaṃ iha “sukiccaṃ ceva puññānī”ti ca “puññāni karitvāna, saggā saggaṃ vajanti katapuññā”ti ca. Idaṃ lokiyaṃ. </div>
</div>
<div class="q" id="p_27Ne_943"> <div class="p">
<span class="pN">943</span>Yaṃ iha “saṃyojanavippahānaṃ vā”ti ca “saṃyojanappahānā, jarāmaraṇā vippamuccantī”ti ca, idaṃ lokuttaraṃ. Idaṃ lokiyañca lokuttarañca. </div>
</div>
<div class="q" id="p_27Ne_944"> <div class="p">
<span class="pN">944</span>“Viññāṇe ce, bhikkhave, āhāre sati nāmarūpassa avakkanti hoti, nāmarūpassa avakkantiyā sati punabbhavo hoti, punabbhave sati jāti hoti, jātiyā sati jarāmaraṇaṃ sokaparidevadukkhadomanassupāyāsā sambhavanti. Evametassa kevalassa dukkhakkhandhassa samudayo hoti. Seyyathāpi, bhikkhave, mahārukkho, tassa yāni ceva mūlāni adhogamāni yāni ca tiriyaṅgamāni, sabbāni tāni uddhaṃ ojaṃ abhiharanti. Evaṃ hi so, bhikkhave, mahārukkho tadāhāro tadupādāno ciraṃ dīghamaddhānaṃ tiṭṭheyya. Evameva kho, bhikkhave, viññāṇe āhāre sati nāmarūpassa avakkanti hoti sabbaṃ…pe…  evametassa kevalassa dukkhakkhandhassa samudayo hotī”ti. Idaṃ lokiyaṃ. </div>
</div>
<div class="q" id="p_27Ne_945"> <div class="p">
<span class="pN">945</span>“Viññāṇe ce, bhikkhave, āhāre asati nāmarūpassa avakkanti na hoti, nāmarūpassa avakkantiyā asati punabbhavo na hoti, punabbhave asati jāti na hoti, jātiyā asati jarāmaraṇaṃ sokaparidevadukkhadomanassupāyāsā nirujjhanti. Evametassa kevalassa dukkhakkhandhassa nirodho hoti. Seyyathāpi, bhikkhave, mahārukkho atha puriso āgaccheyya kuddālapiṭakaṃ ādāya, so taṃ rukkhaṃ mūle chindeyya, mūle chetvā palikhaṇeyya, palikhaṇitvā mūlāni uddhareyya antamaso usīranāḷimattānipi. So taṃ rukkhaṃ khaṇḍākhaṇḍikaṃ chindeyya, khaṇḍākhaṇḍikaṃ chinditvā phāleyya, phāletvā sakalikaṃ sakalikaṃ kareyya, sakalikaṃ sakalikaṃ karitvā vātātape visoseyya, vātātape visosetvā agginā ḍaheyya, agginā ḍahetvā masiṃ kareyya, masiṃ karitvā mahāvāte vā ophuṇeyya, nadiyā vā sīghasotāya pavāheyya, evaṃ hi so, bhikkhave, mahārukkho ucchinnamūlo assa tālāvatthukato anabhāvaṃkato āyatiṃ anuppādadhammo. Evameva kho, bhikkhave, viññāṇe āhāre asati nāmarūpassa avakkanti na hoti, nāmarūpassa avakkantiyā asati sabbaṃ…pe…  evametassa kevalassa dukkhakkhandhassa nirodho hotī”ti. Idaṃ lokuttaraṃ. Idaṃ lokiyañca lokuttarañca. (2) </div>
</div>
<div class="q" id="p_27Ne_946"> <div class="divNumber">113.</div> <div class="p">
<span class="pN">946</span>Tattha katamaṃ sattādhiṭṭhānaṃ? </div>
</div>
<div class="q" id="p_27Ne_947"> <div class="p"> <table class="singleColumn"> <tr> <td> <div class="pN">947</div> <div class="G">“Sabbā disā anuparigamma cetasā,</div> </td> </tr> <tr> <td> <div class="G">Nevajjhagā piyataramattanā kvaci;</div> </td> </tr> <tr> <td> <div class="G">Evaṃ piyo puthu attā paresaṃ,</div> </td> </tr> <tr> <td> <div class="G">Tasmā na hiṃse paramattakāmo”ti.</div> </td> </tr> </table> </div>
</div>
<div class="CENTER" id="p_27Ne_948">
<span class="pN">948</span>Idaṃ sattādhiṭṭhānaṃ.</div>
<div class="q" id="p_27Ne_949"> <div class="p"> <table class="singleColumn"> <tr> <td> <div class="pN">949</div> <div class="G">“Ye keci bhūtā bhavissanti ye vāpi,</div> </td> </tr> <tr> <td> <div class="G">Sabbe gamissanti pahāya dehaṃ;</div> </td> </tr> <tr> <td> <div class="G">Taṃ sabbajāniṃ kusalo viditvā,</div> </td> </tr> <tr> <td> <div class="G">Ātāpiyo brahmacariyaṃ careyyā”ti.</div> </td> </tr> </table> </div>
</div>
<div class="CENTER" id="p_27Ne_950">
<span class="pN">950</span>Idaṃ sattādhiṭṭhānaṃ.</div>
<div class="q" id="p_27Ne_951"> <div class="p">
<span class="pN">951</span>“Sattahi, bhikkhave, aṅgehi samannāgataṃ kalyāṇamittaṃ api viveciyamānena paṇāmiyamānena gale pisanamajjamānena yāvajīvaṃ na vijahitabbaṃ. Katamehi sattahi? Piyo ca hoti manāpo ca garu ca bhāvanīyo ca vattā ca vacanakkhamo ca gambhīrañca kathaṃ kattā hoti, no ca aṭṭhāne niyojeti. Imehi kho, bhikkhave, sattahi…pe…  na vijahitabbaṃ. Idamavoca bhagavā. Idaṃ vatvāna sugato, athāparaṃ etadavoca satthā—  </div>
</div>
<div class="q" id="p_27Ne_952"> <div class="p"> <table class="singleColumn"> <tr> <td> <div class="pN">952</div> <div class="G">“Piyo garu bhāvanīyo,</div> </td> </tr> <tr> <td> <div class="G">vattā ca vacanakkhamo;</div> </td> </tr> <tr> <td> <div class="G">Gambhīrañca kathaṃ kattā,</div> </td> </tr> <tr> <td> <div class="G">na caṭṭhāne niyojako;</div> </td> </tr> <tr> <td> <div class="G">Taṃ mittaṃ mittakāmena,</div> </td> </tr> <tr> <td> <div class="G">yāvajīvampi seviyan”ti.</div> </td> </tr> </table> </div>
</div>
<div class="CENTER" id="p_27Ne_953">
<span class="pN">953</span>Idaṃ sattādhiṭṭhānaṃ.</div>
<div class="q" id="p_27Ne_954"> <div class="p">
<span class="pN">954</span>Tattha katamaṃ dhammādhiṭṭhānaṃ? </div>
</div>
<div class="q" id="p_27Ne_955"> <div class="p"> <table class="singleColumn"> <tr> <td> <div class="pN">955</div> <div class="G">“Yañca kāmasukhaṃ loke,</div> </td> </tr> <tr> <td> <div class="G">yañcidaṃ diviyaṃ sukhaṃ;</div> </td> </tr> <tr> <td> <div class="G">Taṇhakkhayasukhassete,</div> </td> </tr> <tr> <td> <div class="G">kalaṃ nāgghanti soḷasin”ti.</div> </td> </tr> </table> </div>
</div>
<div class="CENTER" id="p_27Ne_956">
<span class="pN">956</span>Idaṃ dhammādhiṭṭhānaṃ.</div>
<div class="q" id="p_27Ne_957"> <div class="p"> <table class="singleColumn"> <tr> <td> <div class="pN">957</div> <div class="G">“Susukhaṃ vata nibbānaṃ,</div> </td> </tr> <tr> <td> <div class="G">sammāsambuddhadesitaṃ;</div> </td> </tr> <tr> <td> <div class="G">Asokaṃ virajaṃ khemaṃ,</div> </td> </tr> <tr> <td> <div class="G">yattha dukkhaṃ nirujjhatī”ti.</div> </td> </tr> </table> </div>
</div>
<div class="CENTER" id="p_27Ne_958">
<span class="pN">958</span>Idaṃ dhammādhiṭṭhānaṃ. (3)</div>
<div class="q" id="p_27Ne_959"> <div class="p">
<span class="pN">959</span>Tattha katamaṃ sattādhiṭṭhānañca dhammādhiṭṭhānañca </div>
</div>
<div class="q" id="p_27Ne_960"> <div class="p"> <table class="singleColumn"> <tr> <td> <div class="pN">960</div> <div class="G">“Mātaraṃ pitaraṃ hantvā,</div> </td> </tr> <tr> <td> <div class="G">rājāno dve ca khattiye;</div> </td> </tr> <tr> <td> <div class="G">Raṭṭhaṃ sānucaraṃ hantvā”ti.</div> </td> </tr> </table> </div>
</div>
<div class="CENTER" id="p_27Ne_961">
<span class="pN">961</span>Idaṃ dhammādhiṭṭhānaṃ.</div>
<div class="q" id="p_27Ne_962"> <div class="p"> <table class="singleColumn"> <tr> <td> <div class="pN">962</div> <div class="G">“Anīgho yāti brāhmaṇo”ti.</div> </td> </tr> </table> </div>
</div>
<div class="CENTER" id="p_27Ne_963">
<span class="pN">963</span>Idaṃ sattādhiṭṭhānaṃ.</div>
<div class="CENTER" id="p_27Ne_964">
<span class="pN">964</span>Idaṃ sattādhiṭṭhānañca dhammādhiṭṭhānañca.</div>
<div class="q" id="p_27Ne_965"> <div class="p">
<span class="pN">965</span>“Cattārome, bhikkhave, iddhipādā. Katame cattāro? Chandasamādhipadhānasaṅkhārasamannāgato iddhipādo, vīriya…pe…  citta…  vīmaṃsāsamādhipadhānasaṅkhārasamannāgato iddhipādo”ti. Idaṃ dhammādhiṭṭhānaṃ. </div>
</div>
<div class="q" id="p_27Ne_966"> <div class="p">
<span class="pN">966</span>So kāyepi cittaṃ samodahati, cittepi kāyaṃ samodahati, kāye sukhasaññañca lahusaññañca okkamitvā upasampajja viharati. Idaṃ sattādhiṭṭhānaṃ, idaṃ sattādhiṭṭhānañca dhammādhiṭṭhānañca. (4) </div>
</div>
<div class="q" id="p_27Ne_967"> <div class="divNumber">114.</div> <div class="p">
<span class="pN">967</span>Tattha katamaṃ ñāṇaṃ? </div>
</div>
<div class="q" id="p_27Ne_968"> <div class="p"> <table class="singleColumn"> <tr> <td> <div class="pN">968</div> <div class="G">“Yaṃ taṃ lokuttaraṃ ñāṇaṃ,</div> </td> </tr> <tr> <td> <div class="G">sabbaññū yena vuccati;</div> </td> </tr> <tr> <td> <div class="G">Na tassa parihānatthi,</div> </td> </tr> <tr> <td> <div class="G">sabbakāle pavattatī”ti.</div> </td> </tr> </table> </div>
</div>
<div class="CENTER" id="p_27Ne_969">
<span class="pN">969</span>Idaṃ ñāṇaṃ.</div>
<div class="q" id="p_27Ne_970"> <div class="p"> <table class="singleColumn"> <tr> <td> <div class="pN">970</div> <div class="G">“Paññā hi seṭṭhā lokasmiṃ,</div> </td> </tr> <tr> <td> <div class="G">yāyaṃ nibbānagāminī;</div> </td> </tr> <tr> <td> <div class="G">Yāya sammā pajānāti,</div> </td> </tr> <tr> <td> <div class="G">jātimaraṇasaṅkhayan”ti.</div> </td> </tr> </table> </div>
</div>
<div class="CENTER" id="p_27Ne_971">
<span class="pN">971</span>Idaṃ ñāṇaṃ.</div>
<div class="q" id="p_27Ne_972"> <div class="p">
<span class="pN">972</span>Tattha katamaṃ ñeyyaṃ? </div>
</div>
<div class="q" id="p_27Ne_973"> <div class="p"> <table class="singleColumn"> <tr> <td> <div class="pN">973</div> <div class="G">“Kittayissāmi te santiṃ, <span class="gathaQuote">(dhotakāti bhagavā)</span>
</div> </td> </tr> <tr> <td> <div class="G">Diṭṭhe dhamme anītihaṃ;</div> </td> </tr> <tr> <td> <div class="G">Yaṃ viditvā sato caraṃ,</div> </td> </tr> <tr> <td> <div class="G">Tare loke visattikaṃ.</div> </td> </tr> </table> </div>
</div>
<div class="q" id="p_27Ne_974"> <div class="p"> <table class="singleColumn"> <tr> <td> <div class="pN">974</div> <div class="G">Tañcāhaṃ abhinandāmi,</div> </td> </tr> <tr> <td> <div class="G">mahesi santimuttamaṃ;</div> </td> </tr> <tr> <td> <div class="G">Yaṃ viditvā sato caraṃ,</div> </td> </tr> <tr> <td> <div class="G">tare loke visattikaṃ.</div> </td> </tr> </table> </div>
</div>
<div class="q" id="p_27Ne_975"> <div class="p"> <table class="singleColumn"> <tr> <td> <div class="pN">975</div> <div class="G">Yaṃ kiñci sampajānāsi, <span class="gathaQuote">(dhotakāti bhagavā)</span>
</div> </td> </tr> <tr> <td> <div class="G">Uddhaṃ adho tiriyañcāpi majjhe;</div> </td> </tr> <tr> <td> <div class="G">Etaṃ viditvā saṅgoti loke,</div> </td> </tr> <tr> <td> <div class="G">Bhavābhavāya mākāsi taṇhan”ti.</div> </td> </tr> </table> </div>
</div>
<div class="CENTER" id="p_27Ne_976">
<span class="pN">976</span>Idaṃ ñeyyaṃ.</div>
<div class="q" id="p_27Ne_977"> <div class="p">
<span class="pN">977</span>“Catunnaṃ, bhikkhave, ariyasaccānaṃ ananubodhā appaṭivedhā evamidaṃ dīghamaddhānaṃ sandhāvitaṃ saṃsaritaṃ mamañceva tumhākañca…pe…  tayidaṃ, bhikkhave, dukkhaṃ ariyasaccaṃ anubuddhaṃ paṭividdhaṃ, dukkhasamudayaṃ ariyasaccaṃ anubuddhaṃ paṭividdhaṃ, dukkhanirodhaṃ ariyasaccaṃ anubuddhaṃ paṭividdhaṃ, dukkhanirodhagāminī paṭipadā ariyasaccaṃ anubuddhaṃ paṭividdhaṃ. Ucchinnā bhavataṇhā, khīṇā bhavanetti, natthi dāni punabbhavo”ti. Idamavoca bhagavā. Idaṃ vatvāna sugato athāparaṃ etadavoca satthā—  </div>
</div>
<div class="q" id="p_27Ne_978"> <div class="p"> <table class="singleColumn"> <tr> <td> <div class="pN">978</div> <div class="G">“Catunnaṃ ariyasaccānaṃ,</div> </td> </tr> <tr> <td> <div class="G">Yathābhūtaṃ adassanā;</div> </td> </tr> <tr> <td> <div class="G">Saṃsitaṃ dīghamaddhānaṃ,</div> </td> </tr> <tr> <td> <div class="G">Tāsu tāsveva jātisu.</div> </td> </tr> </table> </div>
</div>
<div class="q" id="p_27Ne_979"> <div class="p"> <table class="singleColumn"> <tr> <td> <div class="pN">979</div> <div class="G">Tāni etāni diṭṭhāni,</div> </td> </tr> <tr> <td> <div class="G">bhavanetti samūhatā;</div> </td> </tr> <tr> <td> <div class="G">Ucchinnaṃ mūlaṃ dukkhassa,</div> </td> </tr> <tr> <td> <div class="G">natthi dāni punabbhavo”ti.</div> </td> </tr> </table> </div>
</div>
<div class="CENTER" id="p_27Ne_980">
<span class="pN">980</span>Idaṃ ñeyyaṃ. (5)</div>
<div class="q" id="p_27Ne_981"> <div class="p">
<span class="pN">981</span>Tattha katamaṃ ñāṇañca ñeyyañca? Rūpaṃ aniccaṃ, vedanā aniccā, saññā aniccā, saṅkhārā aniccā, viññāṇaṃ aniccanti. Idaṃ ñeyyaṃ. </div>
</div>
<div class="q" id="p_27Ne_982"> <div class="p">
<span class="pN">982</span>Evaṃ jānaṃ evaṃ passaṃ ariyasāvako “rūpaṃ aniccan”ti passati, “vedanā aniccā”ti passati, “saññaṃ…  saṅkhāre…  viññāṇaṃ aniccan”ti passatīti. Idaṃ ñāṇaṃ. </div>
</div>
<div class="q" id="p_27Ne_983"> <div class="p">
<span class="pN">983</span>So parimuccati rūpena, parimuccati vedanāya, parimuccati saññāya, parimuccati saṅkhārehi, parimuccati viññāṇamhā, parimuccati dukkhasmāti vadāmīti. Idaṃ ñāṇañca ñeyyañca. </div>
</div>
<div class="q" id="p_27Ne_984"> <div class="p">
<span class="pN">984</span>“Sabbe saṅkhārā aniccā”ti idaṃ ñeyyaṃ. “Yadā paññāya passatī”ti idaṃ ñāṇaṃ. “Atha nibbindati dukkhe esa maggo visuddhiyā”ti idaṃ ñāṇañca ñeyyañca. </div>
</div>
<div class="q" id="p_27Ne_985"> <div class="p">
<span class="pN">985</span>“Sabbe saṅkhārā dukkhā”ti idaṃ ñeyyaṃ. “Yadā paññāya passatī”ti idaṃ ñāṇaṃ. “Atha nibbindati dukkhe esa maggo visuddhiyā”ti idaṃ ñāṇañca ñeyyañca. </div>
</div>
<div class="q" id="p_27Ne_986"> <div class="p">
<span class="pN">986</span>“Sabbe dhammā anattā”ti idaṃ ñeyyaṃ. “Yadā paññāya passatī”ti idaṃ ñāṇaṃ. “Atha nibbindati dukkhe esa maggo visuddhiyā”ti idaṃ ñāṇañca ñeyyañca. </div>
</div>
<div class="q" id="p_27Ne_987"> <div class="p">
<span class="pN">987</span>“Ye hi keci, soṇa, samaṇā vā brāhmaṇā vā aniccena rūpena dukkhena vipariṇāmadhammena ‘seyyohamasmī’ti vā samanupassanti, ‘sadisohamasmī’ti vā samanupassanti, ‘hīnohamasmī’ti vā samanupassanti. Kimaññatra yathābhūtassa adassanā. Aniccāya vedanāya…pe…  aniccāya saññāya…  aniccehi saṅkhārehi…  aniccena viññāṇena dukkhena vipariṇāmadhammena ‘seyyohamasmī’ti vā samanupassanti, ‘sadisohamasmī’ti vā samanupassanti, ‘hīnohamasmī’ti vā samanupassanti, kimaññatra yathābhūtassa adassanā”ti. Idaṃ ñeyyaṃ. </div>
</div>
<div class="q" id="p_27Ne_988"> <div class="p">
<span class="pN">988</span>“Ye ca kho keci, soṇa, samaṇā vā brāhmaṇā vā aniccena rūpena dukkhena vipariṇāmadhammena ‘seyyohamasmī’tipi na samanupassanti, ‘sadisohamasmī’tipi na samanupassanti, ‘hīnohamasmī’tipi na samanupassanti, kimaññatra yathābhūtassa dassanā. Aniccāya vedanāya…pe…  aniccāya saññāya…  aniccehi saṅkhārehi…  aniccena viññāṇena dukkhena vipariṇāmadhammena ‘seyyohamasmī’tipi na samanupassanti, ‘sadisohamasmī’tipi na samanupassanti, ‘hīnohamasmī’tipi na samanupassanti, kimaññatra yathābhūtassa dassanā”ti. Idaṃ ñāṇaṃ. </div>
</div>
<div class="CENTER" id="p_27Ne_989">
<span class="pN">989</span>Idaṃ ñāṇañca ñeyyañca. (6)</div>
<div class="q" id="p_27Ne_990"> <div class="p">
<span class="pN">990</span>Tattha katamaṃ dassanaṃ? </div>
</div>
<div class="q" id="p_27Ne_991"> <div class="divNumber">115.</div> <div class="p"> <table class="singleColumn"> <tr> <td> <div class="pN">991</div> <div class="G">“Ye ariyasaccāni vibhāvayanti,</div> </td> </tr> <tr> <td> <div class="G">Gambhīrapaññena sudesitāni;</div> </td> </tr> <tr> <td> <div class="G">Kiñcāpi te honti bhusaṃ pamattā,</div> </td> </tr> <tr> <td> <div class="G">Na te bhavaṃ aṭṭhamamādiyantī”ti.</div> </td> </tr> </table> </div>
</div>
<div class="CENTER" id="p_27Ne_992">
<span class="pN">992</span>Idaṃ dassanaṃ.</div>
<div class="q" id="p_27Ne_993"> <div class="p"> <table class="singleColumn"> <tr> <td> <div class="pN">993</div> <div class="G">“Yathindakhīlo pathavissito siyā,</div> </td> </tr> <tr> <td> <div class="G">Catubbhi vātehi asampakampiyo;</div> </td> </tr> <tr> <td> <div class="G">Tathūpamaṃ sappurisaṃ vadāmi,</div> </td> </tr> <tr> <td> <div class="G">Yo ariyasaccāni avecca passatī”ti.</div> </td> </tr> </table> </div>
</div>
<div class="CENTER" id="p_27Ne_994">
<span class="pN">994</span>Idaṃ dassanaṃ.</div>
<div class="q" id="p_27Ne_995"> <div class="p">
<span class="pN">995</span>“Catūhi, bhikkhave, sotāpattiyaṅgehi samannāgato ariyasāvako ākaṅkhamāno attanāva attānaṃ byākareyya ‘khīṇanirayomhi, khīṇatiracchānayoni, khīṇapettivisayo, khīṇāpāyaduggativinipāto, sotāpannohamasmi avinipātadhammo niyato sambodhiparāyaṇo, sattakkhattuparamaṃ deve ca manusse ca sandhāvitvā saṃsaritvā dukkhassantaṃ karissāmī’ti. Katamehi catūhi? Idha, bhikkhave, ariyasāvakassa tathāgate saddhā niviṭṭhā patiṭṭhitā virūḷhā mūlajātā asaṃhāriyā samaṇena vā brāhmaṇena vā devena vā mārena vā brahmunā vā kenaci vā lokasmiṃ saha dhammena, dhamme kho pana niṭṭhaṃ gato hoti, svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhi, yadidaṃ madanimmadano…pe…  nirodho nibbānaṃ, saha dhammiyā kho panassa honti iṭṭhā kantā piyā manāpā gihī ceva pabbajitā ca. Ariyakantehi kho pana sīlehi samannāgato hoti akhaṇḍehi acchiddehi asabalehi akammāsehi bhujissehi viññuppasaṭṭhehi aparāmaṭṭhehi samādhisaṃvattanikehi. Imehi kho, bhikkhave, catūhi sotāpattiyaṅgehi samannāgato ariyasāvako ākaṅkhamāno attanāva attānaṃ byākareyya ‘khīṇanirayomhi, khīṇatiracchānayoni, khīṇapettivisayo, khīṇāpāyaduggativinipāto, sotāpannohamasmi avinipātadhammo niyato sambodhiparāyaṇo, sattakkhattuparamaṃ deve ca manusse ca sandhāvitvā saṃsaritvā dukkhassantaṃ karissāmī’”ti. </div>
</div>
<div class="CENTER" id="p_27Ne_996">
<span class="pN">996</span>Idaṃ dassanaṃ.</div>
<div class="q" id="p_27Ne_997"> <div class="p">
<span class="pN">997</span>Tattha katamā bhāvanā? </div>
</div>
<div class="q" id="p_27Ne_998"> <div class="p"> <table class="singleColumn"> <tr> <td> <div class="pN">998</div> <div class="G">“Yassindriyāni bhāvitāni,</div> </td> </tr> <tr> <td> <div class="G">Ajjhattaṃ bahiddhā ca sabbaloke;</div> </td> </tr> <tr> <td> <div class="G">Nibbijjha imaṃ parañca lokaṃ,</div> </td> </tr> <tr> <td> <div class="G">Kālaṃ kaṅkhati bhāvito sa danto”ti.</div> </td> </tr> </table> </div>
</div>
<div class="CENTER" id="p_27Ne_999">
<span class="pN">999</span>Ayaṃ bhāvanā.</div>
<div class="q" id="p_27Ne_1000"> <div class="p">
<span class="pN">1000</span>“Cattārimāni, bhikkhave, dhammapadāni. Katamāni cattāri? Anabhijjhā dhammapadaṃ, abyāpādo dhammapadaṃ, sammāsati dhammapadaṃ, sammāsamādhi dhammapadaṃ, imāni kho, bhikkhave, cattāri dhammapadānī”ti. Ayaṃ bhāvanā. (7) </div>
</div>
<div class="q" id="p_27Ne_1001"> <div class="p">
<span class="pN">1001</span>Tattha katamaṃ dassanañca bhāvanā ca? “Pañca chinde pañca jahe”ti idaṃ dassanaṃ. “Pañca cuttari bhāvaye. Pañca saṅgātigo bhikkhu, oghatiṇṇoti vuccatī”ti ayaṃ bhāvanā. Idaṃ dassanañca bhāvanā ca. </div>
</div>
<div class="q" id="p_27Ne_1002"> <div class="p">
<span class="pN">1002</span>“Tīṇimāni, bhikkhave, indriyāni. Katamāni tīṇi, anaññātaññassāmītindriyaṃ aññindriyaṃ aññātāvindriyaṃ. Katamañca, bhikkhave, anaññātaññassāmītindriyaṃ? Idha, bhikkhave, bhikkhu anabhisametassa dukkhassa ariyasaccassa abhisamayāya chandaṃ janeti vāyamati vīriyaṃ ārabhati cittaṃ paggaṇhāti padahati, anabhisametassa dukkhasamudayassa ariyasaccassa…pe…  dukkhanirodhassa…pe…  dukkhanirodhagāminiyā paṭipadāya ariyasaccassa abhisamayāya chandaṃ janeti vāyamati vīriyaṃ ārabhati cittaṃ paggaṇhāti padahati. Idaṃ, bhikkhave, anaññātaññassāmītindriyan”ti. Idaṃ dassanaṃ. </div>
</div>
<div class="q" id="p_27Ne_1003"> <div class="p">
<span class="pN">1003</span>“Katamañca, bhikkhave, aññindriyaṃ? Idha, bhikkhave, bhikkhu ‘idaṃ dukkhan’ti yathābhūtaṃ pajānāti, ‘ayaṃ dukkhasamudayo’ti yathābhūtaṃ pajānāti, ‘ayaṃ dukkhanirodho’ti…pe…  ‘ayaṃ dukkhanirodhagāminī paṭipadā’ti yathābhūtaṃ pajānāti. Idaṃ, bhikkhave, aññindriyaṃ. </div>
</div>
<div class="q" id="p_27Ne_1004"> <div class="p">
<span class="pN">1004</span>Katamañca, bhikkhave, aññātāvindriyaṃ? Idha, bhikkhave, bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati, khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyāti pajānāti. Idaṃ, bhikkhave, aññātāvindriyan”ti. Ayaṃ bhāvanā. </div>
</div>
<div class="CENTER" id="p_27Ne_1005">
<span class="pN">1005</span>Idaṃ dassanañca bhāvanā ca. (8)</div>
<div class="q" id="p_27Ne_1006"> <div class="divNumber">116.</div> <div class="p">
<span class="pN">1006</span>Tattha katamaṃ sakavacanaṃ? </div>
</div>
<div class="q" id="p_27Ne_1007"> <div class="p"> <table class="singleColumn"> <tr> <td> <div class="pN">1007</div> <div class="G">“Sabbapāpassa akaraṇaṃ,</div> </td> </tr> <tr> <td> <div class="G">kusalassa upasampadā;</div> </td> </tr> <tr> <td> <div class="G">Sacittapariyodāpanaṃ,</div> </td> </tr> <tr> <td> <div class="G">etaṃ buddhāna sāsanan”ti.</div> </td> </tr> </table> </div>
</div>
<div class="CENTER" id="p_27Ne_1008">
<span class="pN">1008</span>Idaṃ sakavacanaṃ.</div>
<div class="q" id="p_27Ne_1009"> <div class="p">
<span class="pN">1009</span>“Tīṇimāni, bhikkhave, bālassa bālalakkhaṇāni bālanimittāni bālāpadānāni, yehi bālaṃ bāloti pare sañjānanti. Katamāni tīṇi? Bālo, bhikkhave, duccintitacintī ca hoti, dubbhāsitabhāsī ca hoti, dukkaṭakammakārī ca hoti. Imāni kho, bhikkhave, tīṇi bālassa bālalakkhaṇāni bālanimittāni bālāpadānāni. </div>
</div>
<div class="q" id="p_27Ne_1010"> <div class="p">
<span class="pN">1010</span>Tīṇimāni, bhikkhave, paṇḍitassa paṇḍitalakkhaṇāni paṇḍitanimittāni paṇḍitāpadānāni, yehi paṇḍitaṃ paṇḍitoti pare sañjānanti. Katamāni tīṇi? Paṇḍito, bhikkhave, sucintitacintī ca hoti, subhāsitabhāsī ca hoti, sukatakammakārī ca hoti. Imāni kho, bhikkhave, tīṇi paṇḍitassa paṇḍitalakkhaṇāni paṇḍitanimittāni paṇḍitāpadānānī”ti. </div>
</div>
<div class="CENTER" id="p_27Ne_1011">
<span class="pN">1011</span>Idaṃ sakavacanaṃ.</div>
<div class="q" id="p_27Ne_1012"> <div class="p">
<span class="pN">1012</span>Tattha katamaṃ paravacanaṃ? </div>
</div>
<div class="q" id="p_27Ne_1013"> <div class="p"> <table class="singleColumn"> <tr> <td> <div class="pN">1013</div> <div class="G">“Pathavīsamo natthi vitthato,</div> </td> </tr> <tr> <td> <div class="G">Ninno pātālasamo na vijjati;</div> </td> </tr> <tr> <td> <div class="G">Merusamo natthi unnato,</div> </td> </tr> <tr> <td> <div class="G">Cakkavattisadiso natthi poriso”ti.</div> </td> </tr> </table> </div>
</div>
<div class="CENTER" id="p_27Ne_1014">
<span class="pN">1014</span>Idaṃ paravacanaṃ.</div>
<div class="q" id="p_27Ne_1015"> <div class="p">
<span class="pN">1015</span>“‘Hotu, devānaminda, subhāsitena jayoti. Hotu, vepacitti, subhāsitena jayoti. Bhaṇa, vepacitti, gāthan’ti. Atha kho, bhikkhave, vepacitti asurindo imaṃ gāthaṃ abhāsi—  </div>
</div>
<div class="q" id="p_27Ne_1016"> <div class="p"> <table class="singleColumn"> <tr> <td> <div class="pN">1016</div> <div class="G">‘Bhiyyo bālā pakujjheyyuṃ,</div> </td> </tr> <tr> <td> <div class="G">no cassa paṭisedhako;</div> </td> </tr> <tr> <td> <div class="G">Tasmā bhusena daṇḍena,</div> </td> </tr> <tr> <td> <div class="G">dhīro bālaṃ nisedhaye’ti.</div> </td> </tr> </table> </div>
</div>
<div class="q" id="p_27Ne_1017"> <div class="p">
<span class="pN">1017</span>Bhāsitāya kho pana, bhikkhave, vepacittinā asurindena gāthāya asurā anumodiṃsu, devā tuṇhī ahesuṃ. Atha kho, bhikkhave, vepacitti asurindo sakkaṃ devānamindaṃ etadavoca—  ‘bhaṇa, devānaminda, gāthan’ti. Evaṃ vutte, bhikkhave, sakko devānamindo imaṃ gāthaṃ abhāsi—  </div>
</div>
<div class="q" id="p_27Ne_1018"> <div class="p"> <table class="singleColumn"> <tr> <td> <div class="pN">1018</div> <div class="G">‘Etadeva ahaṃ maññe,</div> </td> </tr> <tr> <td> <div class="G">bālassa paṭisedhanaṃ;</div> </td> </tr> <tr> <td> <div class="G">Paraṃ saṅkupitaṃ ñatvā,</div> </td> </tr> <tr> <td> <div class="G">yo sato upasammatī’ti.</div> </td> </tr> </table> </div>
</div>
<div class="q" id="p_27Ne_1019"> <div class="p">
<span class="pN">1019</span>Bhāsitāya kho pana, bhikkhave, sakkena devānamindena gāthāya devā anumodiṃsu, asurā tuṇhī ahesuṃ. Atha kho, bhikkhave, sakko devānamindo vepacittiṃ asurindaṃ etadavoca—  ‘bhaṇa, vepacitti, gāthan’ti. Evaṃ vutte, bhikkhave, vepacitti asurindo imaṃ gāthaṃ abhāsi—  </div>
</div>
<div class="q" id="p_27Ne_1020"> <div class="p"> <table class="singleColumn"> <tr> <td> <div class="pN">1020</div> <div class="G">‘Etadeva titikkhāya,</div> </td> </tr> <tr> <td> <div class="G">vajjaṃ passāmi vāsava;</div> </td> </tr> <tr> <td> <div class="G">Yadā naṃ maññati bālo,</div> </td> </tr> <tr> <td> <div class="G">bhayā myāyaṃ titikkhati;</div> </td> </tr> <tr> <td> <div class="G">Ajjhāruhati dummedho,</div> </td> </tr> <tr> <td> <div class="G">gova bhiyyo palāyinan’ti.</div> </td> </tr> </table> </div>
</div>
<div class="q" id="p_27Ne_1021"> <div class="p">
<span class="pN">1021</span>Bhāsitāya kho pana, bhikkhave, vepacittinā asurindena gāthāya asurā anumodiṃsu, devā tuṇhī ahesuṃ. Atha kho vepacitti asurindo sakkaṃ devānamindaṃ etadavoca—  ‘bhaṇa, devānaminda, gāthan’ti. Evaṃ vutte, bhikkhave, sakko devānamindo imā gāthāyo abhāsi—  </div>
</div>
<div class="q" id="p_27Ne_1022"> <div class="p"> <table class="singleColumn"> <tr> <td> <div class="pN">1022</div> <div class="G">‘Kāmaṃ maññatu vā mā vā,</div> </td> </tr> <tr> <td> <div class="G">bhayā myāyaṃ titikkhati;</div> </td> </tr> <tr> <td> <div class="G">Sadatthaparamā atthā,</div> </td> </tr> <tr> <td> <div class="G">khantyā bhiyyo na vijjati.</div> </td> </tr> </table> </div>
</div>
<div class="q" id="p_27Ne_1023"> <div class="p"> <table class="singleColumn"> <tr> <td> <div class="pN">1023</div> <div class="G">Yo have balavā santo,</div> </td> </tr> <tr> <td> <div class="G">dubbalassa titikkhati;</div> </td> </tr> <tr> <td> <div class="G">Tamāhu paramaṃ khantiṃ,</div> </td> </tr> <tr> <td> <div class="G">niccaṃ khamati dubbalo.</div> </td> </tr> </table> </div>
</div>
<div class="q" id="p_27Ne_1024"> <div class="p"> <table class="singleColumn"> <tr> <td> <div class="pN">1024</div> <div class="G">Abalaṃ taṃ balaṃ āhu,</div> </td> </tr> <tr> <td> <div class="G">yassa bālabalaṃ balaṃ;</div> </td> </tr> <tr> <td> <div class="G">Balassa dhammaguttassa,</div> </td> </tr> <tr> <td> <div class="G">paṭivattā na vijjati.</div> </td> </tr> </table> </div>
</div>
<div class="q" id="p_27Ne_1025"> <div class="p"> <table class="singleColumn"> <tr> <td> <div class="pN">1025</div> <div class="G">Tasseva tena pāpiyo,</div> </td> </tr> <tr> <td> <div class="G">yo kuddhaṃ paṭikujjhati;</div> </td> </tr> <tr> <td> <div class="G">Kuddhaṃ appaṭikujjhanto,</div> </td> </tr> <tr> <td> <div class="G">saṅgāmaṃ jeti dujjayaṃ.</div> </td> </tr> </table> </div>
</div>
<div class="q" id="p_27Ne_1026"> <div class="p"> <table class="singleColumn"> <tr> <td> <div class="pN">1026</div> <div class="G">Ubhinnamatthaṃ carati,</div> </td> </tr> <tr> <td> <div class="G">attano ca parassa ca;</div> </td> </tr> <tr> <td> <div class="G">Paraṃ saṅkupitaṃ ñatvā,</div> </td> </tr> <tr> <td> <div class="G">yo sato upasammati.</div> </td> </tr> </table> </div>
</div>
<div class="q" id="p_27Ne_1027"> <div class="p"> <table class="singleColumn"> <tr> <td> <div class="pN">1027</div> <div class="G">Ubhinnaṃ tikicchantānaṃ,</div> </td> </tr> <tr> <td> <div class="G">attano ca parassa ca;</div> </td> </tr> <tr> <td> <div class="G">Janā maññanti bāloti,</div> </td> </tr> <tr> <td> <div class="G">ye dhammassa akovidā’ti.</div> </td> </tr> </table> </div>
</div>
<div class="q" id="p_27Ne_1028"> <div class="p">
<span class="pN">1028</span>Bhāsitāsu kho pana, bhikkhave, sakkena devānamindena gāthāsu devā anumodiṃsu, asurā tuṇhī ahesun”ti. Idaṃ paravacanaṃ. (9) </div>
</div>
<div class="q" id="p_27Ne_1029"> <div class="divNumber">117.</div> <div class="p">
<span class="pN">1029</span>Tattha katamaṃ sakavacanañca paravacanañca? </div>
</div>
<div class="q" id="p_27Ne_1030"> <div class="p">
<span class="pN">1030</span>Yañca pattaṃ yañca pattabbaṃ ubhayametaṃ rajānukiṇṇaṃ āturassānusikkhato. Ye ca sikkhāsārā sīlaṃ vataṃ jīvitaṃ brahmacariyaṃ upaṭṭhānasārā, ayameko anto. Ye ca evaṃvādino evaṃdiṭṭhino “natthi kāmesu doso”ti, ayaṃ dutiyo anto. Iccete ubho antā kaṭasivaḍḍhanā kaṭasiyo diṭṭhiṃ vaḍḍhenti. Ete ubho ante anabhiññāya olīyanti eke atidhāvanti eketi. Idaṃ paravacanaṃ. </div>
</div>
<div class="q" id="p_27Ne_1031"> <div class="p">
<span class="pN">1031</span>Ye ca kho te ubho ante abhiññāya tatra ca na ahesuṃ, tena ca amaññiṃsu, vaṭṭaṃ tesaṃ natthi paññāpanāyāti. Idaṃ sakavacanaṃ. Ayaṃ udāno sakavacanañca paravacanañca. </div>
</div>
<div class="q" id="p_27Ne_1032"> <div class="p">
<span class="pN">1032</span>Rājā pasenadi kosalo bhagavantaṃ etadavoca—  idha mayhaṃ, bhante, rahogatassa paṭisallīnassa evaṃ cetaso parivitakko udapādi “kesaṃ nu kho piyo attā, kesaṃ appiyo attā”ti. Tassa mayhaṃ, bhante, etadahosi—  “ye ca kho keci kāyena duccaritaṃ caranti, vācāya duccaritaṃ caranti, manasā duccaritaṃ caranti, tesaṃ appiyo attā. Kiñcāpi te evaṃ vadeyyuṃ ‘piyo no attā’ti, atha kho tesaṃ appiyo attā. Taṃ kissa hetu? Yaṃ hi appiyo appiyassa kareyya, taṃ te attanāva attano karonti, tasmā tesaṃ appiyo attā. Ye ca kho keci kāyena sucaritaṃ caranti, vācāya sucaritaṃ caranti, manasā sucaritaṃ caranti, tesaṃ piyo attā. Kiñcāpi te evaṃ vadeyyuṃ ‘appiyo no attā’ti, atha kho tesaṃ piyo attā. Taṃ kissa hetu? Yaṃ hi piyo piyassa kareyya. Taṃ te attanāva attano karonti. Tasmā tesaṃ piyo attā”ti. </div>
</div>
<div class="q" id="p_27Ne_1033"> <div class="p">
<span class="pN">1033</span>“Evametaṃ, mahārāja, evametaṃ, mahārāja, ye hi keci, mahārāja, kāyena duccaritaṃ caranti, vācāya duccaritaṃ caranti, manasā duccaritaṃ caranti tasmā tesaṃ appiyo attā. Kiñcāpi te evaṃ vadeyyuṃ ‘piyo no attā’ti, atha kho tesaṃ appiyo attā. Taṃ kissa hetu? Yaṃ hi, mahārāja, appiyo appiyassa kareyya, taṃ te attanāva attano karonti, tasmā tesaṃ appiyo attā. Ye ca kho keci mahārāja kāyena sucaritaṃ caranti, vācāya sucaritaṃ caranti, manasā sucaritaṃ caranti, tesaṃ piyo attā. Kiñcāpi te evaṃ vadeyyuṃ ‘appiyo no attā’ti, atha kho tesaṃ piyo attā. Taṃ kissa hetu? Yaṃ hi, mahārāja, piyo piyassa kareyya, taṃ te attanāva attano karonti, tasmā tesaṃ piyo attāti. Idamavoca bhagavā…pe…  satthā—  </div>
</div>
<div class="q" id="p_27Ne_1034"> <div class="p"> <table class="singleColumn"> <tr> <td> <div class="pN">1034</div> <div class="G">“Attānañce piyaṃ jaññā,</div> </td> </tr> <tr> <td> <div class="G">na naṃ pāpena saṃyuje;</div> </td> </tr> <tr> <td> <div class="G">Na hi taṃ sulabhaṃ hoti,</div> </td> </tr> <tr> <td> <div class="G">sukhaṃ dukkaṭakārinā.</div> </td> </tr> </table> </div>
</div>
<div class="q" id="p_27Ne_1035"> <div class="p"> <table class="singleColumn"> <tr> <td> <div class="pN">1035</div> <div class="G">Antakenādhipannassa,</div> </td> </tr> <tr> <td> <div class="G">jahato mānusaṃ bhavaṃ;</div> </td> </tr> <tr> <td> <div class="G">Kiṃ hi tassa sakaṃ hoti,</div> </td> </tr> <tr> <td> <div class="G">kiñca ādāya gacchati;</div> </td> </tr> <tr> <td> <div class="G">Kiñcassa anugaṃ hoti,</div> </td> </tr> <tr> <td> <div class="G">chāyāva anapāyinī.</div> </td> </tr> </table> </div>
</div>
<div class="q" id="p_27Ne_1036"> <div class="p"> <table class="singleColumn"> <tr> <td> <div class="pN">1036</div> <div class="G">Ubho puññañca pāpañca,</div> </td> </tr> <tr> <td> <div class="G">yaṃ macco kurute idha;</div> </td> </tr> <tr> <td> <div class="G">Tañhi tassa sakaṃ hoti,</div> </td> </tr> <tr> <td> <div class="G">taṃva ādāya gacchati;</div> </td> </tr> <tr> <td> <div class="G">Taṃvassa anugaṃ hoti,</div> </td> </tr> <tr> <td> <div class="G">chāyāva anapāyinī.</div> </td> </tr> </table> </div>
</div>
<div class="q" id="p_27Ne_1037"> <div class="p"> <table class="singleColumn"> <tr> <td> <div class="pN">1037</div> <div class="G">Tasmā kareyya kalyāṇaṃ,</div> </td> </tr> <tr> <td> <div class="G">nicayaṃ samparāyikaṃ;</div> </td> </tr> <tr> <td> <div class="G">Puññāni paralokasmiṃ,</div> </td> </tr> <tr> <td> <div class="G">patiṭṭhā honti pāṇinan”ti.</div> </td> </tr> </table> </div>
</div>
<div class="q" id="p_27Ne_1038"> <div class="p">
<span class="pN">1038</span>Idaṃ suttaṃ paravacanaṃ. Anugīti sakavacanaṃ. Idaṃ sakavacanañca paravacanañca. (10) </div>
</div>
<div class="q" id="p_27Ne_1039"> <div class="divNumber">118.</div> <div class="p">
<span class="pN">1039</span>Tattha katamaṃ visajjanīyaṃ? </div>
</div>
<div class="q" id="p_27Ne_1040"> <div class="p">
<span class="pN">1040</span>Pañhe pucchite idaṃ abhiññeyyaṃ, idaṃ pariññeyyaṃ, idaṃ pahātabbaṃ, idaṃ bhāvetabbaṃ, idaṃ sacchikātabbaṃ, ime dhammā evaṃgahitā idaṃ phalaṃ nibbattayanti. Tesaṃ evaṃgahitānaṃ ayamattho iti idaṃ visajjanīyaṃ. “Uḷāro buddho bhagavā”ti buddhauḷārataṃ dhammasvākkhātataṃ saṃghasuppaṭipattiñca ekaṃseneva niddise. “Sabbe saṅkhārā aniccā”ti “sabbe saṅkhārā dukkhā”ti “sabbe dhammā anattā”ti ekaṃseneva niddise. Yaṃ vā panaññampi evaṃ jātiyaṃ. Idaṃ visajjanīyaṃ. </div>
</div>
<div class="q" id="p_27Ne_1041"> <div class="p">
<span class="pN">1041</span>Tattha katamaṃ avisajjanīyaṃ? </div>
</div>
<div class="q" id="p_27Ne_1042"> <div class="p"> <table class="singleColumn"> <tr> <td> <div class="pN">1042</div> <div class="G">“Ākaṅkhato te naradammasārathi,</div> </td> </tr> <tr> <td> <div class="G">Devā manussā manasā vicintitaṃ;</div> </td> </tr> <tr> <td> <div class="G">Sabbe na jaññā kasiṇāpi pāṇino,</div> </td> </tr> <tr> <td> <div class="G">Santaṃ samādhiṃ araṇaṃ nisevato;</div> </td> </tr> <tr> <td> <div class="G">Kintaṃ bhagavā ākaṅkhatī”ti.</div> </td> </tr> </table> </div>
</div>
<div class="CENTER" id="p_27Ne_1043">
<span class="pN">1043</span>Idaṃ avisajjanīyaṃ.</div>
<div class="q" id="p_27Ne_1044"> <div class="p">
<span class="pN">1044</span>Ettako bhagavā sīlakkhandhe samādhikkhandhe paññākkhandhe vimuttikkhandhe vimuttiñāṇadassanakkhandhe iriyāyaṃ pabhāve hitesitāyaṃ karuṇāyaṃ iddhiyanti. Idaṃ avisajjanīyaṃ. </div>
</div>
<div class="q" id="p_27Ne_1045"> <div class="p">
<span class="pN">1045</span>“Tathāgatassa, bhikkhave, arahato sammāsambuddhassa loke uppādā tiṇṇaṃ ratanānaṃ uppādo buddharatanassa dhammaratanassa saṃgharatanassa”. Kiṃpamāṇāni tīṇi ratanānīti? Idaṃ avisajjanīyaṃ. </div>
</div>
<div class="q" id="p_27Ne_1046"> <div class="p">
<span class="pN">1046</span>Buddhavisayo avisajjanīyo. Puggalaparoparaññutā avisajjanīyā. “Pubbā, bhikkhave, koṭi na paññāyati avijjānīvaraṇānaṃ sattānaṃ taṇhāsaṃyojanānaṃ sakiṃ nirayaṃ sakiṃ tiracchānayoniṃ sakiṃ pettivisayaṃ sakiṃ asurayoniṃ sakiṃ deve sakiṃ manusse sandhāvitaṃ saṃsaritaṃ”. Katamā pubbā koṭīti avisajjanīyaṃ. Na paññāyatīti sāvakānaṃ ñāṇavekallena. Duvidhā buddhānaṃ bhagavantānaṃ desanā attūpanāyikā ca parūpanāyikā ca. Na paññāyatīti parūpanāyikā. Natthi buddhānaṃ bhagavantānaṃ avijānanāti attūpanāyikā. Yathā bhagavā kokālikaṃ bhikkhuṃ ārabbha aññataraṃ bhikkhuṃ evamāha—  </div>
</div>
<div class="q" id="p_27Ne_1047"> <div class="p">
<span class="pN">1047</span>“Seyyathāpi, bhikkhu, vīsatikhāriko kosalako tilavāho…pe…  na tveva eko abbudo nirayo. Seyyathāpi, bhikkhu, vīsati abbudā nirayā, evameko nirabbudo nirayo. Seyyathāpi, bhikkhu, vīsati nirabbudā nirayā, evameko ababo nirayo. Seyyathāpi, bhikkhu, vīsati ababā nirayā, evameko aṭaṭo nirayo. Seyyathāpi, bhikkhu, vīsati aṭaṭā nirayā, evameko ahaho nirayo. Seyyathāpi, bhikkhu, vīsati ahahā nirayā, evameko kumudo nirayo. Seyyathāpi, bhikkhu, vīsati kumudā nirayā, evameko sogandhiko nirayo. Seyyathāpi, bhikkhu, vīsati sogandhikā nirayā, evameko uppalako nirayo. Seyyathāpi, bhikkhu, vīsati uppalakā nirayā, evameko puṇḍarīko nirayo. Seyyathāpi, bhikkhu, vīsati puṇḍarīkā nirayā, evameko padumo nirayo. Padume pana, bhikkhu, niraye kokāliko bhikkhu upapanno sāriputtamoggallānesu cittaṃ āghātetvā”ti. Yaṃ vā pana kiñci bhagavā āha—  “ayaṃ appameyyo asaṅkheyyo”ti. Sabbaṃ taṃ avisajjanīyaṃ. Idaṃ avisajjanīyaṃ. (11) </div>
</div>
<div class="q" id="p_27Ne_1048"> <div class="divNumber">119.</div> <div class="p">
<span class="pN">1048</span>Tattha katamaṃ visajjanīyañca avisajjanīyañca, yadā so upako ājīvako bhagavantaṃ āha—  “kuhiṃ, āvuso gotama, gamissasī”ti. Bhagavā āha—  </div>
</div>
<div class="q" id="p_27Ne_1049"> <div class="p"> <table class="singleColumn"> <tr> <td> <div class="pN">1049</div> <div class="G">“Bārāṇasiṃ gamissāmi,</div> </td> </tr> <tr> <td> <div class="G">ahaṃ taṃ amatadundubhiṃ;</div> </td> </tr> <tr> <td> <div class="G">Dhammacakkaṃ pavattetuṃ,</div> </td> </tr> <tr> <td> <div class="G">loke appaṭivattiyan”ti.</div> </td> </tr> </table> </div>
</div>
<div class="q" id="p_27Ne_1050"> <div class="p">
<span class="pN">1050</span>Upako ājīvako āha—  “‘jino’ti kho āvuso, bho gotama, paṭijānāsī”ti. Bhagavā āha—  </div>
</div>
<div class="q" id="p_27Ne_1051"> <div class="p"> <table class="singleColumn"> <tr> <td> <div class="pN">1051</div> <div class="G">“Mādisā ve jinā honti,</div> </td> </tr> <tr> <td> <div class="G">ye pattā āsavakkhayaṃ;</div> </td> </tr> <tr> <td> <div class="G">Jitā me pāpakā dhammā,</div> </td> </tr> <tr> <td> <div class="G">tasmāhaṃ upakā jino”ti.</div> </td> </tr> </table> </div>
</div>
<div class="q" id="p_27Ne_1052"> <div class="p">
<span class="pN">1052</span>Kathaṃ jino kena jinoti visajjanīyaṃ. Katamo jinoti avisajjanīyaṃ. Katamo āsavakkhayo, rāgakkhayo dosakkhayo mohakkhayoti visajjanīyaṃ. Kittako āsavakkhayoti avisajjanīyaṃ. Idaṃ visajjanīyañca avisajjanīyañca. </div>
</div>
<div class="q" id="p_27Ne_1053"> <div class="p">
<span class="pN">1053</span>Atthi tathāgatoti visajjanīyaṃ. Atthi rūpanti visajjanīyaṃ. Rūpaṃ tathāgatoti avisajjanīyaṃ. Rūpavā tathāgatoti avisajjanīyaṃ. Rūpe tathāgatoti avisajjanīyaṃ. Tathāgate rūpanti avisajjanīyaṃ. Evaṃ atthi vedanā…pe…  saññā…  saṅkhārā…  atthi viññāṇanti visajjanīyaṃ. Viññāṇaṃ tathāgatoti avisajjanīyaṃ. Viññāṇavā tathāgatoti avisajjanīyaṃ. Viññāṇe tathāgatoti avisajjanīyaṃ. Tathāgate viññāṇanti avisajjanīyaṃ. Aññatra rūpena tathāgatoti avisajjanīyaṃ. Aññatra vedanāya…pe…  saññāya…  saṅkhārehi…  viññāṇena tathāgatoti avisajjanīyaṃ. Ayaṃ so tathāgato arūpako…  avedanako…  asaññako…  asaṅkhārako…  aviññāṇakoti avisajjanīyaṃ. Idaṃ visajjanīyañca avisajjanīyañca. </div>
</div>
<div class="q" id="p_27Ne_1054"> <div class="p">
<span class="pN">1054</span>Passati bhagavā dibbena cakkhunā visuddhena atikkantamānusakena satte cavamāne upapajjamāne evaṃ sabbaṃ…pe…  yathākammūpage satte pajānātīti visajjanīyaṃ. Katame sattā, katamo tathāgatoti avisajjanīyaṃ. Idaṃ visajjanīyañca avisajjanīyañca. </div>
</div>
<div class="q" id="p_27Ne_1055"> <div class="p">
<span class="pN">1055</span>Atthi tathāgatoti visajjanīyaṃ. Atthi tathāgato paraṃ maraṇāti avisajjanīyaṃ. Idaṃ visajjanīyañca avisajjanīyañca. (12) </div>
</div>
<div class="q" id="p_27Ne_1056"> <div class="divNumber">120.</div> <div class="p">
<span class="pN">1056</span>Tattha katamaṃ kammaṃ? </div>
</div>
<div class="q" id="p_27Ne_1057"> <div class="p"> <table class="singleColumn"> <tr> <td> <div class="pN">1057</div> <div class="G">“Antakenādhipannassa,</div> </td> </tr> <tr> <td> <div class="G">jahato mānusaṃ bhavaṃ;</div> </td> </tr> <tr> <td> <div class="G">Kiṃ hi tassa sakaṃ hoti,</div> </td> </tr> <tr> <td> <div class="G">kiñca ādāya gacchati;</div> </td> </tr> <tr> <td> <div class="G">Kiñcassa anugaṃ hoti,</div> </td> </tr> <tr> <td> <div class="G">chāyāva anapāyinī.</div> </td> </tr> </table> </div>
</div>
<div class="q" id="p_27Ne_1058"> <div class="p"> <table class="singleColumn"> <tr> <td> <div class="pN">1058</div> <div class="G">Ubho puññañca pāpañca,</div> </td> </tr> <tr> <td> <div class="G">yaṃ macco kurute idha;</div> </td> </tr> <tr> <td> <div class="G">Tañhi tassa sakaṃ hoti,</div> </td> </tr> <tr> <td> <div class="G">taṃva ādāya gacchati;</div> </td> </tr> <tr> <td> <div class="G">Taṃvassa anugaṃ hoti,</div> </td> </tr> <tr> <td> <div class="G">chāyāva anapāyinī”ti.</div> </td> </tr> </table> </div>
</div>
<div class="CENTER" id="p_27Ne_1059">
<span class="pN">1059</span>Idaṃ kammaṃ.</div>
<div class="q" id="p_27Ne_1060"> <div class="p">
<span class="pN">1060</span>“Puna caparaṃ, bhikkhave, bālaṃ pīṭhasamārūḷhaṃ vā mañcasamārūḷhaṃ vā chamāyaṃ vā semānaṃ yānissa pubbe pāpakāni kammāni katāni kāyena duccaritāni vācāya duccaritāni manasā duccaritāni, tānissa tamhi samaye olambanti ajjholambanti abhippalambanti. Seyyathāpi, bhikkhave, mahataṃ pabbatakūṭānaṃ chāyā sāyanhasamayaṃ pathaviyaṃ olambanti ajjholambanti abhippalambanti. Evameva kho, bhikkhave, bālaṃ pīṭhasamārūḷhaṃ vā mañcasamārūḷhaṃ vā chamāyaṃ vā semānaṃ yānissa pubbe pāpakāni kammāni katāni kāyena duccaritāni vācāya duccaritāni manasā duccaritāni, tānissa tamhi samaye olambanti ajjholambanti abhippalambanti. Tatra, bhikkhave, bālassa evaṃ hoti ‘akataṃ vata me kalyāṇaṃ, akataṃ kusalaṃ, akataṃ bhīruttāṇaṃ. Kataṃ pāpaṃ, kataṃ luddaṃ, kataṃ kibbisaṃ, yāvatā bho akatakalyāṇānaṃ akatakusalānaṃ akatabhīruttāṇānaṃ katapāpānaṃ kataluddānaṃ katakibbisānaṃ gati, taṃ gatiṃ pecca gacchāmī’ti, so socati kilamati paridevati urattāḷiṃ kandati sammohaṃ āpajjatīti. </div>
</div>
<div class="q" id="p_27Ne_1061"> <div class="p">
<span class="pN">1061</span>Puna caparaṃ, bhikkhave, paṇḍitaṃ pīṭhasamārūḷhaṃ vā mañcasamārūḷhaṃ vā chamāyaṃ vā semānaṃ yānissa pubbe kalyāṇāni kammāni katāni kāyena sucaritāni vācāya sucaritāni manasā sucaritāni, tānissa tamhi samaye olambanti ajjholambanti abhippalambanti. Seyyathāpi, bhikkhave, mahataṃ pabbatakūṭānaṃ chāyā sāyanhasamayaṃ pathaviyaṃ olambanti ajjholambanti abhippalambanti. Evameva kho, bhikkhave, paṇḍitaṃ pīṭhasamārūḷhaṃ vā mañcasamārūḷhaṃ vā chamāyaṃ vā semānaṃ yānissa pubbe kalyāṇāni kammāni katāni kāyena sucaritāni vācāya sucaritāni manasā sucaritāni, tānissa tamhi samaye olambanti ajjholambanti abhippalambanti. Tatra, bhikkhave, paṇḍitassa ‘evaṃ hoti akataṃ vata me pāpaṃ, akataṃ luddaṃ, akataṃ kibbisaṃ. Kataṃ kalyāṇaṃ, kataṃ kusalaṃ, kataṃ bhīruttāṇaṃ, yāvatā bho akatapāpānaṃ akataluddānaṃ akatakibbisānaṃ katakalyāṇānaṃ katakusalānaṃ katabhīruttāṇānaṃ gati, taṃ gatiṃ pecca gacchāmī’ti, so na socati na kilamati na paridevati na urattāḷiṃ kandati na sammohaṃ āpajjati, ‘kataṃ me puññaṃ, akataṃ pāpaṃ, yā bhavissati gati akatapāpassa akataluddassa akatakibbisassa katapuññassa katakusalassa katabhīruttāṇassa, taṃ pecca bhave gatiṃ paccanubhavissāmī’ti vippaṭisāro na jāyati. Avippaṭisārino kho, bhikkhave, itthiyā vā purisassa vā gihino vā pabbajitassa vā bhaddakaṃ maraṇaṃ bhaddikā kālaṃkiriyāti vadāmī”ti. Idaṃ kammaṃ. </div>
</div>
<div class="q" id="p_27Ne_1062"> <div class="p">
<span class="pN">1062</span>“Tīṇimāni, bhikkhave, duccaritāni. Katamāni tīṇi, kāyaduccaritaṃ vacīduccaritaṃ manoduccaritaṃ. Imāni kho, bhikkhave, tīṇi duccaritāni. Tīṇimāni, bhikkhave, sucaritāni. Katamāni tīṇi? Kāyasucaritaṃ vacīsucaritaṃ manosucaritaṃ. Imāni kho, bhikkhave, tīṇi sucaritāni”. Idaṃ kammaṃ. </div>
</div>
<div class="q" id="p_27Ne_1063"> <div class="p">
<span class="pN">1063</span>Tattha katamo vipāko? </div>
</div>
<div class="q" id="p_27Ne_1064"> <div class="p">
<span class="pN">1064</span>“Lābhā vo, bhikkhave, suladdhaṃ vo, bhikkhave, khaṇo vo, bhikkhave, paṭiladdho brahmacariyavāsāya. Diṭṭhā mayā, bhikkhave, chaphassāyatanikā nāma nirayā. Tattha yaṃ kiñci cakkhunā rūpaṃ passati aniṭṭharūpaṃyeva passati, no iṭṭharūpaṃ. Akantarūpaṃyeva passati, no kantarūpaṃ. Amanāparūpaṃyeva passati, no manāparūpaṃ. </div>
</div>
<div class="q" id="p_27Ne_1065"> <div class="p">
<span class="pN">1065</span>Yaṃ kiñci sotena saddaṃ suṇāti…pe…  ghānena…  jivhāya…  kāyena…  yaṃ kiñci manasā dhammaṃ vijānāti aniṭṭhadhammaṃyeva vijānāti, no iṭṭhadhammaṃ. Akantadhammaṃyeva vijānāti, no kantadhammaṃ. Amanāpadhammaṃyeva vijānāti, no manāpadhammaṃ. Lābhā vo, bhikkhave, suladdhaṃ vo, bhikkhave, khaṇo vo, bhikkhave, paṭiladdho brahmacariyavāsāya. </div>
</div>
<div class="q" id="p_27Ne_1066"> <div class="p">
<span class="pN">1066</span>Diṭṭhā mayā, bhikkhave, chaphassāyatanikā nāma saggā. Tattha yaṃ kiñci cakkhunā rūpaṃ passati iṭṭharūpaṃyeva passati, no aniṭṭharūpaṃ. Kantarūpaṃyeva passati, no akantarūpaṃ. Manāparūpaṃyeva passati, no amanāparūpaṃ. Yaṃ kiñci sotena saddaṃ suṇāti…pe…  ghānena…  jivhāya…  kāyena…  manasā dhammaṃ vijānāti iṭṭhadhammaṃyeva vijānāti, no aniṭṭhadhammaṃ. Kantadhammaṃyeva vijānāti, no akantadhammaṃ. Manāpadhammaṃyeva vijānāti, no amanāpadhammaṃ. Lābhā vo, bhikkhave, suladdhaṃ vo, bhikkhave, khaṇo vo, bhikkhave, paṭiladdho brahmacariyavāsāyā”ti. Ayaṃ vipāko. </div>
</div>
<div class="q" id="p_27Ne_1067"> <div class="p"> <table class="singleColumn"> <tr> <td> <div class="pN">1067</div> <div class="G">“Saṭṭhivassasahassāni,</div> </td> </tr> <tr> <td> <div class="G">paripuṇṇāni sabbaso;</div> </td> </tr> <tr> <td> <div class="G">Niraye paccamānānaṃ,</div> </td> </tr> <tr> <td> <div class="G">kadā anto bhavissati.</div> </td> </tr> </table> </div>
</div>
<div class="q" id="p_27Ne_1068"> <div class="p"> <table class="singleColumn"> <tr> <td> <div class="pN">1068</div> <div class="G">Natthi anto kuto anto,</div> </td> </tr> <tr> <td> <div class="G">na anto paṭidissati;</div> </td> </tr> <tr> <td> <div class="G">Tadā hi pakataṃ pāpaṃ,</div> </td> </tr> <tr> <td> <div class="G">tuyhaṃ mayhañca mārisā”ti.</div> </td> </tr> </table> </div>
</div>
<div class="CENTER" id="p_27Ne_1069">
<span class="pN">1069</span>Ayaṃ vipāko. (13)</div>
<div class="q" id="p_27Ne_1070"> <div class="divNumber">121.</div> <div class="p">
<span class="pN">1070</span>Tattha katamaṃ kammañca vipāko ca? </div>
</div>
<div class="q" id="p_27Ne_1071"> <div class="p"> <table class="singleColumn"> <tr> <td> <div class="pN">1071</div> <div class="G">“Adhammacārī hi naro pamatto,</div> </td> </tr> <tr> <td> <div class="G">Yahiṃ yahiṃ gacchati duggatiṃ yo;</div> </td> </tr> <tr> <td> <div class="G">So naṃ adhammo carito hanāti,</div> </td> </tr> <tr> <td> <div class="G">Sayaṃ gahīto yathā kaṇhasappo.</div> </td> </tr> </table> </div>
</div>
<div class="q" id="p_27Ne_1072"> <div class="p"> <table class="singleColumn"> <tr> <td> <div class="pN">1072</div> <div class="G">Na hi dhammo adhammo ca,</div> </td> </tr> <tr> <td> <div class="G">ubho samavipākino;</div> </td> </tr> <tr> <td> <div class="G">Adhammo nirayaṃ neti,</div> </td> </tr> <tr> <td> <div class="G">dhammo pāpeti suggatin”ti.</div> </td> </tr> </table> </div>
</div>
<div class="CENTER" id="p_27Ne_1073">
<span class="pN">1073</span>Idaṃ kammañca vipāko ca.</div>
<div class="q" id="p_27Ne_1074"> <div class="p">
<span class="pN">1074</span>“Mā, bhikkhave, puññānaṃ bhāyittha, sukhassetaṃ, bhikkhave, adhivacanaṃ iṭṭhassa kantassa piyassa manāpassa yadidaṃ puññāni. Abhijānāmi kho panāhaṃ, bhikkhave, dīgharattaṃ katānaṃ puññānaṃ iṭṭhaṃ kantaṃ piyaṃ manāpaṃ vipākaṃ paccanubhūtaṃ, satta vassāni mettacittaṃ bhāvetvā satta saṃvaṭṭavivaṭṭakappe na imaṃ lokaṃ punarāgamāsiṃ. Saṃvaṭṭamāne sudāhaṃ, bhikkhave, kappe ābhassarūpago homi. Vivaṭṭamāne kappe suññaṃ brahmavimānaṃ upapajjāmi. Tatra sudāhaṃ, bhikkhave, brahmā homi mahābrahmā abhibhū anabhibhūto aññadatthudaso vasavattī. Chattiṃsakkhattuṃ kho panāhaṃ, bhikkhave, sakko ahosiṃ devānamindo, anekasatakkhattuṃ rājā ahosiṃ cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato, ko pana vādo padesarajjassa? Tassa mayhaṃ, bhikkhave, etadahosi—  ‘kissa nu kho me idaṃ kammassa phalaṃ, kissa kammassa vipāko, yenāhaṃ etarahi evaṃmahiddhiko evaṃmahānubhāvo’ti. Tassa mayhaṃ, bhikkhave, etadahosi—  ‘tiṇṇaṃ kho me idaṃ kammānaṃ phalaṃ, tiṇṇaṃ kammānaṃ vipāko. Yenāhaṃ etarahi evaṃmahiddhiko evaṃmahānubhāvo’ti. Seyyathidaṃ—  dānassa damassa saṃyamassā”ti. Tattha yañca dānaṃ yo ca damo yo ca saṃyamo, idaṃ kammaṃ. Yo tappaccayā vipāko paccanubhūto, ayaṃ vipāko. Tathā cūḷakammavibhaṅgo vattabbo. </div>
</div>
<div class="q" id="p_27Ne_1075"> <div class="p">
<span class="pN">1075</span>Yaṃ subhassa māṇavassa todeyyaputtassa desitaṃ. Tattha ye dhammā appāyukadīghāyukatāya saṃvattanti bahvābādhaappābādhatāya appesakkhamahesakkhatāya dubbaṇṇasuvaṇṇatāya nīcakulikauccakulikatāya appabhogamahābhogatāya duppaññapaññavantatāya ca saṃvattanti, idaṃ kammaṃ. Yā tattha appāyukadīghāyukatā…pe…  duppaññapaññavantatā, ayaṃ vipāko. Idaṃ kammañca vipāko ca. (14) </div>
</div>
<div class="q" id="p_27Ne_1076"> <div class="divNumber">122.</div> <div class="p">
<span class="pN">1076</span>Tattha katamaṃ kusalaṃ? </div>
</div>
<div class="q" id="p_27Ne_1077"> <div class="p"> <table class="singleColumn"> <tr> <td> <div class="pN">1077</div> <div class="G">“Vācānurakkhī manasā susaṃvuto,</div> </td> </tr> <tr> <td> <div class="G">Kāyena ca nākusalaṃ kayirā;</div> </td> </tr> <tr> <td> <div class="G">Ete tayo kammapathe visodhaye,</div> </td> </tr> <tr> <td> <div class="G">Ārādhaye maggamisippaveditan”ti.</div> </td> </tr> </table> </div>
</div>
<div class="CENTER" id="p_27Ne_1078">
<span class="pN">1078</span>Idaṃ kusalaṃ.</div>
<div class="q" id="p_27Ne_1079"> <div class="p"> <table class="singleColumn"> <tr> <td> <div class="pN">1079</div> <div class="G">“Yassa kāyena vācāya,</div> </td> </tr> <tr> <td> <div class="G">manasā natthi dukkaṭaṃ;</div> </td> </tr> <tr> <td> <div class="G">Saṃvutaṃ tīhi ṭhānehi,</div> </td> </tr> <tr> <td> <div class="G">tamahaṃ brūmi brāhmaṇan”ti.</div> </td> </tr> </table> </div>
</div>
<div class="CENTER" id="p_27Ne_1080">
<span class="pN">1080</span>Idaṃ kusalaṃ.</div>
<div class="q" id="p_27Ne_1081"> <div class="p">
<span class="pN">1081</span>“Tīṇimāni, bhikkhave, kusalamūlāni. Katamāni tīṇi? Alobho kusalamūlaṃ, adoso kusalamūlaṃ, amoho kusalamūlaṃ. Imāni kho, bhikkhave, tīṇi kusalamūlāni”. Idaṃ kusalaṃ. “Vijjā, bhikkhave, pubbaṅgamā kusalānaṃ dhammānaṃ samāpattiyā anudeva hirī ottappañcā”ti. Idaṃ kusalaṃ. </div>
</div>
<div class="q" id="p_27Ne_1082"> <div class="p">
<span class="pN">1082</span>Tattha katamaṃ akusalaṃ? </div>
</div>
<div class="q" id="p_27Ne_1083"> <div class="p"> <table class="singleColumn"> <tr> <td> <div class="pN">1083</div> <div class="G">“Yassa accantadussīlyaṃ,</div> </td> </tr> <tr> <td> <div class="G">māluvā sālamivotthataṃ;</div> </td> </tr> <tr> <td> <div class="G">Karoti so tathattānaṃ,</div> </td> </tr> <tr> <td> <div class="G">yathā naṃ icchatī diso”ti.</div> </td> </tr> </table> </div>
</div>
<div class="CENTER" id="p_27Ne_1084">
<span class="pN">1084</span>Idaṃ akusalaṃ.</div>
<div class="q" id="p_27Ne_1085"> <div class="p"> <table class="singleColumn"> <tr> <td> <div class="pN">1085</div> <div class="G">“Attanā hi kataṃ pāpaṃ,</div> </td> </tr> <tr> <td> <div class="G">Attajaṃ attasambhavaṃ;</div> </td> </tr> <tr> <td> <div class="G">Abhimatthati dummedhaṃ,</div> </td> </tr> <tr> <td> <div class="G">Vajiraṃvasmamayaṃ maṇin”ti.</div> </td> </tr> </table> </div>
</div>
<div class="CENTER" id="p_27Ne_1086">
<span class="pN">1086</span>Idaṃ akusalaṃ.</div>
<div class="q" id="p_27Ne_1087"> <div class="p"> <table class="singleColumn"> <tr> <td> <div class="pN">1087</div> <div class="G">“Dasa kammapathe niseviya,</div> </td> </tr> <tr> <td> <div class="G">Akusalākusalehi vivajjitā;</div> </td> </tr> <tr> <td> <div class="G">Garahā ca bhavanti devate,</div> </td> </tr> <tr> <td> <div class="G">Bālamatī nirayesu paccare”ti.</div> </td> </tr> </table> </div>
</div>
<div class="CENTER" id="p_27Ne_1088">
<span class="pN">1088</span>Idaṃ akusalaṃ.</div>
<div class="q" id="p_27Ne_1089"> <div class="p">
<span class="pN">1089</span>“Tīṇimāni, bhikkhave, akusalamūlāni, katamāni tīṇi? Lobho akusalamūlaṃ, doso akusalamūlaṃ, moho akusalamūlaṃ. Imāni kho, bhikkhave, tīṇi akusalamūlāni”. Idaṃ akusalaṃ. (15) </div>
</div>
<div class="q" id="p_27Ne_1090"> <div class="p">
<span class="pN">1090</span>Tattha katamaṃ kusalañca akusalañca? </div>
</div>
<div class="q" id="p_27Ne_1091"> <div class="p"> <table class="singleColumn"> <tr> <td> <div class="pN">1091</div> <div class="G">“Yādisaṃ vapate bījaṃ,</div> </td> </tr> <tr> <td> <div class="G">tādisaṃ harate phalaṃ;</div> </td> </tr> <tr> <td> <div class="G">Kalyāṇakārī kalyāṇaṃ,</div> </td> </tr> <tr> <td> <div class="G">pāpakārī ca pāpakan”ti.</div> </td> </tr> </table> </div>
</div>
<div class="q" id="p_27Ne_1092"> <div class="p">
<span class="pN">1092</span>Tattha yaṃ āha—  “kalyāṇakārī kalyāṇan”ti, idaṃ kusalaṃ. Yaṃ āha—  “pāpakārī ca pāpakan”ti, idaṃ akusalaṃ. Idaṃ kusalañca akusalañca. </div>
</div>
<div class="q" id="p_27Ne_1093"> <div class="p"> <table class="singleColumn"> <tr> <td> <div class="pN">1093</div> <div class="G">“Subhena kammena vajanti suggatiṃ,</div> </td> </tr> <tr> <td> <div class="G">Apāyabhūmiṃ asubhena kammunā;</div> </td> </tr> <tr> <td> <div class="G">Khayā ca kammassa vimuttacetaso,</div> </td> </tr> <tr> <td> <div class="G">Nibbanti te jotirivindhanakkhayā”.</div> </td> </tr> </table> </div>
</div>
<div class="q" id="p_27Ne_1094"> <div class="p">
<span class="pN">1094</span>Tattha yaṃ āha—  “subhena kammena vajanti suggatin”ti, idaṃ kusalaṃ. Yaṃ āha—  “apāyabhūmiṃ asubhena kammunā”ti, idaṃ akusalaṃ. Idaṃ kusalañca akusalañca. (16) </div>
</div>
<div class="q" id="p_27Ne_1095"> <div class="divNumber">123.</div> <div class="p">
<span class="pN">1095</span>Tattha katamaṃ anuññātaṃ? </div>
</div>
<div class="q" id="p_27Ne_1096"> <div class="p"> <table class="singleColumn"> <tr> <td> <div class="pN">1096</div> <div class="G">“Yathāpi bhamaro pupphaṃ,</div> </td> </tr> <tr> <td> <div class="G">Vaṇṇagandhamaheṭhayaṃ;</div> </td> </tr> <tr> <td> <div class="G">Paleti rasamādāya,</div> </td> </tr> <tr> <td> <div class="G">Evaṃ gāme munī care”ti.</div> </td> </tr> </table> </div>
</div>
<div class="CENTER" id="p_27Ne_1097">
<span class="pN">1097</span>Idaṃ anuññātaṃ.</div>
<div class="q" id="p_27Ne_1098"> <div class="p">
<span class="pN">1098</span>“Tīṇimāni, bhikkhave, bhikkhūnaṃ karaṇīyāni. Katamāni tīṇi? Idha, bhikkhave, bhikkhu pātimokkhasaṃvarasaṃvuto viharati ācāragocarasampanno aṇumattesu vajjesu bhayadassāvī, samādāya sikkhati sikkhāpadesu, kāyakammavacīkammena samannāgato kusalena parisuddhājīvo. Āraddhavīriyo kho pana hoti thāmavā daḷhaparakkamo anikkhittadhuro akusalānaṃ dhammānaṃ pahānāya kusalānaṃ dhammānaṃ bhāvanāya sacchikiriyāya. Paññavā kho pana hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā. Imāni kho, bhikkhave, bhikkhūnaṃ tīṇi karaṇīyānī”ti. Idaṃ anuññātaṃ. </div>
</div>
<div class="q" id="p_27Ne_1099"> <div class="p">
<span class="pN">1099</span>“Dasayime, bhikkhave, dhammā pabbajitena abhiṇhaṃ paccavekkhitabbā. Katame dasa? ‘Vevaṇṇiyamhi ajjhupagato’ti pabbajitena abhiṇhaṃ paccavekkhitabbaṃ…pe…  ime kho, bhikkhave, dasa dhammā pabbajitena abhiṇhaṃ paccavekkhitabbā”ti. Idaṃ anuññātaṃ. </div>
</div>
<div class="q" id="p_27Ne_1100"> <div class="p">
<span class="pN">1100</span>“Tīṇimāni, bhikkhave, karaṇīyāni. Katamāni tīṇi? Kāyasucaritaṃ vacīsucaritaṃ manosucaritanti. Imāni kho, bhikkhave, tīṇi karaṇīyānī”ti. Idaṃ anuññātaṃ. </div>
</div>
<div class="q" id="p_27Ne_1101"> <div class="p">
<span class="pN">1101</span>Tattha katamaṃ paṭikkhittaṃ? </div>
</div>
<div class="q" id="p_27Ne_1102"> <div class="p"> <table class="singleColumn"> <tr> <td> <div class="pN">1102</div> <div class="G">“Natthi puttasamaṃ pemaṃ,</div> </td> </tr> <tr> <td> <div class="G">Natthi gosamitaṃ dhanaṃ;</div> </td> </tr> <tr> <td> <div class="G">Natthi sūriyasamā ābhā,</div> </td> </tr> <tr> <td> <div class="G">Samuddaparamā sarā”ti.</div> </td> </tr> </table> </div>
</div>
<div class="q" id="p_27Ne_1103"> <div class="p">
<span class="pN">1103</span>Bhagavā āha—  </div>
</div>
<div class="q" id="p_27Ne_1104"> <div class="p"> <table class="singleColumn"> <tr> <td> <div class="pN">1104</div> <div class="G">“Natthi attasamaṃ pemaṃ,</div> </td> </tr> <tr> <td> <div class="G">natthi dhaññasamaṃ dhanaṃ;</div> </td> </tr> <tr> <td> <div class="G">Natthi paññāsamā ābhā,</div> </td> </tr> <tr> <td> <div class="G">vuṭṭhiveparamā sarā”ti.</div> </td> </tr> </table> </div>
</div>
<div class="CENTER" id="p_27Ne_1105">
<span class="pN">1105</span>Ettha yaṃ purimakaṃ, idaṃ paṭikkhittaṃ.</div>
<div class="q" id="p_27Ne_1106"> <div class="p">
<span class="pN">1106</span>“Tīṇimāni, bhikkhave akaraṇīyāni. Katamāni tīṇi? Kāyaduccaritaṃ vacīduccaritaṃ manoduccaritanti. Imāni kho, bhikkhave, tīṇi akaraṇīyānī”ti. Idaṃ paṭikkhittaṃ. (17) </div>
</div>
<div class="q" id="p_27Ne_1107"> <div class="divNumber">124.</div> <div class="p">
<span class="pN">1107</span>Tattha katamaṃ anuññātañca paṭikkhittañca? </div>
</div>
<div class="q" id="p_27Ne_1108"> <div class="p"> <table class="singleColumn"> <tr> <td> <div class="pN">1108</div> <div class="G">“Kiṃsūdha bhītā janatā anekā,</div> </td> </tr> <tr> <td> <div class="G">Maggo canekāyatano pavutto;</div> </td> </tr> <tr> <td> <div class="G">Pucchāmi taṃ gotama bhūripañña,</div> </td> </tr> <tr> <td> <div class="G">Kismiṃ ṭhito paralokaṃ na bhāyeti.</div> </td> </tr> </table> </div>
</div>
<div class="q" id="p_27Ne_1109"> <div class="p"> <table class="singleColumn"> <tr> <td> <div class="pN">1109</div> <div class="G">Vācaṃ manañca paṇidhāya sammā,</div> </td> </tr> <tr> <td> <div class="G">Kāyena pāpāni akubbamāno;</div> </td> </tr> <tr> <td> <div class="G">Bahvannapānaṃ gharamāvasanto,</div> </td> </tr> <tr> <td> <div class="G">Saddho mudū saṃvibhāgī vadaññū;</div> </td> </tr> <tr> <td> <div class="G">Etesu dhammesu ṭhito catūsu,</div> </td> </tr> <tr> <td> <div class="G">Dhamme ṭhito paralokaṃ na bhāye”ti.</div> </td> </tr> </table> </div>
</div>
<div class="q" id="p_27Ne_1110"> <div class="p">
<span class="pN">1110</span>Tattha yaṃ āha—  “vācaṃ manañca paṇidhāya sammā”ti, idaṃ anuññātaṃ. “Kāyena pāpāni akubbamāno”ti, idaṃ paṭikkhittaṃ. “Bahvannapānaṃ gharamāvasanto, saddho mudū saṃvibhāgī vadaññū. Etesu dhammesu ṭhito catūsu, dhamme ṭhito paralokaṃ na bhāye”ti, idaṃ anuññātaṃ. Idaṃ anuññātañca paṭikkhittañca. </div>
</div>
<div class="q" id="p_27Ne_1111"> <div class="p"> <table class="singleColumn"> <tr> <td> <div class="pN">1111</div> <div class="G">“Sabbapāpassa akaraṇaṃ,</div> </td> </tr> <tr> <td> <div class="G">kusalassa upasampadā;</div> </td> </tr> <tr> <td> <div class="G">Sacittapariyodāpanaṃ,</div> </td> </tr> <tr> <td> <div class="G">etaṃ buddhānasāsanaṃ”.</div> </td> </tr> </table> </div>
</div>
<div class="q" id="p_27Ne_1112"> <div class="p">
<span class="pN">1112</span>Tattha yaṃ āha—  “sabbapāpassa akaraṇan”ti, idaṃ paṭikkhittaṃ, yaṃ āha—  “kusalassa upasampadā”ti, idaṃ anuññātaṃ. Idaṃ anuññātañca paṭikkhittañca. </div>
</div>
<div class="q" id="p_27Ne_1113"> <div class="p">
<span class="pN">1113</span>“Kāyasamācārampāhaṃ, devānaminda, duvidhena vadāmi sevitabbampi asevitabbampi. Vacīsamācārampāhaṃ, devānaminda, duvidhena vadāmi sevitabbampi asevitabbampi. Manosamācārampāhaṃ, devānaminda, duvidhena vadāmi…pe…  pariyesanampāhaṃ, devānaminda, duvidhena vadāmi sevitabbampi asevitabbampi. </div>
</div>
<div class="q" id="p_27Ne_1114"> <div class="p">
<span class="pN">1114</span>Kāyasamācārampāhaṃ, devānaminda, duvidhena vadāmi sevitabbampi asevitabbampī”ti iti kho panetaṃ vuttaṃ, kiñcetaṃ paṭicca vuttaṃ. Yathārūpañca kho kāyasamācāraṃ sevato akusalā dhammā abhivaḍḍhanti, kusalā dhammā parihāyanti, evarūpo kāyasamācāro na sevitabbo. Tattha yaṃ jaññā kāyasamācāraṃ “imaṃ kho me kāyasamācāraṃ sevato akusalā dhammā parihāyanti, kusalā dhammā abhivaḍḍhantī”ti, evarūpo kāyasamācāro sevitabbo. “Kāyasamācārampāhaṃ devānaminda, duvidhena vadāmi sevitabbampi asevitabbampī”ti iti yaṃ taṃ vuttaṃ, idametaṃ paṭicca vuttaṃ. </div>
</div>
<div class="q" id="p_27Ne_1115"> <div class="p">
<span class="pN">1115</span>“Vacīsamācāraṃ…pe…  pariyesanampāhaṃ, devānaminda, duvidhena vadāmi sevitabbampi asevitabbampī”ti iti kho panetaṃ vuttaṃ, kiñcetaṃ paṭicca vuttaṃ. Yathārūpañca kho pariyesanaṃ sevato akusalā dhammā abhivaḍḍhanti, kusalā dhammā parihāyanti, evarūpā pariyesanā na sevitabbā. Tattha yaṃ jaññā pariyesanaṃ “imaṃ kho me pariyesanaṃ sevato akusalā dhammā parihāyanti, kusalā dhammā abhivaḍḍhantī”ti, evarūpā pariyesanā sevitabbā. </div>
</div>
<div class="q" id="p_27Ne_1116"> <div class="p">
<span class="pN">1116</span>“Pariyesanampāhaṃ, devānaminda, duvidhena vadāmi sevitabbampi asevitabbampī”ti iti yaṃ taṃ vuttaṃ, idametaṃ paṭicca vuttaṃ. </div>
</div>
<div class="q" id="p_27Ne_1117"> <div class="p">
<span class="pN">1117</span>Tattha yaṃ āha—  “sevitabbampī”ti, idaṃ anuññātaṃ. Yaṃ āha—  “na sevitabbampī”ti, idaṃ paṭikkhittaṃ. Idaṃ anuññātañca paṭikkhittañca. (18) </div>
</div>
<div class="q" id="p_27Ne_1118"> <div class="divNumber">125.</div> <div class="p">
<span class="pN">1118</span>Tattha katamo thavo? </div>
</div>
<div class="q" id="p_27Ne_1119"> <div class="p"> <table class="singleColumn"> <tr> <td> <div class="pN">1119</div> <div class="G">“Maggānaṭṭhaṅgiko seṭṭho,</div> </td> </tr> <tr> <td> <div class="G">saccānaṃ caturo padā;</div> </td> </tr> <tr> <td> <div class="G">Virāgo seṭṭho dhammānaṃ,</div> </td> </tr> <tr> <td> <div class="G">dvipadānañca cakkhumā”ti.</div> </td> </tr> </table> </div>
</div>
<div class="CENTER" id="p_27Ne_1120">
<span class="pN">1120</span>Ayaṃ thavo.</div>
<div class="q" id="p_27Ne_1121"> <div class="p">
<span class="pN">1121</span>“Tīṇimāni, bhikkhave, aggāni. Katamāni tīṇi? Yāvatā, bhikkhave, sattā apadā vā dvipadā vā catuppadā vā bahuppadā vā rūpino vā arūpino vā saññino vā asaññino vā nevasaññīnāsaññino vā, tathāgato tesaṃ aggamakkhāyati seṭṭhamakkhāyati pavaramakkhāyati, yadidaṃ arahaṃ sammāsambuddho. Yāvatā, bhikkhave, dhammānaṃ paṇṇattisaṅkhatānaṃ vā asaṅkhatānaṃ vā, virāgo tesaṃ dhammānaṃ aggamakkhāyati seṭṭhamakkhāyati pavaramakkhāyati, yadidaṃ madanimmadano…pe…  nirodho nibbānaṃ. Yāvatā, bhikkhave, saṃghānaṃ paṇṇatti gaṇānaṃ paṇṇatti mahājanasannipātānaṃ paṇṇatti, tathāgatasāvakasaṃgho tesaṃ aggamakkhāyati seṭṭhamakkhāyati pavaramakkhāyati, yadidaṃ cattāri purisayugāni aṭṭha purisapuggalā…pe…  puññakkhettaṃ lokassā”ti. </div>
</div>
<div class="q" id="p_27Ne_1122"> <div class="p"> <table class="singleColumn"> <tr> <td> <div class="pN">1122</div> <div class="G">“Sabbalokuttaro satthā,</div> </td> </tr> <tr> <td> <div class="G">dhammo ca kusalakkhato;</div> </td> </tr> <tr> <td> <div class="G">Gaṇo ca narasīhassa,</div> </td> </tr> <tr> <td> <div class="G">tāni tīṇi vississare.</div> </td> </tr> </table> </div>
</div>
<div class="q" id="p_27Ne_1123"> <div class="p"> <table class="singleColumn"> <tr> <td> <div class="pN">1123</div> <div class="G">Samaṇapadumasañcayo gaṇo,</div> </td> </tr> <tr> <td> <div class="G">Dhammavaro ca vidūnaṃ sakkato;</div> </td> </tr> <tr> <td> <div class="G">Naravaradamako ca cakkhumā,</div> </td> </tr> <tr> <td> <div class="G">Tāni tīṇi lokassa uttari.</div> </td> </tr> </table> </div>
</div>
<div class="q" id="p_27Ne_1124"> <div class="p"> <table class="singleColumn"> <tr> <td> <div class="pN">1124</div> <div class="G">Satthā ca appaṭisamo,</div> </td> </tr> <tr> <td> <div class="G">Dhammo ca sabbo nirupadāho;</div> </td> </tr> <tr> <td> <div class="G">Ariyo ca gaṇavaro,</div> </td> </tr> <tr> <td> <div class="G">Tāni khalu vississare tīṇi.</div> </td> </tr> </table> </div>
</div>
<div class="q" id="p_27Ne_1125"> <div class="p"> <table class="singleColumn"> <tr> <td> <div class="pN">1125</div> <div class="G">Saccanāmo jino khemo sabbābhibhū,</div> </td> </tr> <tr> <td> <div class="G">Saccadhammo natthañño tassa uttari;</div> </td> </tr> <tr> <td> <div class="G">Ariyasaṃgho niccaṃ viññūnaṃ pūjito,</div> </td> </tr> <tr> <td> <div class="G">Tāni tīṇi lokassa uttari.</div> </td> </tr> </table> </div>
</div>
<div class="q" id="p_27Ne_1126"> <div class="p"> <table class="singleColumn"> <tr> <td> <div class="pN">1126</div> <div class="G">Ekāyanaṃ jātikhayantadassī,</div> </td> </tr> <tr> <td> <div class="G">Maggaṃ pajānāti hitānukampī;</div> </td> </tr> <tr> <td> <div class="G">Etena maggena tariṃsu pubbe,</div> </td> </tr> <tr> <td> <div class="G">Tarissanti ye ca taranti oghaṃ.</div> </td> </tr> </table> </div>
</div>
<div class="q" id="p_27Ne_1127"> <div class="p"> <table class="singleColumn"> <tr> <td> <div class="pN">1127</div> <div class="G">Taṃ tādisaṃ devamanussaseṭṭhaṃ,</div> </td> </tr> <tr> <td> <div class="G">Sattā namassanti visuddhipekkhā”ti.</div> </td> </tr> </table> </div>
</div>
<div class="CENTER" id="p_27Ne_1128">
<span class="pN">1128</span>Ayaṃ thavoti.</div>
<div class="q" id="p_27Ne_1129"> <div class="p">
<span class="pN">1129</span>Tattha lokiyaṃ suttaṃ dvīhi suttehi niddisitabbaṃ saṃkilesabhāgiyena ca vāsanābhāgiyena ca. Lokuttarampi suttaṃ tīhi suttehi niddisitabbaṃ dassanabhāgiyena ca bhāvanābhāgiyena ca asekkhabhāgiyena ca. Lokiyañca lokuttarañca. Yasmiṃ sutte yaṃ yaṃ padaṃ dissati saṃkilesabhāgiyaṃ vā vāsanābhāgiyaṃ vā, tena tena lokiyanti niddisitabbaṃ, dassanabhāgiyaṃ vā bhāvanābhāgiyaṃ vā asekkhabhāgiyaṃ vā yaṃ yaṃ padaṃ dissati tena tena lokuttaranti niddisitabbaṃ. </div>
</div>
<div class="q" id="p_27Ne_1130"> <div class="p">
<span class="pN">1130</span>Vāsanābhāgiyaṃ suttaṃ saṃkilesabhāgiyassa suttassa nigghātāya, dassanabhāgiyaṃ suttaṃ vāsanābhāgiyassa suttassa nigghātāya, bhāvanābhāgiyaṃ suttaṃ dassanabhāgiyassa suttassa paṭinissaggāya, asekkhabhāgiyaṃ suttaṃ bhāvanābhāgiyassa suttassa paṭinissaggāya, asekkhabhāgiyaṃ suttaṃ diṭṭhadhammasukhavihāratthaṃ. </div>
</div>
<div class="q" id="p_27Ne_1131"> <div class="p">
<span class="pN">1131</span>Lokuttaraṃ suttaṃ sattādhiṭṭhānaṃ chabbīsatiyā puggalehi niddisitabbaṃ, te tīhi suttehi samanvesitabbā dassanabhāgiyena bhāvanābhāgiyena asekkhabhāgiyena cāti. </div>
</div>
<div class="q" id="p_27Ne_1132"> <div class="p">
<span class="pN">1132</span>Tattha dassanabhāgiyaṃ suttaṃ pañcahi puggalehi niddisitabbaṃ ekabījinā kolaṃkolena sattakkhattuparamena saddhānusārinā dhammānusārinā cāti, dassanabhāgiyaṃ suttaṃ imehi pañcahi puggalehi niddisitabbaṃ. Bhāvanābhāgiyaṃ suttaṃ dvādasahi puggalehi niddisitabbaṃ sakadāgāmiphalasacchikiriyāya paṭipannena, sakadāgāminā, anāgāmiphalasacchikiriyāya paṭipannena, anāgāminā, antarā parinibbāyinā, upahacca parinibbāyinā, asaṅkhāraparinibbāyinā, sasaṅkhāraparinibbāyinā, uddhaṃsotena akaniṭṭhagāminā, saddhāvimuttena, diṭṭhippattena, kāyasakkhinā cāti, bhāvanābhāgiyaṃ suttaṃ imehi dvādasahi puggalehi niddisitabbaṃ. Asekkhabhāgiyaṃ suttaṃ navahi puggalehi niddisitabbaṃ saddhāvimuttena, paññāvimuttena, suññatavimuttena, animittavimuttena, appaṇihitavimuttena, ubhatobhāgavimuttena samasīsinā paccekabuddhasammāsambuddhehi cāti, asekkhabhāgiyaṃ suttaṃ imehi navahi puggalehi niddisitabbaṃ. Evaṃ lokuttaraṃ suttaṃ sattādhiṭṭhānaṃ imehi chabbīsatiyā puggalehi niddisitabbaṃ. </div>
</div>
<div class="q" id="p_27Ne_1133"> <div class="p">
<span class="pN">1133</span>Lokiyaṃ suttaṃ sattādhiṭṭhānaṃ ekūnavīsatiyā puggalehi niddisitabbaṃ. Te caritehi niddiṭṭhā samanvesitabbā keci rāgacaritā, keci dosacaritā, keci mohacaritā, keci rāgacaritā ca dosacaritā ca, keci rāgacaritā ca mohacaritā ca, keci dosacaritā ca mohacaritā ca, keci rāgacaritā ca dosacaritā ca mohacaritā ca, rāgamukhe ṭhito rāgacarito, rāgamukhe ṭhito dosacarito, rāgamukhe ṭhito mohacarito, rāgamukhe ṭhito rāgacarito ca dosacarito ca mohacarito ca, dosamukhe ṭhito dosacarito, dosamukhe ṭhito mohacarito, dosamukhe ṭhito rāgacarito, dosamukhe ṭhito rāgacarito ca dosacarito ca mohacarito ca, mohamukhe ṭhito mohacarito, mohamukhe ṭhito rāgacarito mohamukhe ṭhito dosacarito, mohamukhe ṭhito rāgacarito ca dosacarito ca mohacarito cāti, lokiyaṃ suttaṃ sattādhiṭṭhānaṃ imehi ekūnavīsatiyā puggalehi niddisitabbaṃ. </div>
</div>
<div class="q" id="p_27Ne_1134"> <div class="p">
<span class="pN">1134</span>Vāsanābhāgiyaṃ suttaṃ sīlavantehi niddisitabbaṃ, te sīlavanto pañca puggalā pakatisīlaṃ samādānasīlaṃ cittappasādo samatho vipassanā cāti, vāsanābhāgiyaṃ suttaṃ imehi pañcahi puggalehi niddisitabbaṃ. </div>
</div>
<div class="q" id="p_27Ne_1135"> <div class="p">
<span class="pN">1135</span>Lokuttaraṃ suttaṃ dhammādhiṭṭhānaṃ tīhi suttehi niddisitabbaṃ dassanabhāgiyena bhāvanābhāgiyena asekkhabhāgiyena ca. </div>
</div>
<div class="q" id="p_27Ne_1136"> <div class="p">
<span class="pN">1136</span>Lokiyañca lokuttarañca sattādhiṭṭhānañca dhammādhiṭṭhānañca ubhayena niddisitabbaṃ, ñāṇaṃ paññāya niddisitabbaṃ paññindriyena paññābalena adhipaññāsikkhāya dhammavicayasambojjhaṅgena sammādiṭṭhiyā tīraṇāya santīraṇāya dhamme ñāṇena anvaye ñāṇena khaye ñāṇena anuppāde ñāṇena anaññātaññassāmītindriyena aññindriyena aññātāvindriyena cakkhunā vijjāya buddhiyā bhūriyā medhāya, yaṃ yaṃ vā pana labbhati, tena tena paññādhivacanena niddisitabbaṃ. </div>
</div>
<div class="q" id="p_27Ne_1137"> <div class="p">
<span class="pN">1137</span>Ñeyyaṃ atītānāgatapaccuppannehi ajjhattikabāhirehi hīnappaṇītehi dūrasantikehi saṅkhatāsaṅkhatehi kusalākusalābyākatehi saṅkhepato vā chahi ārammaṇehi niddisitabbaṃ. Ñāṇañca ñeyyañca tadubhayena niddisitabbaṃ, paññāpi ārammaṇabhūtā ñeyyaṃ, yaṃ kiñci ārammaṇabhūtaṃ ajjhattikaṃ vā bāhiraṃ vā, sabbaṃ taṃ saṅkhatena asaṅkhatena ca niddisitabbaṃ. </div>
</div>
<div class="q" id="p_27Ne_1138"> <div class="p">
<span class="pN">1138</span>Dassanaṃ bhāvanā sakavacanaṃ paravacanaṃ visajjanīyaṃ avisajjanīyaṃ kammaṃ vipākoti sabbattha tadubhayaṃ sutte yathā niddiṭṭhaṃ, tathā upadhārayitvā labbhamānato niddisitabbaṃ, yaṃ vā pana kiñci bhagavā aññataravacanaṃ bhāsati, sabbaṃ taṃ yathāniddiṭṭhaṃ dhārayitabbaṃ. </div>
</div>
<div class="q" id="p_27Ne_1139"> <div class="p">
<span class="pN">1139</span>Duvidho hetu yañca kammaṃ ye ca kilesā, samudayo kilesā. Tattha kilesā saṃkilesabhāgiyena suttena niddisitabbā. Samudayo saṃkilesabhāgiyena ca vāsanābhāgiyena ca suttena niddisitabbo. Tattha kusalaṃ catūhi suttehi niddisitabbaṃ vāsanābhāgiyena dassanabhāgiyena bhāvanābhāgiyena asekkhabhāgiyena ca. Akusalaṃ saṃkilesabhāgiyena suttena niddisitabbaṃ. Kusalañca akusalañca tadubhayena niddisitabbaṃ. Anuññātaṃ bhagavato anuññātāya niddisitabbaṃ, taṃ pañcavidhaṃ saṃvaro pahānaṃ bhāvanā sacchikiriyā kappiyānulomoti, yaṃ dissati tāsu tāsu bhūmīsu, taṃ kappiyānulomena niddisitabbaṃ. Paṭikkhittaṃ bhagavatā paṭikkhittakāraṇena niddisitabbaṃ. Anuññātañca paṭikkhittañca tadubhayena niddisitabbaṃ. Thavo pasaṃsāya niddisitabbo. So pañcavidhena veditabbo bhagavato dhammassa ariyasaṃghassa ariyadhammānaṃ sikkhāya lokiyaguṇasampattiyāti. Evaṃ thavo pañcavidhena niddisitabbo. </div>
</div>
<div class="q" id="p_27Ne_1140"> <div class="p">
<span class="pN">1140</span>Indriyabhūmi navahi padehi niddisitabbā, kilesabhūmi navahi padehi niddisitabbā, evametāni aṭṭhārasa padāni honti nava padāni kusalāni nava padāni akusalānīti, tathāhi vuttaṃ “aṭṭhārasa mūlapadā kuhiṃ daṭṭhabbā, sāsanappaṭṭhāne”ti. Tenāha āyasmā mahākaccāyano—  </div>
</div>
<div class="q" id="p_27Ne_1141"> <div class="p"> <table class="singleColumn"> <tr> <td> <div class="pN">1141</div> <div class="G">“Navahi ca padehi kusalā,</div> </td> </tr> <tr> <td> <div class="G">Navahi ca yujjanti akusalapakkhā;</div> </td> </tr> <tr> <td> <div class="G">Ete kho mūlapadā,</div> </td> </tr> <tr> <td> <div class="G">Bhavanti aṭṭhārasa padānī”ti.</div> </td> </tr> </table> </div>
</div>
<div class="CENTER" id="p_27Ne_1142">
<span class="pN">1142</span>Niyuttaṃ sāsanappaṭṭhānaṃ.</div>
<div class="q" id="p_27Ne_1143"> <div class="p">
<span class="pN">1143</span>Ettāvatā samattā netti yā āyasmatā mahākaccāyanena bhāsitā bhagavatā anumoditā mūlasaṅgītiyaṃ saṅgītāti. </div>
</div>
</html>
