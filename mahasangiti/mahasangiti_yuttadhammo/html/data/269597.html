<html>
<div class="i">4.2.3 Yuttihārasampāta</div>
<div class="h">Paṭiniddesavāra</div>
<div class="h">Sampāta</div>
<div class="h">Yuttihārasampāta</div>
<div class="q" id="p_27Ne_496"> <div class="divNumber">65.</div> <div class="p">
<span class="pN">496</span>Tattha katamo yuttihārasampāto? </div>
</div>
<div class="q" id="p_27Ne_497"> <div class="p"> <table class="singleColumn"> <tr> <td> <div class="pN">497</div> <div class="G">“Tasmā rakkhitacittassa,</div> </td> </tr> <tr> <td> <div class="G">sammāsaṅkappagocaro;</div> </td> </tr> <tr> <td> <div class="G">Sammādiṭṭhipurekkhāro,</div> </td> </tr> <tr> <td> <div class="G">ñatvāna udayabbayaṃ;</div> </td> </tr> <tr> <td> <div class="G">Thinamiddhābhibhū bhikkhu,</div> </td> </tr> <tr> <td> <div class="G">sabbā duggatiyo jahe”ti.</div> </td> </tr> </table> </div>
</div>
<div class="q" id="p_27Ne_498"> <div class="p">
<span class="pN">498</span>“Tasmā rakkhitacittassa, sammāsaṅkappagocaro”ti rakkhitacittassa sammāsaṅkappagocaro bhavissatīti yujjati, sammāsaṅkappagocaro sammādiṭṭhi bhavissatīti yujjati, sammādiṭṭhipurekkhāro viharanto udayabbayaṃ paṭivijjhissatīti yujjati, udayabbayaṃ paṭivijjhanto sabbā duggatiyo jahissatīti yujjati. Sabbā duggatiyo jahanto sabbāni duggativinipātabhayāni samatikkamissatīti yujjatīti. </div>
</div>
<div class="CENTER" id="p_27Ne_499">
<span class="pN">499</span>Niyutto yuttihārasampāto.</div>
</html>
