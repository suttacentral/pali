<html>
<div class="i">9.4 Adhopupphiyattheraapadāna</div>
<div class="h">Timiravagga</div>
<div class="h">Adhopupphiyattheraapadāna</div>
<div class="q" id="p_20Ap1_1713"> <div class="divNumber">22.</div> <div class="p"> <table class="singleColumn"> <tr> <td> <div class="pN">1713</div> <div class="G">“Abhibhū nāma so bhikkhu,</div> </td> </tr> <tr> <td> <div class="G">sikhino aggasāvako;</div> </td> </tr> <tr> <td> <div class="G">Mahānubhāvo tevijjo,</div> </td> </tr> <tr> <td> <div class="G">himavantaṃ upāgami.</div> </td> </tr> </table> </div>
</div>
<div class="q" id="p_20Ap1_1714"> <div class="divNumber">23.</div> <div class="p"> <table class="singleColumn"> <tr> <td> <div class="pN">1714</div> <div class="G">Ahampi himavantamhi,</div> </td> </tr> <tr> <td> <div class="G">ramaṇīyassame isi;</div> </td> </tr> <tr> <td> <div class="G">Vasāmi appamaññāsu,</div> </td> </tr> <tr> <td> <div class="G">iddhīsu ca tadā vasī.</div> </td> </tr> </table> </div>
</div>
<div class="q" id="p_20Ap1_1715"> <div class="divNumber">24.</div> <div class="p"> <table class="singleColumn"> <tr> <td> <div class="pN">1715</div> <div class="G">Pakkhijāto viyākāse,</div> </td> </tr> <tr> <td> <div class="G">pabbataṃ adhivatthayiṃ;</div> </td> </tr> <tr> <td> <div class="G">Adhopupphaṃ gahetvāna,</div> </td> </tr> <tr> <td> <div class="G">āgacchiṃ pabbataṃ ahaṃ.</div> </td> </tr> </table> </div>
</div>
<div class="q" id="p_20Ap1_1716"> <div class="divNumber">25.</div> <div class="p"> <table class="singleColumn"> <tr> <td> <div class="pN">1716</div> <div class="G">Satta pupphāni gaṇhitvā,</div> </td> </tr> <tr> <td> <div class="G">matthake okiriṃ ahaṃ;</div> </td> </tr> <tr> <td> <div class="G">Ālokite ca vīrena,</div> </td> </tr> <tr> <td> <div class="G">pakkāmiṃ pācināmukho.</div> </td> </tr> </table> </div>
</div>
<div class="q" id="p_20Ap1_1717"> <div class="divNumber">26.</div> <div class="p"> <table class="singleColumn"> <tr> <td> <div class="pN">1717</div> <div class="G">Āvāsaṃ abhisambhosiṃ,</div> </td> </tr> <tr> <td> <div class="G">patvāna assamaṃ ahaṃ;</div> </td> </tr> <tr> <td> <div class="G">Khāribhāraṃ gahetvāna,</div> </td> </tr> <tr> <td> <div class="G">pāyāsiṃ pabbatantaraṃ.</div> </td> </tr> </table> </div>
</div>
<div class="q" id="p_20Ap1_1718"> <div class="divNumber">27.</div> <div class="p"> <table class="singleColumn"> <tr> <td> <div class="pN">1718</div> <div class="G">Ajagaro maṃ pīḷesi,</div> </td> </tr> <tr> <td> <div class="G">ghorarūpo mahabbalo;</div> </td> </tr> <tr> <td> <div class="G">Pubbakammaṃ saritvāna,</div> </td> </tr> <tr> <td> <div class="G">tattha kālaṅkato ahaṃ.</div> </td> </tr> </table> </div>
</div>
<div class="q" id="p_20Ap1_1719"> <div class="divNumber">28.</div> <div class="p"> <table class="singleColumn"> <tr> <td> <div class="pN">1719</div> <div class="G">Ekattiṃse ito kappe,</div> </td> </tr> <tr> <td> <div class="G">yaṃ pupphamabhiropayiṃ;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">pupphapūjāyidaṃ phalaṃ.</div> </td> </tr> </table> </div>
</div>
<div class="q" id="p_20Ap1_1720"> <div class="divNumber">29.</div> <div class="p"> <table class="singleColumn"> <tr> <td> <div class="pN">1720</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_1721"> <div class="p">
<span class="pN">1721</span>Itthaṃ sudaṃ āyasmā adhopupphiyo thero imā gāthāyo abhāsitthāti. </div>
</div>
<div class="CENTER" id="p_20Ap1_1722">
<span class="pN">1722</span>Adhopupphiyattherassāpadānaṃ catutthaṃ.</div>
</html>
