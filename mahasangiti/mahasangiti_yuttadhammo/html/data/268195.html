<html>
<div class="i">2.2.7 Paṭhamanaḷakapānasutta</div>
<div class="h">Dutiyapaṇṇāsaka</div>
<div class="h">Yamakavagga</div>
<div class="h">Paṭhamanaḷakapānasutta</div>
<div class="q" id="p_17A10_477"> <div class="divNumber">67.</div> <div class="p">
<span class="pN">477</span>Ekaṃ samayaṃ bhagavā kosalesu cārikaṃ caramāno mahatā bhikkhusaṃghena saddhiṃ yena naḷakapānaṃ nāma kosalānaṃ nigamo tadavasari. Tatra sudaṃ bhagavā naḷakapāne viharati palāsavane. Tena kho pana samayena bhagavā tadahuposathe bhikkhusaṃghaparivuto nisinno hoti. Atha kho bhagavā bahudeva rattiṃ bhikkhūnaṃ dhammiyā kathāya sandassetvā samādapetvā samuttejetvā sampahaṃsetvā tuṇhībhūtaṃ tuṇhībhūtaṃ bhikkhusaṃghaṃ anuviloketvā āyasmantaṃ sāriputtaṃ āmantesi—  </div>
</div>
<div class="q" id="p_17A10_478"> <div class="p">
<span class="pN">478</span>“Vigatathinamiddho kho, sāriputta, bhikkhusaṃgho. Paṭibhātu taṃ, sāriputta, bhikkhūnaṃ dhammī kathā. Piṭṭhi me āgilāyati; tamahaṃ āyamissāmī”ti. “Evaṃ, bhante”ti kho āyasmā sāriputto bhagavato paccassosi. </div>
</div>
<div class="q" id="p_17A10_479"> <div class="p">
<span class="pN">479</span>Atha kho bhagavā catugguṇaṃ saṅghāṭiṃ paññāpetvā dakkhiṇena passena sīhaseyyaṃ kappesi pāde pādaṃ accādhāya sato sampajāno uṭṭhānasaññaṃ manasi karitvā. Tatra kho āyasmā sāriputto bhikkhū āmantesi—  “āvuso bhikkhave”ti. “Āvuso”ti kho te bhikkhū āyasmato sāriputtassa paccassosuṃ. Āyasmā sāriputto etadavoca—  </div>
</div>
<div class="q" id="p_17A10_480"> <div class="p">
<span class="pN">480</span>“Yassa kassaci, āvuso, saddhā natthi kusalesu dhammesu, hirī natthi…  ottappaṃ natthi…  vīriyaṃ natthi…  paññā natthi kusalesu dhammesu, tassa yā ratti vā divaso vā āgacchati, hāniyeva pāṭikaṅkhā kusalesu dhammesu no vuddhi. Seyyathāpi, āvuso, kāḷapakkhe candassa yā ratti vā divaso vā āgacchati, hāyateva vaṇṇena hāyati maṇḍalena hāyati ābhāya hāyati ārohapariṇāhena; evamevaṃ kho, āvuso, yassa kassaci saddhā natthi kusalesu dhammesu, hirī natthi…  ottappaṃ natthi…  vīriyaṃ natthi…  paññā natthi kusalesu dhammesu, tassa yā ratti vā divaso vā āgacchati, hāniyeva pāṭikaṅkhā kusalesu dhammesu no vuddhi. </div>
</div>
<div class="q" id="p_17A10_481"> <div class="p">
<span class="pN">481</span>‘Assaddho purisapuggalo’ti, āvuso, parihānametaṃ; ‘ahiriko purisapuggalo’ti, āvuso, parihānametaṃ; ‘anottappī purisapuggalo’ti, āvuso, parihānametaṃ; ‘kusīto purisapuggalo’ti, āvuso, parihānametaṃ; ‘duppañño purisapuggalo’ti, āvuso, parihānametaṃ; ‘kodhano purisapuggalo’ti, āvuso, parihānametaṃ; ‘upanāhī purisapuggalo’ti, āvuso, parihānametaṃ; ‘pāpiccho purisapuggalo’ti, āvuso, parihānametaṃ; ‘pāpamitto purisapuggalo’ti, āvuso, parihānametaṃ; ‘micchādiṭṭhiko purisapuggalo’ti, āvuso, parihānametaṃ. </div>
</div>
<div class="q" id="p_17A10_482"> <div class="p">
<span class="pN">482</span>Yassa kassaci, āvuso, saddhā atthi kusalesu dhammesu, hirī atthi…  ottappaṃ atthi…  paññā atthi kusalesu dhammesu, tassa yā ratti vā divaso vā āgacchati, vuddhiyeva pāṭikaṅkhā kusalesu dhammesu no parihāni. Seyyathāpi, āvuso, juṇhapakkhe candassa yā ratti vā divaso vā āgacchati, vaḍḍhateva vaṇṇena vaḍḍhati maṇḍalena vaḍḍhati ābhāya vaḍḍhati ārohapariṇāhena; evamevaṃ kho, āvuso, yassa kassaci saddhā atthi kusalesu dhammesu, hirī atthi…  ottappaṃ atthi…  vīriyaṃ atthi…  paññā atthi kusalesu dhammesu, tassa yā ratti vā divaso vā āgacchati, vuddhiyeva pāṭikaṅkhā kusalesu dhammesu no parihāni. </div>
</div>
<div class="q" id="p_17A10_483"> <div class="p">
<span class="pN">483</span>‘Saddho purisapuggalo’ti, āvuso, aparihānametaṃ; ‘hirīmā purisapuggalo’ti, āvuso, aparihānametaṃ; ‘ottappī purisapuggalo’ti, āvuso, aparihānametaṃ; ‘āraddhavīriyo purisapuggalo’ti, āvuso, aparihānametaṃ; ‘paññavā purisapuggalo’ti, āvuso, aparihānametaṃ; ‘akkodhano purisapuggalo’ti, āvuso, aparihānametaṃ; ‘anupanāhī purisapuggalo’ti, āvuso, aparihānametaṃ; ‘appiccho purisapuggalo’ti, āvuso, aparihānametaṃ; ‘kalyāṇamitto purisapuggalo’ti, āvuso, aparihānametaṃ; ‘sammādiṭṭhiko purisapuggalo’ti, āvuso, aparihānametan”ti. </div>
</div>
<div class="q" id="p_17A10_484"> <div class="p">
<span class="pN">484</span>Atha kho bhagavā paccuṭṭhāya āyasmantaṃ sāriputtaṃ āmantesi—  “sādhu sādhu, sāriputta. Yassa kassaci, sāriputta, saddhā natthi kusalesu dhammesu, hirī natthi…  ottappaṃ natthi…  vīriyaṃ natthi…  paññā natthi kusalesu dhammesu, tassa yā ratti vā divaso vā āgacchati, hāniyeva pāṭikaṅkhā kusalesu dhammesu no vuddhi. Seyyathāpi, sāriputta, kāḷapakkhe candassa yā ratti vā divaso vā āgacchati, hāyateva vaṇṇena hāyati maṇḍalena hāyati ābhāya hāyati ārohapariṇāhena; evamevaṃ kho, sāriputta, yassa kassaci saddhā natthi kusalesu dhammesu…pe…  paññā natthi kusalesu dhammesu, tassa yā ratti vā divaso vā…pe…  no vuddhi. </div>
</div>
<div class="q" id="p_17A10_485"> <div class="p">
<span class="pN">485</span>‘Assaddho purisapuggalo’ti, sāriputta, parihānametaṃ; ahiriko…  anottappī…  kusīto…  duppañño…  kodhano…  upanāhī…  pāpiccho…  pāpamitto…  ‘micchādiṭṭhiko purisapuggalo’ti, sāriputta, parihānametaṃ. </div>
</div>
<div class="q" id="p_17A10_486"> <div class="p">
<span class="pN">486</span>Yassa kassaci, sāriputta, saddhā atthi kusalesu dhammesu, hirī atthi…  ottappaṃ atthi…  vīriyaṃ atthi…  paññā atthi kusalesu dhammesu, tassa yā ratti vā divaso vā āgacchati, vuddhiyeva pāṭikaṅkhā kusalesu dhammesu no parihāni. Seyyathāpi, sāriputta, juṇhapakkhe candassa yā ratti vā divaso vā āgacchati, vaḍḍhateva vaṇṇena vaḍḍhati maṇḍalena vaḍḍhati ābhāya vaḍḍhati ārohapariṇāhena; evamevaṃ kho, sāriputta, yassa kassaci saddhā atthi kusalesu dhammesu, hirī atthi…  ottappaṃ atthi…  vīriyaṃ atthi…  paññā atthi kusalesu dhammesu, tassa yā ratti vā divaso vā āgacchati, vuddhiyeva pāṭikaṅkhā kusalesu dhammesu no parihāni. </div>
</div>
<div class="q" id="p_17A10_487"> <div class="p">
<span class="pN">487</span>‘Saddho purisapuggalo’ti, sāriputta, aparihānametaṃ; hirīmā…  ottappī…  āraddhavīriyo…  paññavā…  akkodhano…  anupanāhī…  appiccho…  kalyāṇamitto…  ‘sammādiṭṭhiko purisapuggalo’ti, sāriputta, aparihānametan”ti. </div>
</div>
<div class="CENTER" id="p_17A10_488">
<span class="pN">488</span>Sattamaṃ.</div>
</html>
