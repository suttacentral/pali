<html>
<div class="i">3.1 Hārasaṅkhepa</div>
<div class="h">Niddesavāra</div>
<div class="h">Hārasaṅkhepa</div>
<div class="q" id="p_27Ne_25"> <div class="p"> <table class="singleColumn"> <tr> <td> <div class="pN">25</div> <div class="G">Assādādīnavatā,</div> </td> </tr> <tr> <td> <div class="G">Nissaraṇampi ca phalaṃ upāyo ca;</div> </td> </tr> <tr> <td> <div class="G">Āṇattī ca bhagavato,</div> </td> </tr> <tr> <td> <div class="G">Yogīnaṃ <span class="bold">desanāhāro</span>. </div> </td> </tr> </table> </div>
</div>
<div class="q" id="p_27Ne_26"> <div class="p"> <table class="singleColumn"> <tr> <td> <div class="pN">26</div> <div class="G">Yaṃ pucchitañca vissajjitañca,</div> </td> </tr> <tr> <td> <div class="G">Suttassa yā ca anugīti;</div> </td> </tr> <tr> <td> <div class="G">Suttassa yo pavicayo,</div> </td> </tr> <tr> <td> <div class="G">Hāro <span class="bold">vicayo</span>ti niddiṭṭho. </div> </td> </tr> </table> </div>
</div>
<div class="q" id="p_27Ne_27"> <div class="p"> <table class="singleColumn"> <tr> <td> <div class="pN">27</div> <div class="G">Sabbesaṃ hārānaṃ,</div> </td> </tr> <tr> <td> <div class="G">Yā bhūmī yo ca gocaro tesaṃ;</div> </td> </tr> <tr> <td> <div class="G">Yuttāyuttaparikkhā,</div> </td> </tr> <tr> <td> <div class="G">Hāro <span class="bold">yuttī</span>ti niddiṭṭho. </div> </td> </tr> </table> </div>
</div>
<div class="q" id="p_27Ne_28"> <div class="p"> <table class="singleColumn"> <tr> <td> <div class="pN">28</div> <div class="G">Dhammaṃ deseti jino,</div> </td> </tr> <tr> <td> <div class="G">Tassa ca dhammassa yaṃ padaṭṭhānaṃ;</div> </td> </tr> <tr> <td> <div class="G">Iti yāva sabbadhammā,</div> </td> </tr> <tr> <td> <div class="G">Eso hāro <span class="bold">padaṭṭhāno</span>. </div> </td> </tr> </table> </div>
</div>
<div class="q" id="p_27Ne_29"> <div class="p"> <table class="singleColumn"> <tr> <td> <div class="pN">29</div> <div class="G">Vuttamhi ekadhamme,</div> </td> </tr> <tr> <td> <div class="G">Ye dhammā ekalakkhaṇā keci;</div> </td> </tr> <tr> <td> <div class="G">Vuttā bhavanti sabbe,</div> </td> </tr> <tr> <td> <div class="G">So hāro <span class="bold">lakkhaṇo</span> nāma. </div> </td> </tr> </table> </div>
</div>
<div class="q" id="p_27Ne_30"> <div class="p"> <table class="singleColumn"> <tr> <td> <div class="pN">30</div> <div class="G">Neruttamadhippāyo,</div> </td> </tr> <tr> <td> <div class="G">Byañjanamatha desanānidānañca;</div> </td> </tr> <tr> <td> <div class="G">Pubbāparānusandhī,</div> </td> </tr> <tr> <td> <div class="G">Eso hāro <span class="bold">catubyūho</span>. </div> </td> </tr> </table> </div>
</div>
<div class="q" id="p_27Ne_31"> <div class="p"> <table class="singleColumn"> <tr> <td> <div class="pN">31</div> <div class="G">Ekamhi padaṭṭhāne,</div> </td> </tr> <tr> <td> <div class="G">Pariyesati sesakaṃ padaṭṭhānaṃ;</div> </td> </tr> <tr> <td> <div class="G">Āvaṭṭati paṭipakkhe,</div> </td> </tr> <tr> <td> <div class="G">
<span class="bold">Āvaṭṭo</span> nāma so hāro. </div> </td> </tr> </table> </div>
</div>
<div class="q" id="p_27Ne_32"> <div class="p"> <table class="singleColumn"> <tr> <td> <div class="pN">32</div> <div class="G">Dhammañca padaṭṭhānaṃ,</div> </td> </tr> <tr> <td> <div class="G">Bhūmiñca vibhajjate ayaṃ hāro;</div> </td> </tr> <tr> <td> <div class="G">Sādhāraṇe asādhā-</div> </td> </tr> <tr> <td> <div class="G">Raṇe ca neyyo <span class="bold">vibhattī</span>ti. </div> </td> </tr> </table> </div>
</div>
<div class="q" id="p_27Ne_33"> <div class="p"> <table class="singleColumn"> <tr> <td> <div class="pN">33</div> <div class="G">Kusalākusale dhamme,</div> </td> </tr> <tr> <td> <div class="G">Niddiṭṭhe bhāvite pahīne ca;</div> </td> </tr> <tr> <td> <div class="G">Parivattati paṭipakkhe,</div> </td> </tr> <tr> <td> <div class="G">Hāro <span class="bold">parivattano</span> nāma. </div> </td> </tr> </table> </div>
</div>
<div class="q" id="p_27Ne_34"> <div class="p"> <table class="singleColumn"> <tr> <td> <div class="pN">34</div> <div class="G">Vevacanāni bahūni tu,</div> </td> </tr> <tr> <td> <div class="G">Sutte vuttāni ekadhammassa;</div> </td> </tr> <tr> <td> <div class="G">Yo jānāti suttavidū,</div> </td> </tr> <tr> <td> <div class="G">
<span class="bold">Vevacano</span> nāma so hāro. </div> </td> </tr> </table> </div>
</div>
<div class="q" id="p_27Ne_35"> <div class="p"> <table class="singleColumn"> <tr> <td> <div class="pN">35</div> <div class="G">Ekaṃ bhagavā dhammaṃ,</div> </td> </tr> <tr> <td> <div class="G">Paññattīhi vividhāhi deseti;</div> </td> </tr> <tr> <td> <div class="G">So ākāro ñeyyo,</div> </td> </tr> <tr> <td> <div class="G">
<span class="bold">Paññattī</span> nāma hāroti. </div> </td> </tr> </table> </div>
</div>
<div class="q" id="p_27Ne_36"> <div class="p"> <table class="singleColumn"> <tr> <td> <div class="pN">36</div> <div class="G">Yo ca paṭiccuppādo,</div> </td> </tr> <tr> <td> <div class="G">Indriyakhandhā ca dhātu āyatanā;</div> </td> </tr> <tr> <td> <div class="G">Etehi otarati yo,</div> </td> </tr> <tr> <td> <div class="G">
<span class="bold">Otaraṇo</span> nāma so hāro. </div> </td> </tr> </table> </div>
</div>
<div class="q" id="p_27Ne_37"> <div class="p"> <table class="singleColumn"> <tr> <td> <div class="pN">37</div> <div class="G">Vissajjitamhi pañhe,</div> </td> </tr> <tr> <td> <div class="G">Gāthāyaṃ pucchitā yamārabbha;</div> </td> </tr> <tr> <td> <div class="G">Suddhāsuddhaparikkhā,</div> </td> </tr> <tr> <td> <div class="G">Hāro so <span class="bold">sodhano</span> nāma. </div> </td> </tr> </table> </div>
</div>
<div class="q" id="p_27Ne_38"> <div class="p"> <table class="singleColumn"> <tr> <td> <div class="pN">38</div> <div class="G">Ekattatāya dhammā,</div> </td> </tr> <tr> <td> <div class="G">Yepi ca vemattatāya niddiṭṭhā;</div> </td> </tr> <tr> <td> <div class="G">Te na vikappayitabbā,</div> </td> </tr> <tr> <td> <div class="G">Eso hāro <span class="bold">adhiṭṭhāno</span>. </div> </td> </tr> </table> </div>
</div>
<div class="q" id="p_27Ne_39"> <div class="p"> <table class="singleColumn"> <tr> <td> <div class="pN">39</div> <div class="G">Ye dhammā yaṃ dhammaṃ,</div> </td> </tr> <tr> <td> <div class="G">Janayantippaccayā paramparato;</div> </td> </tr> <tr> <td> <div class="G">Hetumavakaḍḍhayitvā,</div> </td> </tr> <tr> <td> <div class="G">Eso hāro <span class="bold">parikkhāro</span>. </div> </td> </tr> </table> </div>
</div>
<div class="q" id="p_27Ne_40"> <div class="p"> <table class="singleColumn"> <tr> <td> <div class="pN">40</div> <div class="G">Ye dhammā yaṃmūlā,</div> </td> </tr> <tr> <td> <div class="G">Ye cekatthā pakāsitā muninā;</div> </td> </tr> <tr> <td> <div class="G">Te samaropayitabbā,</div> </td> </tr> <tr> <td> <div class="G">Esa <span class="bold">samāropano</span> hāro. </div> </td> </tr> </table> </div>
</div>
</html>
