<html>
<div class="i">2.1.3 Padhāniyaṅgasutta</div>
<div class="h">Dutiyapaṇṇāsaka</div>
<div class="h">Nīvaraṇavagga</div>
<div class="h">Padhāniyaṅgasutta</div>
<div class="q" id="p_16A5_328"> <div class="divNumber">53.</div> <div class="p">
<span class="pN">328</span>“Pañcimāni, bhikkhave, padhāniyaṅgāni. Katamāni pañca? Idha, bhikkhave, bhikkhu saddho hoti, saddahati tathāgatassa bodhiṃ—  ‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti. Appābādho hoti appātaṅko; samavepākiniyā gahaṇiyā samannāgato nātisītāya nāccuṇhāya majjhimāya padhānakkhamāya; asaṭho hoti amāyāvī; yathābhūtaṃ attānaṃ āvikattā satthari vā viññūsu vā sabrahmacārīsu; āraddhavīriyo viharati akusalānaṃ dhammānaṃ pahānāya kusalānaṃ dhammānaṃ upasampadāya, thāmavā daḷhaparakkamo anikkhittadhuro kusalesu dhammesu; paññavā hoti, udayatthagāminiyā paññāya samannāgato ariyāya nibbedhikāya sammā dukkhakkhayagāminiyā. Imāni kho, bhikkhave, pañca padhāniyaṅgānī”ti. </div>
</div>
<div class="CENTER" id="p_16A5_329">
<span class="pN">329</span>Tatiyaṃ.</div>
</html>
