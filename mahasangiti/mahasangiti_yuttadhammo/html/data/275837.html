<html>
<div class="i">1.4.7 Bhojanasutta</div>
<div class="h">Paṭhamapaṇṇāsaka</div>
<div class="h">Sumanavagga</div>
<div class="h">Bhojanasutta</div>
<div class="q" id="p_16A5_192"> <div class="divNumber">37.</div> <div class="p">
<span class="pN">192</span>“Bhojanaṃ, bhikkhave, dadamāno dāyako paṭiggāhakānaṃ pañca ṭhānāni deti. Katamāni pañca? Āyuṃ deti, vaṇṇaṃ deti, sukhaṃ deti, balaṃ deti, paṭibhānaṃ deti. Āyuṃ kho pana datvā āyussa bhāgī hoti dibbassa vā mānusassa vā; vaṇṇaṃ datvā vaṇṇassa bhāgī hoti dibbassa vā mānusassa vā; sukhaṃ datvā sukhassa bhāgī hoti dibbassa vā mānusassa vā; balaṃ datvā balassa bhāgī hoti dibbassa vā mānusassa vā; paṭibhānaṃ datvā paṭibhānassa bhāgī hoti dibbassa vā mānusassa vā. Bhojanaṃ, bhikkhave, dadamāno dāyako paṭiggāhakānaṃ imāni pañca ṭhānāni detīti. </div>
</div>
<div class="q" id="p_16A5_193"> <div class="p"> <table class="singleColumn"> <tr> <td> <div class="pN">193</div> <div class="G">Āyudo balado dhīro,</div> </td> </tr> <tr> <td> <div class="G">vaṇṇado paṭibhānado;</div> </td> </tr> <tr> <td> <div class="G">Sukhassa dātā medhāvī,</div> </td> </tr> <tr> <td> <div class="G">sukhaṃ so adhigacchati.</div> </td> </tr> </table> </div>
</div>
<div class="q" id="p_16A5_194"> <div class="p"> <table class="singleColumn"> <tr> <td> <div class="pN">194</div> <div class="G">Āyuṃ datvā balaṃ vaṇṇaṃ,</div> </td> </tr> <tr> <td> <div class="G">sukhañca paṭibhānakaṃ;</div> </td> </tr> <tr> <td> <div class="G">Dīghāyu yasavā hoti,</div> </td> </tr> <tr> <td> <div class="G">yattha yatthūpapajjatī”ti.</div> </td> </tr> </table> </div>
</div>
<div class="CENTER" id="p_16A5_195">
<span class="pN">195</span>Sattamaṃ.</div>
</html>
