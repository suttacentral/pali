<html>
<div class="i">1.3.5.10 Ānandasutta</div>
<div class="h">Khandhasaṃyutta</div>
<div class="h">Uparipaṇṇāsaka</div>
<div class="h">Diṭṭhivagga</div>
<div class="h">Ānandasutta</div>
<div class="q" id="p_13S3_811"> <div class="divNumber">159.</div> <div class="p">
<span class="pN">811</span>Sāvatthinidānaṃ. Atha kho āyasmā ānando yena bhagavā tenupasaṅkami; upasaṅkamitvā…pe…  bhagavantaṃ etadavoca—  “sādhu me, bhante, bhagavā saṃkhittena dhammaṃ desetu, yamahaṃ bhagavato dhammaṃ sutvā eko vūpakaṭṭho appamatto ātāpī pahitatto vihareyyan”ti. </div>
</div>
<div class="q" id="p_13S3_812"> <div class="p">
<span class="pN">812</span>“Taṃ kiṃ maññasi, ānanda, rūpaṃ niccaṃ vā aniccaṃ vā”ti? “Aniccaṃ, bhante”. “Yaṃ panāniccaṃ dukkhaṃ vā taṃ sukhaṃ vā”ti? “Dukkhaṃ, bhante”. “Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ—  ‘etaṃ mama, esohamasmi, eso me attā’”ti? “No hetaṃ, bhante”. “Vedanā…  saññā…  saṅkhārā…  viññāṇaṃ niccaṃ vā aniccaṃ vā”ti? “Aniccaṃ, bhante”. “Yaṃ panāniccaṃ dukkhaṃ vā taṃ sukhaṃ vā”ti? “Dukkhaṃ, bhante”. “Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ—  ‘etaṃ mama, esohamasmi, eso me attā’”ti? “No hetaṃ, bhante”. “Evaṃ passaṃ…pe…  nāparaṃ itthattāyāti pajānātī”ti. </div>
</div>
<div class="CENTER" id="p_13S3_813">
<span class="pN">813</span>Dasamaṃ.</div>
<div class="CENTER" id="p_13S3_814">
<span class="pN">814</span>Diṭṭhivaggo pañcamo.</div>
<div class="SUMMARY" id="p_13S3_815">
<span class="pN">815</span><span class="firstLetter">T</span>assuddānaṃ</div>
<div class="q" id="p_13S3_816"> <div class="p"> <table class="singleColumn"> <tr> <td> <div class="pN">816</div> <div class="G">Ajjhattikaṃ etaṃmama,</div> </td> </tr> <tr> <td> <div class="G">Soattā nocamesiyā;</div> </td> </tr> <tr> <td> <div class="G">Micchāsakkāyattānu dve,</div> </td> </tr> <tr> <td> <div class="G">Abhinivesā ānandenāti.</div> </td> </tr> </table> </div>
</div>
<div class="CENTER" id="p_13S3_817">
<span class="pN">817</span>Uparipaṇṇāsako samatto.</div>
<div class="SUMMARY" id="p_13S3_818">
<span class="pN">818</span><span class="firstLetter">T</span>assa <span class="firstLetter">u</span>paripaṇṇāsakassa <span class="firstLetter">v</span>agguddānaṃ</div>
<div class="q" id="p_13S3_819"> <div class="p"> <table class="singleColumn"> <tr> <td> <div class="pN">819</div> <div class="G">Anto dhammakathikā vijjā,</div> </td> </tr> <tr> <td> <div class="G">kukkuḷaṃ diṭṭhipañcamaṃ;</div> </td> </tr> <tr> <td> <div class="G">Tatiyo paṇṇāsako vutto,</div> </td> </tr> <tr> <td> <div class="G">nipātoti pavuccatīti.</div> </td> </tr> </table> </div>
</div>
<div class="ENDH3" id="p_13S3_820">
<span class="pN">820</span>Khandhasaṃyuttaṃ samattaṃ.</div>
</html>
