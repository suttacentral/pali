<html>
<div class="i">3.2.1 Temiyacariya</div>
<div class="h">Yudhañjayavagga</div>
<div class="h">Adiṭṭhānapāramī</div>
<div class="h">Temiyacariya</div>
<div class="q" id="p_21Cp_321"> <div class="divNumber">48.</div> <div class="p"> <table class="singleColumn"> <tr> <td> <div class="pN">321</div> <div class="G">“Punāparaṃ yadā homi,</div> </td> </tr> <tr> <td> <div class="G">kāsirājassa atrajo;</div> </td> </tr> <tr> <td> <div class="G">Mūgapakkhoti nāmena,</div> </td> </tr> <tr> <td> <div class="G">temiyoti vadanti maṃ.</div> </td> </tr> </table> </div>
</div>
<div class="q" id="p_21Cp_322"> <div class="divNumber">49.</div> <div class="p"> <table class="singleColumn"> <tr> <td> <div class="pN">322</div> <div class="G">Soḷasitthisahassānaṃ,</div> </td> </tr> <tr> <td> <div class="G">na vijjati pumo tadā;</div> </td> </tr> <tr> <td> <div class="G">Ahorattānaṃ accayena,</div> </td> </tr> <tr> <td> <div class="G">nibbatto ahamekako.</div> </td> </tr> </table> </div>
</div>
<div class="q" id="p_21Cp_323"> <div class="divNumber">50.</div> <div class="p"> <table class="singleColumn"> <tr> <td> <div class="pN">323</div> <div class="G">Kicchā laddhaṃ piyaṃ puttaṃ,</div> </td> </tr> <tr> <td> <div class="G">abhijātaṃ jutindharaṃ;</div> </td> </tr> <tr> <td> <div class="G">Setacchattaṃ dhārayitvāna,</div> </td> </tr> <tr> <td> <div class="G">sayane poseti maṃ pitā.</div> </td> </tr> </table> </div>
</div>
<div class="q" id="p_21Cp_324"> <div class="divNumber">51.</div> <div class="p"> <table class="singleColumn"> <tr> <td> <div class="pN">324</div> <div class="G">Niddāyamāno sayanavare,</div> </td> </tr> <tr> <td> <div class="G">Pabujjhitvānahaṃ tadā;</div> </td> </tr> <tr> <td> <div class="G">Addasaṃ paṇḍaraṃ chattaṃ,</div> </td> </tr> <tr> <td> <div class="G">Yenāhaṃ nirayaṃ gato.</div> </td> </tr> </table> </div>
</div>
<div class="q" id="p_21Cp_325"> <div class="divNumber">52.</div> <div class="p"> <table class="singleColumn"> <tr> <td> <div class="pN">325</div> <div class="G">Saha diṭṭhassa me chattaṃ,</div> </td> </tr> <tr> <td> <div class="G">tāso uppajji bheravo;</div> </td> </tr> <tr> <td> <div class="G">Vinicchayaṃ samāpanno,</div> </td> </tr> <tr> <td> <div class="G">‘kathāhaṃ imaṃ muñcissaṃ’.</div> </td> </tr> </table> </div>
</div>
<div class="q" id="p_21Cp_326"> <div class="divNumber">53.</div> <div class="p"> <table class="singleColumn"> <tr> <td> <div class="pN">326</div> <div class="G">Pubbasālohitā mayhaṃ,</div> </td> </tr> <tr> <td> <div class="G">devatā atthakāminī;</div> </td> </tr> <tr> <td> <div class="G">Sā maṃ disvāna dukkhitaṃ,</div> </td> </tr> <tr> <td> <div class="G">tīsu ṭhānesu yojayi.</div> </td> </tr> </table> </div>
</div>
<div class="q" id="p_21Cp_327"> <div class="divNumber">54.</div> <div class="p"> <table class="singleColumn"> <tr> <td> <div class="pN">327</div> <div class="G">‘Mā paṇḍiccayaṃ vibhāvaya,</div> </td> </tr> <tr> <td> <div class="G">Bālamato bhava sabbapāṇinaṃ;</div> </td> </tr> <tr> <td> <div class="G">Sabbo taṃ jano ocināyatu,</div> </td> </tr> <tr> <td> <div class="G">Evaṃ tava attho bhavissati’.</div> </td> </tr> </table> </div>
</div>
<div class="q" id="p_21Cp_328"> <div class="divNumber">55.</div> <div class="p"> <table class="singleColumn"> <tr> <td> <div class="pN">328</div> <div class="G">Evaṃ vuttāyahaṃ tassā,</div> </td> </tr> <tr> <td> <div class="G">idaṃ vacanamabraviṃ;</div> </td> </tr> <tr> <td> <div class="G">‘Karomi te taṃ vacanaṃ,</div> </td> </tr> <tr> <td> <div class="G">yaṃ tvaṃ bhaṇasi devate;</div> </td> </tr> <tr> <td> <div class="G">Atthakāmāsi me amma,</div> </td> </tr> <tr> <td> <div class="G">hitakāmāsi devate’.</div> </td> </tr> </table> </div>
</div>
<div class="q" id="p_21Cp_329"> <div class="divNumber">56.</div> <div class="p"> <table class="singleColumn"> <tr> <td> <div class="pN">329</div> <div class="G">Tassāhaṃ vacanaṃ sutvā,</div> </td> </tr> <tr> <td> <div class="G">sāgareva thalaṃ labhiṃ;</div> </td> </tr> <tr> <td> <div class="G">Haṭṭho saṃviggamānaso,</div> </td> </tr> <tr> <td> <div class="G">tayo aṅge adhiṭṭhahiṃ.</div> </td> </tr> </table> </div>
</div>
<div class="q" id="p_21Cp_330"> <div class="divNumber">57.</div> <div class="p"> <table class="singleColumn"> <tr> <td> <div class="pN">330</div> <div class="G">Mūgo ahosiṃ badhiro,</div> </td> </tr> <tr> <td> <div class="G">pakkho gativivajjito;</div> </td> </tr> <tr> <td> <div class="G">Ete aṅge adhiṭṭhāya,</div> </td> </tr> <tr> <td> <div class="G">vassāni soḷasaṃ vasiṃ.</div> </td> </tr> </table> </div>
</div>
<div class="q" id="p_21Cp_331"> <div class="divNumber">58.</div> <div class="p"> <table class="singleColumn"> <tr> <td> <div class="pN">331</div> <div class="G">Tato me hatthapāde ca,</div> </td> </tr> <tr> <td> <div class="G">jivhaṃ sotañca maddiya;</div> </td> </tr> <tr> <td> <div class="G">Anūnataṃ me passitvā,</div> </td> </tr> <tr> <td> <div class="G">‘kāḷakaṇṇī’ti nindisuṃ.</div> </td> </tr> </table> </div>
</div>
<div class="q" id="p_21Cp_332"> <div class="divNumber">59.</div> <div class="p"> <table class="singleColumn"> <tr> <td> <div class="pN">332</div> <div class="G">Tato jānapadā sabbe,</div> </td> </tr> <tr> <td> <div class="G">senāpatipurohitā;</div> </td> </tr> <tr> <td> <div class="G">Sabbe ekamanā hutvā,</div> </td> </tr> <tr> <td> <div class="G">chaḍḍanaṃ anumodisuṃ.</div> </td> </tr> </table> </div>
</div>
<div class="q" id="p_21Cp_333"> <div class="divNumber">60.</div> <div class="p"> <table class="singleColumn"> <tr> <td> <div class="pN">333</div> <div class="G">Sohaṃ tesaṃ matiṃ sutvā,</div> </td> </tr> <tr> <td> <div class="G">haṭṭho saṃviggamānaso;</div> </td> </tr> <tr> <td> <div class="G">‘Yassatthāya tapociṇṇo,</div> </td> </tr> <tr> <td> <div class="G">so me attho samijjhatha’.</div> </td> </tr> </table> </div>
</div>
<div class="q" id="p_21Cp_334"> <div class="divNumber">61.</div> <div class="p"> <table class="singleColumn"> <tr> <td> <div class="pN">334</div> <div class="G">Nhāpetvā anulimpitvā,</div> </td> </tr> <tr> <td> <div class="G">veṭhetvā rājaveṭhanaṃ;</div> </td> </tr> <tr> <td> <div class="G">Chattena abhisiñcitvā,</div> </td> </tr> <tr> <td> <div class="G">kāresuṃ puraṃ padakkhiṇaṃ.</div> </td> </tr> </table> </div>
</div>
<div class="q" id="p_21Cp_335"> <div class="divNumber">62.</div> <div class="p"> <table class="singleColumn"> <tr> <td> <div class="pN">335</div> <div class="G">Sattāhaṃ dhārayitvāna,</div> </td> </tr> <tr> <td> <div class="G">uggate ravimaṇḍale;</div> </td> </tr> <tr> <td> <div class="G">Rathena maṃ nīharitvā,</div> </td> </tr> <tr> <td> <div class="G">sārathī vanamupāgami.</div> </td> </tr> </table> </div>
</div>
<div class="q" id="p_21Cp_336"> <div class="divNumber">63.</div> <div class="p"> <table class="singleColumn"> <tr> <td> <div class="pN">336</div> <div class="G">Ekokāse rathaṃ katvā,</div> </td> </tr> <tr> <td> <div class="G">sajjassaṃ hatthamuccito;</div> </td> </tr> <tr> <td> <div class="G">Sārathī khaṇatī kāsuṃ,</div> </td> </tr> <tr> <td> <div class="G">nikhātuṃ pathaviyā mamaṃ.</div> </td> </tr> </table> </div>
</div>
<div class="q" id="p_21Cp_337"> <div class="divNumber">64.</div> <div class="p"> <table class="singleColumn"> <tr> <td> <div class="pN">337</div> <div class="G">Adhiṭṭhitamadhiṭṭhānaṃ,</div> </td> </tr> <tr> <td> <div class="G">tajjento vividhakāraṇā;</div> </td> </tr> <tr> <td> <div class="G">Na bhindiṃ tamadhiṭṭhānaṃ,</div> </td> </tr> <tr> <td> <div class="G">bodhiyāyeva kāraṇā.</div> </td> </tr> </table> </div>
</div>
<div class="q" id="p_21Cp_338"> <div class="divNumber">65.</div> <div class="p"> <table class="singleColumn"> <tr> <td> <div class="pN">338</div> <div class="G">Mātāpitā na me dessā,</div> </td> </tr> <tr> <td> <div class="G">attā me na ca dessiyo;</div> </td> </tr> <tr> <td> <div class="G">Sabbaññutaṃ piyaṃ mayhaṃ,</div> </td> </tr> <tr> <td> <div class="G">tasmā vatamadhiṭṭhahiṃ.</div> </td> </tr> </table> </div>
</div>
<div class="q" id="p_21Cp_339"> <div class="divNumber">66.</div> <div class="p"> <table class="singleColumn"> <tr> <td> <div class="pN">339</div> <div class="G">Ete aṅge adhiṭṭhāya,</div> </td> </tr> <tr> <td> <div class="G">Vassāni soḷasaṃ vasiṃ;</div> </td> </tr> <tr> <td> <div class="G">Adhiṭṭhānena me samo natthi,</div> </td> </tr> <tr> <td> <div class="G">Esā me adhiṭṭhānapāramī”ti.</div> </td> </tr> </table> </div>
</div>
<div class="CENTER" id="p_21Cp_340">
<span class="pN">340</span>Temiyacariyaṃ chaṭṭhaṃ.</div>
</html>
