<html>
<div class="i">5.3.4 Cūḷadhanuggahajātaka</div>
<div class="h">Pañcakanipāta</div>
<div class="h">Aḍḍhavagga</div>
<div class="h">Cūḷadhanuggahajātaka</div>
<div class="q" id="p_22J_1298"> <div class="divNumber">128.</div> <div class="p"> <table class="singleColumn"> <tr> <td> <div class="pN">1298</div> <div class="G">“Sabbaṃ bhaṇḍaṃ samādāya,</div> </td> </tr> <tr> <td> <div class="G">pāraṃ tiṇṇosi brāhmaṇa;</div> </td> </tr> <tr> <td> <div class="G">Paccāgaccha lahuṃ khippaṃ,</div> </td> </tr> <tr> <td> <div class="G">mampi tārehi dānito”.</div> </td> </tr> </table> </div>
</div>
<div class="q" id="p_22J_1299"> <div class="divNumber">129.</div> <div class="p"> <table class="singleColumn"> <tr> <td> <div class="pN">1299</div> <div class="G">“Asanthutaṃ maṃ cirasanthutena,</div> </td> </tr> <tr> <td> <div class="G">Nimīni bhotī addhuvaṃ dhuvena;</div> </td> </tr> <tr> <td> <div class="G">Mayāpi bhotī nimineyya aññaṃ,</div> </td> </tr> <tr> <td> <div class="G">Ito ahaṃ dūrataraṃ gamissaṃ”.</div> </td> </tr> </table> </div>
</div>
<div class="q" id="p_22J_1300"> <div class="divNumber">130.</div> <div class="p"> <table class="singleColumn"> <tr> <td> <div class="pN">1300</div> <div class="G">“Kāyaṃ eḷagalāgumbe,</div> </td> </tr> <tr> <td> <div class="G">karoti ahuhāsiyaṃ;</div> </td> </tr> <tr> <td> <div class="G">Nayīdha naccagītaṃ vā,</div> </td> </tr> <tr> <td> <div class="G">tāḷaṃ vā susamāhitaṃ;</div> </td> </tr> <tr> <td> <div class="G">Anamhikāle susoṇi,</div> </td> </tr> <tr> <td> <div class="G">kiṃ nu jagghasi sobhane”.</div> </td> </tr> </table> </div>
</div>
<div class="q" id="p_22J_1301"> <div class="divNumber">131.</div> <div class="p"> <table class="singleColumn"> <tr> <td> <div class="pN">1301</div> <div class="G">“Siṅgāla bāla dummedha,</div> </td> </tr> <tr> <td> <div class="G">appapaññosi jambuka;</div> </td> </tr> <tr> <td> <div class="G">Jīno macchañca pesiñca,</div> </td> </tr> <tr> <td> <div class="G">kapaṇo viya jhāyasi”.</div> </td> </tr> </table> </div>
</div>
<div class="q" id="p_22J_1302"> <div class="divNumber">132.</div> <div class="p"> <table class="singleColumn"> <tr> <td> <div class="pN">1302</div> <div class="G">“Sudassaṃ vajjamaññesaṃ,</div> </td> </tr> <tr> <td> <div class="G">attano pana duddasaṃ;</div> </td> </tr> <tr> <td> <div class="G">Jīnā patiñca jārañca,</div> </td> </tr> <tr> <td> <div class="G">maññe tvaññeva jhāyasi”.</div> </td> </tr> </table> </div>
</div>
<div class="q" id="p_22J_1303"> <div class="divNumber">133.</div> <div class="p"> <table class="singleColumn"> <tr> <td> <div class="pN">1303</div> <div class="G">“Evametaṃ migarāja,</div> </td> </tr> <tr> <td> <div class="G">yathā bhāsasi jambuka;</div> </td> </tr> <tr> <td> <div class="G">Sā nūnāhaṃ ito gantvā,</div> </td> </tr> <tr> <td> <div class="G">bhattu hessaṃ vasānugā”.</div> </td> </tr> </table> </div>
</div>
<div class="q" id="p_22J_1304"> <div class="divNumber">134.</div> <div class="p"> <table class="singleColumn"> <tr> <td> <div class="pN">1304</div> <div class="G">“Yo hare mattikaṃ thālaṃ,</div> </td> </tr> <tr> <td> <div class="G">kaṃsathālampi so hare;</div> </td> </tr> <tr> <td> <div class="G">Katañceva tayā pāpaṃ,</div> </td> </tr> <tr> <td> <div class="G">punapevaṃ karissasī”ti.</div> </td> </tr> </table> </div>
</div>
<div class="CENTER" id="p_22J_1305">
<span class="pN">1305</span>Cūḷadhanuggahajātakaṃ catutthaṃ.</div>
</html>
