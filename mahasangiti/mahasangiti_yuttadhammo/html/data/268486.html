<html>
<div class="i">4.1.12 Sampannasīlasutta</div>
<div class="h">Catukkanipāta</div>
<div class="h">Brāhmaṇadhammayāgavagga</div>
<div class="h">Sampannasīlasutta</div>
<div class="q" id="p_18It_820"> <div class="divNumber">111.</div> <div class="p">
<span class="pN">820</span>Vuttañhetaṃ bhagavatā vuttamarahatāti me sutaṃ—  </div>
</div>
<div class="q" id="p_18It_821"> <div class="p">
<span class="pN">821</span>“Sampannasīlā, bhikkhave, viharatha sampannapātimokkhā; pātimokkhasaṃvarasaṃvutā viharatha ācāragocarasampannā aṇumattesu vajjesu bhayadassāvino; samādāya sikkhatha sikkhāpadesu. </div>
</div>
<div class="q" id="p_18It_822"> <div class="p">
<span class="pN">822</span>Sampannasīlānaṃ vo, bhikkhave, viharataṃ sampannapātimokkhānaṃ pātimokkhasaṃvarasaṃvutānaṃ viharataṃ ācāragocarasampannānaṃ aṇumattesu vajjesu bhayadassāvīnaṃ samādāya sikkhataṃ sikkhāpadesu, kimassa uttari karaṇīyaṃ? </div>
</div>
<div class="q" id="p_18It_823"> <div class="p">
<span class="pN">823</span>Carato cepi, bhikkhave, bhikkhuno abhijjhā, byāpādo vigato hoti, thinamiddhaṃ vigataṃ hoti, uddhaccakukkuccaṃ vigataṃ hoti, vicikicchā pahīnā hoti, āraddhaṃ hoti vīriyaṃ asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggaṃ. Carampi, bhikkhave, bhikkhu evaṃbhūto ātāpī ottāpī satataṃ samitaṃ āraddhavīriyo pahitattoti vuccati. </div>
</div>
<div class="q" id="p_18It_824"> <div class="p">
<span class="pN">824</span>Ṭhitassa cepi, bhikkhave, bhikkhuno abhijjhā byāpādo vigato hoti…pe…  thinamiddhaṃ…  uddhaccakukkuccaṃ…  vicikicchā pahīnā hoti, āraddhaṃ hoti vīriyaṃ asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggaṃ. Ṭhitopi, bhikkhave, bhikkhu evaṃbhūto ātāpī ottāpī satataṃ samitaṃ āraddhavīriyo pahitattoti vuccati. </div>
</div>
<div class="q" id="p_18It_825"> <div class="p">
<span class="pN">825</span>Nisinnassa cepi, bhikkhave, bhikkhuno abhijjhā byāpādo vigato hoti…pe…  thinamiddhaṃ…  uddhaccakukkuccaṃ…  vicikicchā pahīnā hoti, āraddhaṃ hoti vīriyaṃ asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggaṃ. Nisinnopi, bhikkhave, bhikkhu evaṃbhūto ātāpī ottāpī satataṃ samitaṃ āraddhavīriyo pahitattoti vuccati. </div>
</div>
<div class="q" id="p_18It_826"> <div class="p">
<span class="pN">826</span>Sayānassa cepi, bhikkhave, bhikkhuno jāgarassa abhijjhā byāpādo vigato hoti…pe…  thinamiddhaṃ…  uddhaccakukkuccaṃ…  vicikicchā pahīnā hoti, āraddhaṃ hoti vīriyaṃ asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggaṃ. Sayānopi, bhikkhave, bhikkhu jāgaro evaṃbhūto ātāpī ottāpī satataṃ samitaṃ āraddhavīriyo pahitattoti vuccatī”ti. Etamatthaṃ bhagavā avoca. Tatthetaṃ iti vuccati—  </div>
</div>
<div class="q" id="p_18It_827"> <div class="p"> <table class="singleColumn"> <tr> <td> <div class="pN">827</div> <div class="G">“Yataṃ care yataṃ tiṭṭhe,</div> </td> </tr> <tr> <td> <div class="G">yataṃ acche yataṃ saye;</div> </td> </tr> <tr> <td> <div class="G">Yataṃ samiñjaye bhikkhu,</div> </td> </tr> <tr> <td> <div class="G">yatamenaṃ pasāraye.</div> </td> </tr> </table> </div>
</div>
<div class="q" id="p_18It_828"> <div class="p"> <table class="singleColumn"> <tr> <td> <div class="pN">828</div> <div class="G">Uddhaṃ tiriyaṃ apācīnaṃ,</div> </td> </tr> <tr> <td> <div class="G">yāvatājagatogati;</div> </td> </tr> <tr> <td> <div class="G">Samavekkhitā ca dhammānaṃ,</div> </td> </tr> <tr> <td> <div class="G">khandhānaṃ udayabbayaṃ.</div> </td> </tr> </table> </div>
</div>
<div class="q" id="p_18It_829"> <div class="p"> <table class="singleColumn"> <tr> <td> <div class="pN">829</div> <div class="G">Evaṃ vihārimātāpiṃ,</div> </td> </tr> <tr> <td> <div class="G">santavuttimanuddhataṃ;</div> </td> </tr> <tr> <td> <div class="G">Cetosamathasāmīciṃ,</div> </td> </tr> <tr> <td> <div class="G">sikkhamānaṃ sadā sataṃ;</div> </td> </tr> <tr> <td> <div class="G">Satataṃ pahitattoti,</div> </td> </tr> <tr> <td> <div class="G">āhu bhikkhuṃ tathāvidhan”ti.</div> </td> </tr> </table> </div>
</div>
<div class="q" id="p_18It_830"> <div class="p">
<span class="pN">830</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_831">
<span class="pN">831</span>Dvādasamaṃ.</div>
</html>
