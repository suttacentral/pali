<html>
<div class="i">16.1.2 Kumbhajātaka</div>
<div class="h">Tiṃsanipāta</div>
<div class="h">Kiṃchandavagga</div>
<div class="h">Kumbhajātaka</div>
<div class="q" id="p_22J_3289"> <div class="divNumber">33.</div> <div class="p"> <table class="singleColumn"> <tr> <td> <div class="pN">3289</div> <div class="G">“Ko pāturāsī tidivā nabhamhi,</div> </td> </tr> <tr> <td> <div class="G">Obhāsayaṃ saṃvariṃ candimāva;</div> </td> </tr> <tr> <td> <div class="G">Gattehi te rasmiyo niccharanti,</div> </td> </tr> <tr> <td> <div class="G">Sateratā vijjurivantalikkhe.</div> </td> </tr> </table> </div>
</div>
<div class="q" id="p_22J_3290"> <div class="divNumber">34.</div> <div class="p"> <table class="singleColumn"> <tr> <td> <div class="pN">3290</div> <div class="G">So chinnavātaṃ kamasī aghamhi,</div> </td> </tr> <tr> <td> <div class="G">Vehāyasaṃ gacchasi tiṭṭhasī ca;</div> </td> </tr> <tr> <td> <div class="G">Iddhī nu te vatthukatā subhāvitā,</div> </td> </tr> <tr> <td> <div class="G">Anaddhagūnaṃ api devatānaṃ.</div> </td> </tr> </table> </div>
</div>
<div class="q" id="p_22J_3291"> <div class="divNumber">35.</div> <div class="p"> <table class="singleColumn"> <tr> <td> <div class="pN">3291</div> <div class="G">Vehāyasaṃ gammamāgamma tiṭṭhasi,</div> </td> </tr> <tr> <td> <div class="G">Kumbhaṃ kiṇāthāti yametamatthaṃ;</div> </td> </tr> <tr> <td> <div class="G">Ko vā tuvaṃ kissa vā tāya kumbho,</div> </td> </tr> <tr> <td> <div class="G">Akkhāhi me brāhmaṇa etamatthaṃ”.</div> </td> </tr> </table> </div>
</div>
<div class="q" id="p_22J_3292"> <div class="divNumber">36.</div> <div class="p"> <table class="singleColumn"> <tr> <td> <div class="pN">3292</div> <div class="G">“Na sappikumbho napi telakumbho,</div> </td> </tr> <tr> <td> <div class="G">Na phāṇitassa na madhussa kumbho;</div> </td> </tr> <tr> <td> <div class="G">Kumbhassa vajjāni anappakāni,</div> </td> </tr> <tr> <td> <div class="G">Dose bahū kumbhagate suṇātha.</div> </td> </tr> </table> </div>
</div>
<div class="q" id="p_22J_3293"> <div class="divNumber">37.</div> <div class="p"> <table class="singleColumn"> <tr> <td> <div class="pN">3293</div> <div class="G">Gaḷeyya yaṃ pitvā pate papātaṃ,</div> </td> </tr> <tr> <td> <div class="G">Sobbhaṃ guhaṃ candaniyoḷigallaṃ;</div> </td> </tr> <tr> <td> <div class="G">Bahumpi bhuñjeyya abhojaneyyaṃ,</div> </td> </tr> <tr> <td> <div class="G">Tassā puṇṇaṃ kumbhamimaṃ kiṇātha.</div> </td> </tr> </table> </div>
</div>
<div class="q" id="p_22J_3294"> <div class="divNumber">38.</div> <div class="p"> <table class="singleColumn"> <tr> <td> <div class="pN">3294</div> <div class="G">Yaṃ pitva cittasmimanesamāno,</div> </td> </tr> <tr> <td> <div class="G">Āhiṇḍatī goriva bhakkhasādī;</div> </td> </tr> <tr> <td> <div class="G">Anāthamāno upagāyati naccati ca,</div> </td> </tr> <tr> <td> <div class="G">Tassā puṇṇaṃ kumbhamimaṃ kiṇātha.</div> </td> </tr> </table> </div>
</div>
<div class="q" id="p_22J_3295"> <div class="divNumber">39.</div> <div class="p"> <table class="singleColumn"> <tr> <td> <div class="pN">3295</div> <div class="G">Yaṃ ve pivitvā acelova naggo,</div> </td> </tr> <tr> <td> <div class="G">Careyya gāme visikhantarāni;</div> </td> </tr> <tr> <td> <div class="G">Sammūḷhacitto ativelasāyī,</div> </td> </tr> <tr> <td> <div class="G">Tassā puṇṇaṃ kumbhamimaṃ kiṇātha.</div> </td> </tr> </table> </div>
</div>
<div class="q" id="p_22J_3296"> <div class="divNumber">40.</div> <div class="p"> <table class="singleColumn"> <tr> <td> <div class="pN">3296</div> <div class="G">Yaṃ pitva uṭṭhāya pavedhamāno,</div> </td> </tr> <tr> <td> <div class="G">Sīsañca bāhuñca pacālayanto;</div> </td> </tr> <tr> <td> <div class="G">So naccatī dārukaṭallakova,</div> </td> </tr> <tr> <td> <div class="G">Tassā puṇṇaṃ kumbhamimaṃ kiṇātha.</div> </td> </tr> </table> </div>
</div>
<div class="q" id="p_22J_3297"> <div class="divNumber">41.</div> <div class="p"> <table class="singleColumn"> <tr> <td> <div class="pN">3297</div> <div class="G">Yaṃ ve pivitvā aggidaḍḍhā sayanti,</div> </td> </tr> <tr> <td> <div class="G">Atho sigālehipi khāditāse;</div> </td> </tr> <tr> <td> <div class="G">Bandhaṃ vadhaṃ bhogajāniñcupenti,</div> </td> </tr> <tr> <td> <div class="G">Tassā puṇṇaṃ kumbhamimaṃ kiṇātha.</div> </td> </tr> </table> </div>
</div>
<div class="q" id="p_22J_3298"> <div class="divNumber">42.</div> <div class="p"> <table class="singleColumn"> <tr> <td> <div class="pN">3298</div> <div class="G">Yaṃ pitva bhāseyya abhāsaneyyaṃ,</div> </td> </tr> <tr> <td> <div class="G">Sabhāyamāsīno apetavattho;</div> </td> </tr> <tr> <td> <div class="G">Sammakkhito vantagato byasanno,</div> </td> </tr> <tr> <td> <div class="G">Tassā puṇṇaṃ kumbhamimaṃ kiṇātha.</div> </td> </tr> </table> </div>
</div>
<div class="q" id="p_22J_3299"> <div class="divNumber">43.</div> <div class="p"> <table class="singleColumn"> <tr> <td> <div class="pN">3299</div> <div class="G">Yaṃ ve pivitvā ukkaṭṭho āvilakkho,</div> </td> </tr> <tr> <td> <div class="G">Mameva sabbā pathavīti maññe;</div> </td> </tr> <tr> <td> <div class="G">Na me samo cāturantopi rājā,</div> </td> </tr> <tr> <td> <div class="G">Tassā puṇṇaṃ kumbhamimaṃ kiṇātha.</div> </td> </tr> </table> </div>
</div>
<div class="q" id="p_22J_3300"> <div class="divNumber">44.</div> <div class="p"> <table class="singleColumn"> <tr> <td> <div class="pN">3300</div> <div class="G">Mānātimānā kalahāni pesuṇī,</div> </td> </tr> <tr> <td> <div class="G">Dubbaṇṇinī naggayinī palāyinī;</div> </td> </tr> <tr> <td> <div class="G">Corāna dhuttāna gatī niketo,</div> </td> </tr> <tr> <td> <div class="G">Tassā puṇṇaṃ kumbhamimaṃ kiṇātha.</div> </td> </tr> </table> </div>
</div>
<div class="q" id="p_22J_3301"> <div class="divNumber">45.</div> <div class="p"> <table class="singleColumn"> <tr> <td> <div class="pN">3301</div> <div class="G">Iddhāni phītāni kulāni assu,</div> </td> </tr> <tr> <td> <div class="G">Anekasāhassadhanāni loke;</div> </td> </tr> <tr> <td> <div class="G">Ucchinnadāyajjakatānimāya,</div> </td> </tr> <tr> <td> <div class="G">Tassā puṇṇaṃ kumbhamimaṃ kiṇātha.</div> </td> </tr> </table> </div>
</div>
<div class="q" id="p_22J_3302"> <div class="divNumber">46.</div> <div class="p"> <table class="singleColumn"> <tr> <td> <div class="pN">3302</div> <div class="G">Dhaññaṃ dhanaṃ rajataṃ jātarūpaṃ,</div> </td> </tr> <tr> <td> <div class="G">Khettaṃ gavaṃ yattha vināsayanti;</div> </td> </tr> <tr> <td> <div class="G">Ucchedanī vittavataṃ kulānaṃ,</div> </td> </tr> <tr> <td> <div class="G">Tassā puṇṇaṃ kumbhamimaṃ kiṇātha.</div> </td> </tr> </table> </div>
</div>
<div class="q" id="p_22J_3303"> <div class="divNumber">47.</div> <div class="p"> <table class="singleColumn"> <tr> <td> <div class="pN">3303</div> <div class="G">Yaṃ ve pitvā dittarūpova poso,</div> </td> </tr> <tr> <td> <div class="G">Akkosati mātaraṃ pitarañca;</div> </td> </tr> <tr> <td> <div class="G">Sassumpi gaṇheyya athopi suṇhaṃ,</div> </td> </tr> <tr> <td> <div class="G">Tassā puṇṇaṃ kumbhamimaṃ kiṇātha.</div> </td> </tr> </table> </div>
</div>
<div class="q" id="p_22J_3304"> <div class="divNumber">48.</div> <div class="p"> <table class="singleColumn"> <tr> <td> <div class="pN">3304</div> <div class="G">Yaṃ ve pitvā dittarūpāva nārī,</div> </td> </tr> <tr> <td> <div class="G">Akkosatī sasuraṃ sāmikañca;</div> </td> </tr> <tr> <td> <div class="G">Dāsampi gaṇhe paricārakampi,</div> </td> </tr> <tr> <td> <div class="G">Tassā puṇṇaṃ kumbhamimaṃ kiṇātha.</div> </td> </tr> </table> </div>
</div>
<div class="q" id="p_22J_3305"> <div class="divNumber">49.</div> <div class="p"> <table class="singleColumn"> <tr> <td> <div class="pN">3305</div> <div class="G">Yaṃ ve pivitvāna haneyya poso,</div> </td> </tr> <tr> <td> <div class="G">Dhamme ṭhitaṃ samaṇaṃ brāhmaṇaṃ vā;</div> </td> </tr> <tr> <td> <div class="G">Gacche apāyampi tatonidānaṃ,</div> </td> </tr> <tr> <td> <div class="G">Tassā puṇṇaṃ kumbhamimaṃ kiṇātha.</div> </td> </tr> </table> </div>
</div>
<div class="q" id="p_22J_3306"> <div class="divNumber">50.</div> <div class="p"> <table class="singleColumn"> <tr> <td> <div class="pN">3306</div> <div class="G">Yaṃ ve pivitvā duccaritaṃ caranti,</div> </td> </tr> <tr> <td> <div class="G">Kāyena vācāya ca cetasā ca;</div> </td> </tr> <tr> <td> <div class="G">Nirayaṃ vajanti duccaritaṃ caritvā,</div> </td> </tr> <tr> <td> <div class="G">Tassā puṇṇaṃ kumbhamimaṃ kiṇātha.</div> </td> </tr> </table> </div>
</div>
<div class="q" id="p_22J_3307"> <div class="divNumber">51.</div> <div class="p"> <table class="singleColumn"> <tr> <td> <div class="pN">3307</div> <div class="G">Yaṃ yācamānā na labhanti pubbe,</div> </td> </tr> <tr> <td> <div class="G">Bahuṃ hiraññampi pariccajantā;</div> </td> </tr> <tr> <td> <div class="G">So taṃ pivitvā alikaṃ bhaṇāti,</div> </td> </tr> <tr> <td> <div class="G">Tassā puṇṇaṃ kumbhamimaṃ kiṇātha.</div> </td> </tr> </table> </div>
</div>
<div class="q" id="p_22J_3308"> <div class="divNumber">52.</div> <div class="p"> <table class="singleColumn"> <tr> <td> <div class="pN">3308</div> <div class="G">Yaṃ ve pitvā pesane pesiyanto,</div> </td> </tr> <tr> <td> <div class="G">Accāyike karaṇīyamhi jāte;</div> </td> </tr> <tr> <td> <div class="G">Atthampi so nappajānāti vutto,</div> </td> </tr> <tr> <td> <div class="G">Tassā puṇṇaṃ kumbhamimaṃ kiṇātha.</div> </td> </tr> </table> </div>
</div>
<div class="q" id="p_22J_3309"> <div class="divNumber">53.</div> <div class="p"> <table class="singleColumn"> <tr> <td> <div class="pN">3309</div> <div class="G">Hirīmanāpi ahirīkabhāvaṃ,</div> </td> </tr> <tr> <td> <div class="G">Pātuṃ karonti madanāya mattā;</div> </td> </tr> <tr> <td> <div class="G">Dhīrāpi santā bahukaṃ bhaṇanti,</div> </td> </tr> <tr> <td> <div class="G">Tassā puṇṇaṃ kumbhamimaṃ kiṇātha.</div> </td> </tr> </table> </div>
</div>
<div class="q" id="p_22J_3310"> <div class="divNumber">54.</div> <div class="p"> <table class="singleColumn"> <tr> <td> <div class="pN">3310</div> <div class="G">Yaṃ ve pitvā ekathūpā sayanti,</div> </td> </tr> <tr> <td> <div class="G">Anāsakā thaṇḍiladukkhaseyyaṃ;</div> </td> </tr> <tr> <td> <div class="G">Dubbaṇṇiyaṃ āyasakyañcupenti,</div> </td> </tr> <tr> <td> <div class="G">Tassā puṇṇaṃ kumbhamimaṃ kiṇātha.</div> </td> </tr> </table> </div>
</div>
<div class="q" id="p_22J_3311"> <div class="divNumber">55.</div> <div class="p"> <table class="singleColumn"> <tr> <td> <div class="pN">3311</div> <div class="G">Yaṃ ve pitvā pattakhandhā sayanti,</div> </td> </tr> <tr> <td> <div class="G">Gāvo kuṭahatāva na hi vāruṇiyā;</div> </td> </tr> <tr> <td> <div class="G">Vego narena susahoriva,</div> </td> </tr> <tr> <td> <div class="G">Tassā puṇṇaṃ kumbhamimaṃ kiṇātha.</div> </td> </tr> </table> </div>
</div>
<div class="q" id="p_22J_3312"> <div class="divNumber">56.</div> <div class="p"> <table class="singleColumn"> <tr> <td> <div class="pN">3312</div> <div class="G">Yaṃ manussā vivajjenti,</div> </td> </tr> <tr> <td> <div class="G">sappaṃ ghoravisamiva;</div> </td> </tr> <tr> <td> <div class="G">Taṃ loke visasamānaṃ,</div> </td> </tr> <tr> <td> <div class="G">ko naro pātumarahati.</div> </td> </tr> </table> </div>
</div>
<div class="q" id="p_22J_3313"> <div class="divNumber">57.</div> <div class="p"> <table class="singleColumn"> <tr> <td> <div class="pN">3313</div> <div class="G">Yaṃ ve pitvā andhakaveṇḍaputtā,</div> </td> </tr> <tr> <td> <div class="G">Samuddatīre paricārayantā;</div> </td> </tr> <tr> <td> <div class="G">Upakkamuṃ musalehaññamaññaṃ,</div> </td> </tr> <tr> <td> <div class="G">Tassā puṇṇaṃ kumbhamimaṃ kiṇātha.</div> </td> </tr> </table> </div>
</div>
<div class="q" id="p_22J_3314"> <div class="divNumber">58.</div> <div class="p"> <table class="singleColumn"> <tr> <td> <div class="pN">3314</div> <div class="G">Yaṃ ve pitvā pubbadevā pamattā,</div> </td> </tr> <tr> <td> <div class="G">Tidivā cutā sassatiyā samāya;</div> </td> </tr> <tr> <td> <div class="G">Taṃ tādisaṃ majjamimaṃ niratthakaṃ,</div> </td> </tr> <tr> <td> <div class="G">Jānaṃ mahārāja kathaṃ piveyya.</div> </td> </tr> </table> </div>
</div>
<div class="q" id="p_22J_3315"> <div class="divNumber">59.</div> <div class="p"> <table class="singleColumn"> <tr> <td> <div class="pN">3315</div> <div class="G">Nayimasmiṃ kumbhasmiṃ dadhi vā madhu vā,</div> </td> </tr> <tr> <td> <div class="G">Evaṃ abhiññāya kiṇāhi rāja;</div> </td> </tr> <tr> <td> <div class="G">Evañhimaṃ kumbhagatā mayā te,</div> </td> </tr> <tr> <td> <div class="G">Akkhātarūpaṃ tava sabbamitta”.</div> </td> </tr> </table> </div>
</div>
<div class="q" id="p_22J_3316"> <div class="divNumber">60.</div> <div class="p"> <table class="singleColumn"> <tr> <td> <div class="pN">3316</div> <div class="G">“Na me pitā vā athavāpi mātā,</div> </td> </tr> <tr> <td> <div class="G">Etādisā yādisako tuvaṃsi;</div> </td> </tr> <tr> <td> <div class="G">Hitānukampī paramatthakāmo,</div> </td> </tr> <tr> <td> <div class="G">Sohaṃ karissaṃ vacanaṃ tavajja.</div> </td> </tr> </table> </div>
</div>
<div class="q" id="p_22J_3317"> <div class="divNumber">61.</div> <div class="p"> <table class="singleColumn"> <tr> <td> <div class="pN">3317</div> <div class="G">Dadāmi te gāmavarāni pañca,</div> </td> </tr> <tr> <td> <div class="G">Dāsīsataṃ satta gavaṃsatāni;</div> </td> </tr> <tr> <td> <div class="G">Ājaññayutte ca rathe dasa ime,</div> </td> </tr> <tr> <td> <div class="G">Ācariyo hosi mamatthakāmo”.</div> </td> </tr> </table> </div>
</div>
<div class="q" id="p_22J_3318"> <div class="divNumber">62.</div> <div class="p"> <table class="singleColumn"> <tr> <td> <div class="pN">3318</div> <div class="G">“Taveva dāsīsatamatthu rāja,</div> </td> </tr> <tr> <td> <div class="G">Gāmā ca gāvo ca taveva hontu;</div> </td> </tr> <tr> <td> <div class="G">Ājaññayuttā ca rathā taveva,</div> </td> </tr> <tr> <td> <div class="G">Sakkohamasmī tidasānamindo.</div> </td> </tr> </table> </div>
</div>
<div class="q" id="p_22J_3319"> <div class="divNumber">63.</div> <div class="p"> <table class="singleColumn"> <tr> <td> <div class="pN">3319</div> <div class="G">Maṃsodanaṃ sappipāyāsaṃ bhuñja,</div> </td> </tr> <tr> <td> <div class="G">Khādassu ca tvaṃ madhumāsapūve;</div> </td> </tr> <tr> <td> <div class="G">Evaṃ tuvaṃ dhammarato janinda,</div> </td> </tr> <tr> <td> <div class="G">Anindito saggamupehi ṭhānan”ti.</div> </td> </tr> </table> </div>
</div>
<div class="CENTER" id="p_22J_3320">
<span class="pN">3320</span>Kumbhajātakaṃ dutiyaṃ.</div>
</html>
