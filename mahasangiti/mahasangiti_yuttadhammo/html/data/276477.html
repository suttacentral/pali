<html>
<div class="i">1.5.4.8 Sannidhikārakasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Bhojanavagga
</div>
<div class="h">
Sannidhikārakasikkhāpada
</div>
<div class="q" id="p_2V_812">
<div class="divNumber">
252.
</div>
<div class="p">
<span class="pN">812</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmato ānandassa upajjhāyo āyasmā belaṭṭhasīso araññe viharati. So piṇḍāya caritvā sukkhakuraṃ ārāmaṃ haritvā sukkhāpetvā nikkhipati. Yadā āhārena attho hoti, tadā udakena temetvā temetvā bhuñjati, cirena gāmaṃ piṇḍāya pavisati. Bhikkhū āyasmantaṃ belaṭṭhasīsaṃ etadavocuṃ—  “kissa tvaṃ, āvuso, cirena gāmaṃ piṇḍāya pavisasī”ti? Atha kho āyasmā belaṭṭhasīso bhikkhūnaṃ etamatthaṃ ārocesi. “Kiṃ pana tvaṃ, āvuso, sannidhikārakaṃ bhojanaṃ bhuñjasī”ti? “Evamāvuso”ti.
</div>
</div>
<div class="q" id="p_2V_813">
<div class="p">
<span class="pN">813</span>Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma āyasmā belaṭṭhasīso sannidhikārakaṃ bhojanaṃ bhuñjissatī”ti…pe…  “saccaṃ kira tvaṃ, belaṭṭhasīsa, sannidhikārakaṃ bhojanaṃ bhuñjasī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tvaṃ, belaṭṭhasīsa, sannidhikārakaṃ bhojanaṃ bhuñjissasi. Netaṃ, belaṭṭhasīsa, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_814">
<div class="divNumber">
253.
</div>
<div class="p">
<span class="pN">814</span><span class="bold">“Yo pana bhikkhu sannidhikārakaṃ khādanīyaṃ vā bhojanīyaṃ vā khādeyya vā bhuñjeyya vā, pācittiyan”</span>ti. (<span class="italic">38</span>:<span class="bold">87</span>)
</div>
</div>
<div class="q" id="p_2V_815">
<div class="divNumber">
254.
</div>
<div class="p">
<span class="pN">815</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṃ imasmiṃ atthe adhippeto bhikkhūti.
</div>
</div>
<div class="q" id="p_2V_816">
<div class="p">
<span class="pN">816</span><span class="bold">Sannidhikārakaṃ</span> nāma ajja paṭiggahitaṃ aparajju khāditaṃ hoti.
</div>
</div>
<div class="q" id="p_2V_817">
<div class="p">
<span class="pN">817</span><span class="bold">Khādanīyaṃ</span> nāma pañca bhojanāni—  yāmakālikaṃ sattāhakālikaṃ yāvajīvikaṃ ṭhapetvā avasesaṃ khādanīyaṃ nāma.
</div>
</div>
<div class="q" id="p_2V_818">
<div class="p">
<span class="pN">818</span><span class="bold">Bhojanīyaṃ</span> nāma pañca bhojanāni—  odano, kummāso, sattu, maccho, maṃsaṃ.
</div>
</div>
<div class="q" id="p_2V_819">
<div class="p">
<span class="pN">819</span>“Khādissāmi bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti pācittiyassa.
</div>
</div>
<div class="q" id="p_2V_820">
<div class="divNumber">
255.
</div>
<div class="p">
<span class="pN">820</span>Sannidhikārake sannidhikārakasaññī khādanīyaṃ vā bhojanīyaṃ vā khādati vā bhuñjati vā, āpatti pācittiyassa. Sannidhikārake vematiko khādanīyaṃ vā bhojanīyaṃ vā khādati vā bhuñjati vā, āpatti pācittiyassa. Sannidhikārake asannidhikārakasaññī khādanīyaṃ vā bhojanīyaṃ vā khādati vā bhuñjati vā, āpatti pācittiyassa.
</div>
</div>
<div class="q" id="p_2V_821">
<div class="p">
<span class="pN">821</span>Yāmakālikaṃ sattāhakālikaṃ yāvajīvikaṃ āhāratthāya paṭiggaṇhāti, āpatti dukkaṭassa. Ajjhohāre ajjhohāre āpatti dukkaṭassa. Asannidhikārake sannidhikārakasaññī, āpatti dukkaṭassa. Asannidhikārake vematiko, āpatti dukkaṭassa. Asannidhikārake asannidhikārakasaññī, anāpatti.
</div>
</div>
<div class="q" id="p_2V_822">
<div class="divNumber">
256.
</div>
<div class="p">
<span class="pN">822</span>Anāpatti—  yāvakālikaṃ yāvakāle nidahitvā bhuñjati, yāmakālikaṃ yāme nidahitvā bhuñjati, sattāhakālikaṃ sattāhaṃ nidahitvā bhuñjati, yāvajīvikaṃ sati paccaye paribhuñjati, ummattakassa, ādikammikassāti.
</div>
</div>
<div class="CENTER" id="p_2V_823">
<span class="pN">823</span>Sannidhikārakasikkhāpadaṃ niṭṭhitaṃ aṭṭhamaṃ.
</div>
</html>
