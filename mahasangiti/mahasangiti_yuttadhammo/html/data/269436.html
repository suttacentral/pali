<html>
<div class="i">22.1.6 Bhūridattajātaka</div>
<div class="h">Mahānipāta</div>
<div class="h">Mūgapakkhavagga</div>
<div class="h">Bhūridattajātaka</div>
<div class="q" id="p_23J_2109"> <div class="divNumber">784.</div> <div class="p"> <table class="singleColumn"> <tr> <td> <div class="pN">2109</div> <div class="G">“Yaṃ kiñci ratanaṃ atthi,</div> </td> </tr> <tr> <td> <div class="G">dhataraṭṭhanivesane;</div> </td> </tr> <tr> <td> <div class="G">Sabbāni te upayantu,</div> </td> </tr> <tr> <td> <div class="G">dhītaraṃ dehi rājino”.</div> </td> </tr> </table> </div>
</div>
<div class="q" id="p_23J_2110"> <div class="divNumber">785.</div> <div class="p"> <table class="singleColumn"> <tr> <td> <div class="pN">2110</div> <div class="G">“Na no vivāho nāgehi,</div> </td> </tr> <tr> <td> <div class="G">katapubbo kudācanaṃ;</div> </td> </tr> <tr> <td> <div class="G">Taṃ vivāhaṃ asaṃyuttaṃ,</div> </td> </tr> <tr> <td> <div class="G">kathaṃ amhe karomase”.</div> </td> </tr> </table> </div>
</div>
<div class="q" id="p_23J_2111"> <div class="divNumber">786.</div> <div class="p"> <table class="singleColumn"> <tr> <td> <div class="pN">2111</div> <div class="G">“Jīvitaṃ nūna te cattaṃ,</div> </td> </tr> <tr> <td> <div class="G">raṭṭhaṃ vā manujādhipa;</div> </td> </tr> <tr> <td> <div class="G">Na hi nāge kupitamhi,</div> </td> </tr> <tr> <td> <div class="G">ciraṃ jīvanti tādisā.</div> </td> </tr> </table> </div>
</div>
<div class="q" id="p_23J_2112"> <div class="divNumber">787.</div> <div class="p"> <table class="singleColumn"> <tr> <td> <div class="pN">2112</div> <div class="G">Yo tvaṃ deva manussosi,</div> </td> </tr> <tr> <td> <div class="G">iddhimantaṃ aniddhimā;</div> </td> </tr> <tr> <td> <div class="G">Varuṇassa niyaṃputtaṃ,</div> </td> </tr> <tr> <td> <div class="G">yāmunaṃ atimaññasi”.</div> </td> </tr> </table> </div>
</div>
<div class="q" id="p_23J_2113"> <div class="divNumber">788.</div> <div class="p"> <table class="singleColumn"> <tr> <td> <div class="pN">2113</div> <div class="G">“Nātimaññāmi rājānaṃ,</div> </td> </tr> <tr> <td> <div class="G">dhataraṭṭhaṃ yasassinaṃ;</div> </td> </tr> <tr> <td> <div class="G">Dhataraṭṭho hi nāgānaṃ,</div> </td> </tr> <tr> <td> <div class="G">bahūnamapi issaro.</div> </td> </tr> </table> </div>
</div>
<div class="q" id="p_23J_2114"> <div class="divNumber">789.</div> <div class="p"> <table class="singleColumn"> <tr> <td> <div class="pN">2114</div> <div class="G">Ahi mahānubhāvopi,</div> </td> </tr> <tr> <td> <div class="G">na me dhītaramāraho;</div> </td> </tr> <tr> <td> <div class="G">Khattiyo ca videhānaṃ,</div> </td> </tr> <tr> <td> <div class="G">abhijātā samuddajā”.</div> </td> </tr> </table> </div>
</div>
<div class="q" id="p_23J_2115"> <div class="divNumber">790.</div> <div class="p"> <table class="singleColumn"> <tr> <td> <div class="pN">2115</div> <div class="G">“Kambalassatarā uṭṭhentu,</div> </td> </tr> <tr> <td> <div class="G">sabbe nāge nivedaya;</div> </td> </tr> <tr> <td> <div class="G">Bārāṇasiṃ pavajjantu,</div> </td> </tr> <tr> <td> <div class="G">mā ca kañci viheṭhayuṃ”.</div> </td> </tr> </table> </div>
</div>
<div class="q" id="p_23J_2116"> <div class="divNumber">791.</div> <div class="p"> <table class="singleColumn"> <tr> <td> <div class="pN">2116</div> <div class="G">“Nivesanesu sobbhesu,</div> </td> </tr> <tr> <td> <div class="G">rathiyā caccaresu ca;</div> </td> </tr> <tr> <td> <div class="G">Rukkhaggesu ca lambantu,</div> </td> </tr> <tr> <td> <div class="G">vitatā toraṇesu ca.</div> </td> </tr> </table> </div>
</div>
<div class="q" id="p_23J_2117"> <div class="divNumber">792.</div> <div class="p"> <table class="singleColumn"> <tr> <td> <div class="pN">2117</div> <div class="G">Ahampi sabbasetena,</div> </td> </tr> <tr> <td> <div class="G">mahatā sumahaṃ puraṃ;</div> </td> </tr> <tr> <td> <div class="G">Parikkhipissaṃ bhogehi,</div> </td> </tr> <tr> <td> <div class="G">kāsīnaṃ janayaṃ bhayaṃ”.</div> </td> </tr> </table> </div>
</div>
<div class="q" id="p_23J_2118"> <div class="divNumber">793.</div> <div class="p"> <table class="singleColumn"> <tr> <td> <div class="pN">2118</div> <div class="G">Tassa taṃ vacanaṃ sutvā,</div> </td> </tr> <tr> <td> <div class="G">uragānekavaṇṇino;</div> </td> </tr> <tr> <td> <div class="G">Bārāṇasiṃ pavajjiṃsu,</div> </td> </tr> <tr> <td> <div class="G">na ca kañci viheṭhayuṃ.</div> </td> </tr> </table> </div>
</div>
<div class="q" id="p_23J_2119"> <div class="divNumber">794.</div> <div class="p"> <table class="singleColumn"> <tr> <td> <div class="pN">2119</div> <div class="G">Nivesanesu sobbhesu,</div> </td> </tr> <tr> <td> <div class="G">rathiyā caccaresu ca;</div> </td> </tr> <tr> <td> <div class="G">Rukkhaggesu ca lambiṃsu,</div> </td> </tr> <tr> <td> <div class="G">vitatā toraṇesu ca.</div> </td> </tr> </table> </div>
</div>
<div class="q" id="p_23J_2120"> <div class="divNumber">795.</div> <div class="p"> <table class="singleColumn"> <tr> <td> <div class="pN">2120</div> <div class="G">Tesu disvāna lambante,</div> </td> </tr> <tr> <td> <div class="G">puthū kandiṃsu nāriyo;</div> </td> </tr> <tr> <td> <div class="G">Nāge soṇḍikate disvā,</div> </td> </tr> <tr> <td> <div class="G">passasante muhuṃ muhuṃ.</div> </td> </tr> </table> </div>
</div>
<div class="q" id="p_23J_2121"> <div class="divNumber">796.</div> <div class="p"> <table class="singleColumn"> <tr> <td> <div class="pN">2121</div> <div class="G">Bārāṇasī pabyathitā,</div> </td> </tr> <tr> <td> <div class="G">āturā samapajjatha;</div> </td> </tr> <tr> <td> <div class="G">Bāhā paggayha pakkanduṃ,</div> </td> </tr> <tr> <td> <div class="G">“dhītaraṃ dehi rājino”.</div> </td> </tr> </table> </div>
</div>
<div class="CENTER" id="p_23J_2122">
<span class="pN">2122</span>( )</div>
<div class="q" id="p_23J_2123"> <div class="divNumber">797.</div> <div class="p"> <table class="singleColumn"> <tr> <td> <div class="pN">2123</div> <div class="G">“Pupphābhihārassa vanassa majjhe,</div> </td> </tr> <tr> <td> <div class="G">Ko lohitakkho vitatantaraṃso;</div> </td> </tr> <tr> <td> <div class="G">Kā kambukāyūradharā suvatthā,</div> </td> </tr> <tr> <td> <div class="G">Tiṭṭhanti nāriyo dasa vandamānā.</div> </td> </tr> </table> </div>
</div>
<div class="q" id="p_23J_2124"> <div class="divNumber">798.</div> <div class="p"> <table class="singleColumn"> <tr> <td> <div class="pN">2124</div> <div class="G">Ko tvaṃ brahābāhu vanassa majjhe,</div> </td> </tr> <tr> <td> <div class="G">Virocasi ghatasittova aggi;</div> </td> </tr> <tr> <td> <div class="G">Mahesakkho aññatarosi yakkho,</div> </td> </tr> <tr> <td> <div class="G">Udāhu nāgosi mahānubhāvo”.</div> </td> </tr> </table> </div>
</div>
<div class="q" id="p_23J_2125"> <div class="divNumber">799.</div> <div class="p"> <table class="singleColumn"> <tr> <td> <div class="pN">2125</div> <div class="G">“Nāgohamasmi iddhimā,</div> </td> </tr> <tr> <td> <div class="G">tejassī duratikkamo;</div> </td> </tr> <tr> <td> <div class="G">Ḍaṃseyyaṃ tejasā kuddho,</div> </td> </tr> <tr> <td> <div class="G">phītaṃ janapadaṃ api.</div> </td> </tr> </table> </div>
</div>
<div class="q" id="p_23J_2126"> <div class="divNumber">800.</div> <div class="p"> <table class="singleColumn"> <tr> <td> <div class="pN">2126</div> <div class="G">Samuddajā hi me mātā,</div> </td> </tr> <tr> <td> <div class="G">dhataraṭṭho ca me pitā;</div> </td> </tr> <tr> <td> <div class="G">Sudassanakaniṭṭhosmi,</div> </td> </tr> <tr> <td> <div class="G">bhūridattoti maṃ vidū.</div> </td> </tr> </table> </div>
</div>
<div class="q" id="p_23J_2127"> <div class="divNumber">801.</div> <div class="p"> <table class="singleColumn"> <tr> <td> <div class="pN">2127</div> <div class="G">Yaṃ gambhīraṃ sadāvaṭṭaṃ,</div> </td> </tr> <tr> <td> <div class="G">rahadaṃ bhismaṃ pekkhasi;</div> </td> </tr> <tr> <td> <div class="G">Esa dibyo mamāvāso,</div> </td> </tr> <tr> <td> <div class="G">anekasataporiso.</div> </td> </tr> </table> </div>
</div>
<div class="q" id="p_23J_2128"> <div class="divNumber">802.</div> <div class="p"> <table class="singleColumn"> <tr> <td> <div class="pN">2128</div> <div class="G">Mayūrakoñcābhirudaṃ,</div> </td> </tr> <tr> <td> <div class="G">nīlodaṃ vanamajjhato;</div> </td> </tr> <tr> <td> <div class="G">Yamunaṃ pavisa mā bhīto,</div> </td> </tr> <tr> <td> <div class="G">khemaṃ vattavataṃ sivaṃ.</div> </td> </tr> </table> </div>
</div>
<div class="q" id="p_23J_2129"> <div class="divNumber">803.</div> <div class="p"> <table class="singleColumn"> <tr> <td> <div class="pN">2129</div> <div class="G">Tattha patto sānucaro,</div> </td> </tr> <tr> <td> <div class="G">saha puttena brāhmaṇa;</div> </td> </tr> <tr> <td> <div class="G">Pūjito mayhaṃ kāmehi,</div> </td> </tr> <tr> <td> <div class="G">sukhaṃ brāhmaṇa vacchasi”.</div> </td> </tr> </table> </div>
</div>
<div class="q" id="p_23J_2130"> <div class="divNumber">804.</div> <div class="p"> <table class="singleColumn"> <tr> <td> <div class="pN">2130</div> <div class="G">“Samā samantaparito,</div> </td> </tr> <tr> <td> <div class="G">pahūtatagarā mahī;</div> </td> </tr> <tr> <td> <div class="G">Indagopakasañchannā,</div> </td> </tr> <tr> <td> <div class="G">sobhati harituttamā.</div> </td> </tr> </table> </div>
</div>
<div class="q" id="p_23J_2131"> <div class="divNumber">805.</div> <div class="p"> <table class="singleColumn"> <tr> <td> <div class="pN">2131</div> <div class="G">Rammāni vanacetyāni,</div> </td> </tr> <tr> <td> <div class="G">rammā haṃsūpakūjitā;</div> </td> </tr> <tr> <td> <div class="G">Opupphāpadmā tiṭṭhanti,</div> </td> </tr> <tr> <td> <div class="G">pokkharañño sunimmitā.</div> </td> </tr> </table> </div>
</div>
<div class="q" id="p_23J_2132"> <div class="divNumber">806.</div> <div class="p"> <table class="singleColumn"> <tr> <td> <div class="pN">2132</div> <div class="G">Aṭṭhaṃsā sukatā thambhā,</div> </td> </tr> <tr> <td> <div class="G">sabbe veḷuriyāmayā;</div> </td> </tr> <tr> <td> <div class="G">Sahassathambhā pāsādā,</div> </td> </tr> <tr> <td> <div class="G">pūrā kaññāhi jotare.</div> </td> </tr> </table> </div>
</div>
<div class="q" id="p_23J_2133"> <div class="divNumber">807.</div> <div class="p"> <table class="singleColumn"> <tr> <td> <div class="pN">2133</div> <div class="G">Vimānaṃ upapannosi,</div> </td> </tr> <tr> <td> <div class="G">dibyaṃ puññehi attano;</div> </td> </tr> <tr> <td> <div class="G">Asambādhaṃ sivaṃ rammaṃ,</div> </td> </tr> <tr> <td> <div class="G">accantasukhasaṃhitaṃ.</div> </td> </tr> </table> </div>
</div>
<div class="q" id="p_23J_2134"> <div class="divNumber">808.</div> <div class="p"> <table class="singleColumn"> <tr> <td> <div class="pN">2134</div> <div class="G">Maññe sahassanettassa,</div> </td> </tr> <tr> <td> <div class="G">vimānaṃ nābhikaṅkhasi;</div> </td> </tr> <tr> <td> <div class="G">Iddhī hi tyāyaṃ vipulā,</div> </td> </tr> <tr> <td> <div class="G">sakkasseva jutīmato”.</div> </td> </tr> </table> </div>
</div>
<div class="q" id="p_23J_2135"> <div class="divNumber">809.</div> <div class="p"> <table class="singleColumn"> <tr> <td> <div class="pN">2135</div> <div class="G">“Manasāpi na pattabbo,</div> </td> </tr> <tr> <td> <div class="G">ānubhāvo jutīmato;</div> </td> </tr> <tr> <td> <div class="G">Paricārayamānānaṃ,</div> </td> </tr> <tr> <td> <div class="G">saindānaṃ vasavattinaṃ.</div> </td> </tr> </table> </div>
</div>
<div class="q" id="p_23J_2136"> <div class="divNumber">810.</div> <div class="p"> <table class="singleColumn"> <tr> <td> <div class="pN">2136</div> <div class="G">Taṃ vimānaṃ abhijjhāya,</div> </td> </tr> <tr> <td> <div class="G">amarānaṃ sukhesinaṃ;</div> </td> </tr> <tr> <td> <div class="G">Uposathaṃ upavasanto,</div> </td> </tr> <tr> <td> <div class="G">semi vammikamuddhani”.</div> </td> </tr> </table> </div>
</div>
<div class="q" id="p_23J_2137"> <div class="divNumber">811.</div> <div class="p"> <table class="singleColumn"> <tr> <td> <div class="pN">2137</div> <div class="G">“Ahañca migamesāno,</div> </td> </tr> <tr> <td> <div class="G">saputto pāvisiṃ vanaṃ;</div> </td> </tr> <tr> <td> <div class="G">Taṃ maṃ mataṃ vā jīvaṃ vā,</div> </td> </tr> <tr> <td> <div class="G">nābhivedenti ñātakā.</div> </td> </tr> </table> </div>
</div>
<div class="q" id="p_23J_2138"> <div class="divNumber">812.</div> <div class="p"> <table class="singleColumn"> <tr> <td> <div class="pN">2138</div> <div class="G">Āmantaye bhūridattaṃ,</div> </td> </tr> <tr> <td> <div class="G">kāsiputtaṃ yasassinaṃ;</div> </td> </tr> <tr> <td> <div class="G">Tayā no samanuññātā,</div> </td> </tr> <tr> <td> <div class="G">api passemu ñātake”.</div> </td> </tr> </table> </div>
</div>
<div class="q" id="p_23J_2139"> <div class="divNumber">813.</div> <div class="p"> <table class="singleColumn"> <tr> <td> <div class="pN">2139</div> <div class="G">“Eso hi vata me chando,</div> </td> </tr> <tr> <td> <div class="G">yaṃ vasesi mamantike;</div> </td> </tr> <tr> <td> <div class="G">Na hi etādisā kāmā,</div> </td> </tr> <tr> <td> <div class="G">sulabhā honti mānuse.</div> </td> </tr> </table> </div>
</div>
<div class="q" id="p_23J_2140"> <div class="divNumber">814.</div> <div class="p"> <table class="singleColumn"> <tr> <td> <div class="pN">2140</div> <div class="G">Sace tvaṃ nicchase vatthuṃ,</div> </td> </tr> <tr> <td> <div class="G">mama kāmehi pūjito;</div> </td> </tr> <tr> <td> <div class="G">Mayā tvaṃ samanuññāto,</div> </td> </tr> <tr> <td> <div class="G">sotthiṃ passāhi ñātake”.</div> </td> </tr> </table> </div>
</div>
<div class="q" id="p_23J_2141"> <div class="divNumber">815.</div> <div class="p"> <table class="singleColumn"> <tr> <td> <div class="pN">2141</div> <div class="G">“Dhārayimaṃ maṇiṃ dibyaṃ,</div> </td> </tr> <tr> <td> <div class="G">pasuṃ putte ca vindati;</div> </td> </tr> <tr> <td> <div class="G">Arogo sukhito hoti,</div> </td> </tr> <tr> <td> <div class="G">gacchevādāya brāhmaṇa”.</div> </td> </tr> </table> </div>
</div>
<div class="q" id="p_23J_2142"> <div class="divNumber">816.</div> <div class="p"> <table class="singleColumn"> <tr> <td> <div class="pN">2142</div> <div class="G">“Kusalaṃ paṭinandāmi,</div> </td> </tr> <tr> <td> <div class="G">bhūridatta vaco tava;</div> </td> </tr> <tr> <td> <div class="G">Pabbajissāmi jiṇṇosmi,</div> </td> </tr> <tr> <td> <div class="G">na kāme abhipatthaye”.</div> </td> </tr> </table> </div>
</div>
<div class="q" id="p_23J_2143"> <div class="divNumber">817.</div> <div class="p"> <table class="singleColumn"> <tr> <td> <div class="pN">2143</div> <div class="G">“Brahmacariyassa ce bhaṅgo,</div> </td> </tr> <tr> <td> <div class="G">hoti bhogehi kāriyaṃ;</div> </td> </tr> <tr> <td> <div class="G">Avikampamāno eyyāsi,</div> </td> </tr> <tr> <td> <div class="G">bahuṃ dassāmi te dhanaṃ”.</div> </td> </tr> </table> </div>
</div>
<div class="q" id="p_23J_2144"> <div class="divNumber">818.</div> <div class="p"> <table class="singleColumn"> <tr> <td> <div class="pN">2144</div> <div class="G">“Kusalaṃ paṭinandāmi,</div> </td> </tr> <tr> <td> <div class="G">bhūridatta vaco tava;</div> </td> </tr> <tr> <td> <div class="G">Punapi āgamissāmi,</div> </td> </tr> <tr> <td> <div class="G">sace attho bhavissati”.</div> </td> </tr> </table> </div>
</div>
<div class="q" id="p_23J_2145"> <div class="divNumber">819.</div> <div class="p"> <table class="singleColumn"> <tr> <td> <div class="pN">2145</div> <div class="G">Idaṃ vatvā bhūridatto,</div> </td> </tr> <tr> <td> <div class="G">Pesesi caturo jane;</div> </td> </tr> <tr> <td> <div class="G">“Etha gacchatha uṭṭhetha,</div> </td> </tr> <tr> <td> <div class="G">Khippaṃ pāpetha brāhmaṇaṃ”.</div> </td> </tr> </table> </div>
</div>
<div class="q" id="p_23J_2146"> <div class="divNumber">820.</div> <div class="p"> <table class="singleColumn"> <tr> <td> <div class="pN">2146</div> <div class="G">Tassa taṃ vacanaṃ sutvā,</div> </td> </tr> <tr> <td> <div class="G">uṭṭhāya caturo janā;</div> </td> </tr> <tr> <td> <div class="G">Pesitā bhūridattena,</div> </td> </tr> <tr> <td> <div class="G">khippaṃ pāpesu brāhmaṇaṃ.</div> </td> </tr> </table> </div>
</div>
<div class="CENTER" id="p_23J_2147">
<span class="pN">2147</span>( )</div>
<div class="q" id="p_23J_2148"> <div class="divNumber">821.</div> <div class="p"> <table class="singleColumn"> <tr> <td> <div class="pN">2148</div> <div class="G">“Maṇiṃ paggayha maṅgalyaṃ,</div> </td> </tr> <tr> <td> <div class="G">sādhuvittaṃ manoramaṃ;</div> </td> </tr> <tr> <td> <div class="G">Selaṃ byañjanasampannaṃ,</div> </td> </tr> <tr> <td> <div class="G">ko imaṃ maṇimajjhagā”.</div> </td> </tr> </table> </div>
</div>
<div class="q" id="p_23J_2149"> <div class="divNumber">822.</div> <div class="p"> <table class="singleColumn"> <tr> <td> <div class="pN">2149</div> <div class="G">“Lohitakkhasahassāhi,</div> </td> </tr> <tr> <td> <div class="G">samantā parivāritaṃ;</div> </td> </tr> <tr> <td> <div class="G">Ajja kālaṃ pathaṃ gacchaṃ,</div> </td> </tr> <tr> <td> <div class="G">ajjhagāhaṃ maṇiṃ imaṃ”.</div> </td> </tr> </table> </div>
</div>
<div class="q" id="p_23J_2150"> <div class="divNumber">823.</div> <div class="p"> <table class="singleColumn"> <tr> <td> <div class="pN">2150</div> <div class="G">“Sūpaciṇṇo ayaṃ selo,</div> </td> </tr> <tr> <td> <div class="G">accito mānito sadā;</div> </td> </tr> <tr> <td> <div class="G">Sudhārito sunikkhitto,</div> </td> </tr> <tr> <td> <div class="G">sabbatthamabhisādhaye.</div> </td> </tr> </table> </div>
</div>
<div class="q" id="p_23J_2151"> <div class="divNumber">824.</div> <div class="p"> <table class="singleColumn"> <tr> <td> <div class="pN">2151</div> <div class="G">Upacāravipannassa,</div> </td> </tr> <tr> <td> <div class="G">nikkhepe dhāraṇāya vā;</div> </td> </tr> <tr> <td> <div class="G">Ayaṃ selo vināsāya,</div> </td> </tr> <tr> <td> <div class="G">pariciṇṇo ayoniso.</div> </td> </tr> </table> </div>
</div>
<div class="q" id="p_23J_2152"> <div class="divNumber">825.</div> <div class="p"> <table class="singleColumn"> <tr> <td> <div class="pN">2152</div> <div class="G">Na imaṃ akusalo dibyaṃ,</div> </td> </tr> <tr> <td> <div class="G">maṇiṃ dhāretumāraho;</div> </td> </tr> <tr> <td> <div class="G">Paṭipajja sataṃ nikkhaṃ,</div> </td> </tr> <tr> <td> <div class="G">dehimaṃ ratanaṃ mama”.</div> </td> </tr> </table> </div>
</div>
<div class="q" id="p_23J_2153"> <div class="divNumber">826.</div> <div class="p"> <table class="singleColumn"> <tr> <td> <div class="pN">2153</div> <div class="G">“Na ca myāyaṃ maṇī keyyo,</div> </td> </tr> <tr> <td> <div class="G">gohi vā ratanehi vā;</div> </td> </tr> <tr> <td> <div class="G">Selo byañjanasampanno,</div> </td> </tr> <tr> <td> <div class="G">neva keyyo maṇī mama”.</div> </td> </tr> </table> </div>
</div>
<div class="q" id="p_23J_2154"> <div class="divNumber">827.</div> <div class="p"> <table class="singleColumn"> <tr> <td> <div class="pN">2154</div> <div class="G">“No ce tayā maṇī keyyo,</div> </td> </tr> <tr> <td> <div class="G">gohi vā ratanehi vā;</div> </td> </tr> <tr> <td> <div class="G">Atha kena maṇī keyyo,</div> </td> </tr> <tr> <td> <div class="G">taṃ me akkhāhi pucchito”.</div> </td> </tr> </table> </div>
</div>
<div class="q" id="p_23J_2155"> <div class="divNumber">828.</div> <div class="p"> <table class="singleColumn"> <tr> <td> <div class="pN">2155</div> <div class="G">“Yo me saṃse mahānāgaṃ,</div> </td> </tr> <tr> <td> <div class="G">tejassiṃ duratikkamaṃ;</div> </td> </tr> <tr> <td> <div class="G">Tassa dajjaṃ imaṃ selaṃ,</div> </td> </tr> <tr> <td> <div class="G">jalantamiva tejasā”.</div> </td> </tr> </table> </div>
</div>
<div class="q" id="p_23J_2156"> <div class="divNumber">829.</div> <div class="p"> <table class="singleColumn"> <tr> <td> <div class="pN">2156</div> <div class="G">“Ko nu brāhmaṇavaṇṇena,</div> </td> </tr> <tr> <td> <div class="G">supaṇṇo patataṃ varo;</div> </td> </tr> <tr> <td> <div class="G">Nāgaṃ jigīsamanvesi,</div> </td> </tr> <tr> <td> <div class="G">anvesaṃ bhakkhamattano”.</div> </td> </tr> </table> </div>
</div>
<div class="q" id="p_23J_2157"> <div class="divNumber">830.</div> <div class="p"> <table class="singleColumn"> <tr> <td> <div class="pN">2157</div> <div class="G">“Nāhaṃ dijādhipo homi,</div> </td> </tr> <tr> <td> <div class="G">na diṭṭho garuḷo mayā;</div> </td> </tr> <tr> <td> <div class="G">Āsīvisena vittoti,</div> </td> </tr> <tr> <td> <div class="G">vajjo brāhmaṇa maṃ vidū”.</div> </td> </tr> </table> </div>
</div>
<div class="q" id="p_23J_2158"> <div class="divNumber">831.</div> <div class="p"> <table class="singleColumn"> <tr> <td> <div class="pN">2158</div> <div class="G">“Kiṃ nu tuyhaṃ balaṃ atthi,</div> </td> </tr> <tr> <td> <div class="G">kiṃ sippaṃ vijjate tava;</div> </td> </tr> <tr> <td> <div class="G">Kismiṃ vā tvaṃ paratthaddho,</div> </td> </tr> <tr> <td> <div class="G">uragaṃ nāpacāyasi”.</div> </td> </tr> </table> </div>
</div>
<div class="q" id="p_23J_2159"> <div class="divNumber">832.</div> <div class="p"> <table class="singleColumn"> <tr> <td> <div class="pN">2159</div> <div class="G">“Āraññikassa isino,</div> </td> </tr> <tr> <td> <div class="G">cirarattaṃ tapassino;</div> </td> </tr> <tr> <td> <div class="G">Supaṇṇo kosiyassakkhā,</div> </td> </tr> <tr> <td> <div class="G">visavijjaṃ anuttaraṃ.</div> </td> </tr> </table> </div>
</div>
<div class="q" id="p_23J_2160"> <div class="divNumber">833.</div> <div class="p"> <table class="singleColumn"> <tr> <td> <div class="pN">2160</div> <div class="G">Taṃ bhāvitattaññataraṃ,</div> </td> </tr> <tr> <td> <div class="G">sammantaṃ pabbatantare;</div> </td> </tr> <tr> <td> <div class="G">Sakkaccaṃ taṃ upaṭṭhāsiṃ,</div> </td> </tr> <tr> <td> <div class="G">rattindivamatandito.</div> </td> </tr> </table> </div>
</div>
<div class="q" id="p_23J_2161"> <div class="divNumber">834.</div> <div class="p"> <table class="singleColumn"> <tr> <td> <div class="pN">2161</div> <div class="G">So tadā pariciṇṇo me,</div> </td> </tr> <tr> <td> <div class="G">vattavā brahmacariyavā;</div> </td> </tr> <tr> <td> <div class="G">Dibbaṃ pātukarī mantaṃ,</div> </td> </tr> <tr> <td> <div class="G">kāmasā bhagavā mama.</div> </td> </tr> </table> </div>
</div>
<div class="q" id="p_23J_2162"> <div class="divNumber">835.</div> <div class="p"> <table class="singleColumn"> <tr> <td> <div class="pN">2162</div> <div class="G">Tyāhaṃ mante paratthaddho,</div> </td> </tr> <tr> <td> <div class="G">nāhaṃ bhāyāmi bhoginaṃ;</div> </td> </tr> <tr> <td> <div class="G">Ācariyo visaghātānaṃ,</div> </td> </tr> <tr> <td> <div class="G">alampānoti maṃ vidū”.</div> </td> </tr> </table> </div>
</div>
<div class="q" id="p_23J_2163"> <div class="divNumber">836.</div> <div class="p"> <table class="singleColumn"> <tr> <td> <div class="pN">2163</div> <div class="G">“Gaṇhāmase maṇiṃ tāta,</div> </td> </tr> <tr> <td> <div class="G">somadatta vijānahi;</div> </td> </tr> <tr> <td> <div class="G">Mā daṇḍena siriṃ pattaṃ,</div> </td> </tr> <tr> <td> <div class="G">kāmasā pajahimhase”.</div> </td> </tr> </table> </div>
</div>
<div class="q" id="p_23J_2164"> <div class="divNumber">837.</div> <div class="p"> <table class="singleColumn"> <tr> <td> <div class="pN">2164</div> <div class="G">“Sakaṃ nivesanaṃ pattaṃ,</div> </td> </tr> <tr> <td> <div class="G">yo taṃ brāhmaṇa pūjayi;</div> </td> </tr> <tr> <td> <div class="G">Evaṃ kalyāṇakārissa,</div> </td> </tr> <tr> <td> <div class="G">kiṃ mohā dubbhimicchasi.</div> </td> </tr> </table> </div>
</div>
<div class="q" id="p_23J_2165"> <div class="divNumber">838.</div> <div class="p"> <table class="singleColumn"> <tr> <td> <div class="pN">2165</div> <div class="G">Sace tvaṃ dhanakāmosi,</div> </td> </tr> <tr> <td> <div class="G">bhūridatto padassati;</div> </td> </tr> <tr> <td> <div class="G">Tameva gantvā yācassu,</div> </td> </tr> <tr> <td> <div class="G">bahuṃ dassati te dhanaṃ”.</div> </td> </tr> </table> </div>
</div>
<div class="q" id="p_23J_2166"> <div class="divNumber">839.</div> <div class="p"> <table class="singleColumn"> <tr> <td> <div class="pN">2166</div> <div class="G">“Hatthagataṃ pattagataṃ,</div> </td> </tr> <tr> <td> <div class="G">nikiṇṇaṃ khādituṃ varaṃ;</div> </td> </tr> <tr> <td> <div class="G">Mā no sandiṭṭhiko attho,</div> </td> </tr> <tr> <td> <div class="G">somadatta upaccagā”.</div> </td> </tr> </table> </div>
</div>
<div class="q" id="p_23J_2167"> <div class="divNumber">840.</div> <div class="p"> <table class="singleColumn"> <tr> <td> <div class="pN">2167</div> <div class="G">“Paccati niraye ghore,</div> </td> </tr> <tr> <td> <div class="G">mahissamapi vivarati;</div> </td> </tr> <tr> <td> <div class="G">Mittadubbhī hitaccāgī,</div> </td> </tr> <tr> <td> <div class="G">jīvarevāpi sussati.</div> </td> </tr> </table> </div>
</div>
<div class="q" id="p_23J_2168"> <div class="divNumber">841.</div> <div class="p"> <table class="singleColumn"> <tr> <td> <div class="pN">2168</div> <div class="G">Sace tvaṃ dhanakāmosi,</div> </td> </tr> <tr> <td> <div class="G">bhūridatto padassati;</div> </td> </tr> <tr> <td> <div class="G">Maññe attakataṃ veraṃ,</div> </td> </tr> <tr> <td> <div class="G">naciraṃ vedayissasi”.</div> </td> </tr> </table> </div>
</div>
<div class="q" id="p_23J_2169"> <div class="divNumber">842.</div> <div class="p"> <table class="singleColumn"> <tr> <td> <div class="pN">2169</div> <div class="G">“Mahāyaññaṃ yajitvāna,</div> </td> </tr> <tr> <td> <div class="G">evaṃ sujjhanti brāhmaṇā;</div> </td> </tr> <tr> <td> <div class="G">Mahāyaññaṃ yajissāma,</div> </td> </tr> <tr> <td> <div class="G">evaṃ mokkhāma pāpakā”.</div> </td> </tr> </table> </div>
</div>
<div class="q" id="p_23J_2170"> <div class="divNumber">843.</div> <div class="p"> <table class="singleColumn"> <tr> <td> <div class="pN">2170</div> <div class="G">“Handa dāni apāyāmi,</div> </td> </tr> <tr> <td> <div class="G">nāhaṃ ajja tayā saha;</div> </td> </tr> <tr> <td> <div class="G">Padampekaṃ na gaccheyyaṃ,</div> </td> </tr> <tr> <td> <div class="G">evaṃ kibbisakārinā”.</div> </td> </tr> </table> </div>
</div>
<div class="q" id="p_23J_2171"> <div class="divNumber">844.</div> <div class="p"> <table class="singleColumn"> <tr> <td> <div class="pN">2171</div> <div class="G">Idaṃ vatvāna pitaraṃ,</div> </td> </tr> <tr> <td> <div class="G">somadatto bahussuto;</div> </td> </tr> <tr> <td> <div class="G">Ujjhāpetvāna bhūtāni,</div> </td> </tr> <tr> <td> <div class="G">tamhā ṭhānā apakkami.</div> </td> </tr> </table> </div>
</div>
<div class="q" id="p_23J_2172"> <div class="divNumber">845.</div> <div class="p"> <table class="singleColumn"> <tr> <td> <div class="pN">2172</div> <div class="G">“Gaṇhāhetaṃ mahānāgaṃ,</div> </td> </tr> <tr> <td> <div class="G">āharetaṃ maṇiṃ mama;</div> </td> </tr> <tr> <td> <div class="G">Indagopakavaṇṇābho,</div> </td> </tr> <tr> <td> <div class="G">yassa lohitako siro.</div> </td> </tr> </table> </div>
</div>
<div class="q" id="p_23J_2173"> <div class="divNumber">846.</div> <div class="p"> <table class="singleColumn"> <tr> <td> <div class="pN">2173</div> <div class="G">Kappāsapicurāsīva,</div> </td> </tr> <tr> <td> <div class="G">eso kāyo padissati;</div> </td> </tr> <tr> <td> <div class="G">Vammikaggagato seti,</div> </td> </tr> <tr> <td> <div class="G">taṃ tvaṃ gaṇhāhi brāhmaṇa”.</div> </td> </tr> </table> </div>
</div>
<div class="q" id="p_23J_2174"> <div class="divNumber">847.</div> <div class="p"> <table class="singleColumn"> <tr> <td> <div class="pN">2174</div> <div class="G">Athosadhehi dibbehi,</div> </td> </tr> <tr> <td> <div class="G">jappaṃ mantapadāni ca;</div> </td> </tr> <tr> <td> <div class="G">Evaṃ taṃ asakkhi satthuṃ,</div> </td> </tr> <tr> <td> <div class="G">katvā parittamattano.</div> </td> </tr> </table> </div>
</div>
<div class="CENTER" id="p_23J_2175">
<span class="pN">2175</span>( )</div>
<div class="q" id="p_23J_2176"> <div class="divNumber">848.</div> <div class="p"> <table class="singleColumn"> <tr> <td> <div class="pN">2176</div> <div class="G">“Mamaṃ disvāna āyantaṃ,</div> </td> </tr> <tr> <td> <div class="G">sabbakāmasamiddhinaṃ;</div> </td> </tr> <tr> <td> <div class="G">Indriyāni ahaṭṭhāni,</div> </td> </tr> <tr> <td> <div class="G">sāvaṃ jātaṃ mukhaṃ tava.</div> </td> </tr> </table> </div>
</div>
<div class="q" id="p_23J_2177"> <div class="divNumber">849.</div> <div class="p"> <table class="singleColumn"> <tr> <td> <div class="pN">2177</div> <div class="G">Padmaṃ yathā hatthagataṃ,</div> </td> </tr> <tr> <td> <div class="G">Pāṇinā parimadditaṃ;</div> </td> </tr> <tr> <td> <div class="G">Sāvaṃ jātaṃ mukhaṃ tuyhaṃ,</div> </td> </tr> <tr> <td> <div class="G">Mamaṃ disvāna edisaṃ.</div> </td> </tr> </table> </div>
</div>
<div class="q" id="p_23J_2178"> <div class="divNumber">850.</div> <div class="p"> <table class="singleColumn"> <tr> <td> <div class="pN">2178</div> <div class="G">Kacci nu te nābhisasi,</div> </td> </tr> <tr> <td> <div class="G">kacci te atthi vedanā;</div> </td> </tr> <tr> <td> <div class="G">Yena sāvaṃ mukhaṃ tuyhaṃ,</div> </td> </tr> <tr> <td> <div class="G">mamaṃ disvāna āgataṃ”.</div> </td> </tr> </table> </div>
</div>
<div class="q" id="p_23J_2179"> <div class="divNumber">851.</div> <div class="p"> <table class="singleColumn"> <tr> <td> <div class="pN">2179</div> <div class="G">“Supinaṃ tāta addakkhiṃ,</div> </td> </tr> <tr> <td> <div class="G">ito māsaṃ adhogataṃ;</div> </td> </tr> <tr> <td> <div class="G">Dakkhiṇaṃ viya me bāhuṃ,</div> </td> </tr> <tr> <td> <div class="G">chetvā ruhiramakkhitaṃ;</div> </td> </tr> <tr> <td> <div class="G">Puriso ādāya pakkāmi,</div> </td> </tr> <tr> <td> <div class="G">mama rodantiyā sati.</div> </td> </tr> </table> </div>
</div>
<div class="q" id="p_23J_2180"> <div class="divNumber">852.</div> <div class="p"> <table class="singleColumn"> <tr> <td> <div class="pN">2180</div> <div class="G">Yatohaṃ supinamaddakkhiṃ,</div> </td> </tr> <tr> <td> <div class="G">sudassana vijānahi;</div> </td> </tr> <tr> <td> <div class="G">Tato divā vā rattiṃ vā,</div> </td> </tr> <tr> <td> <div class="G">sukhaṃ me nopalabbhati”.</div> </td> </tr> </table> </div>
</div>
<div class="q" id="p_23J_2181"> <div class="divNumber">853.</div> <div class="p"> <table class="singleColumn"> <tr> <td> <div class="pN">2181</div> <div class="G">“Yaṃ pubbe parivāriṃsu,</div> </td> </tr> <tr> <td> <div class="G">kaññā ruciraviggahā;</div> </td> </tr> <tr> <td> <div class="G">Hemajālapaṭicchannā,</div> </td> </tr> <tr> <td> <div class="G">bhūridatto na dissati.</div> </td> </tr> </table> </div>
</div>
<div class="q" id="p_23J_2182"> <div class="divNumber">854.</div> <div class="p"> <table class="singleColumn"> <tr> <td> <div class="pN">2182</div> <div class="G">Yaṃ pubbe parivāriṃsu,</div> </td> </tr> <tr> <td> <div class="G">nettiṃsavaradhārino;</div> </td> </tr> <tr> <td> <div class="G">Kaṇikārāva samphullā,</div> </td> </tr> <tr> <td> <div class="G">bhūridatto na dissati.</div> </td> </tr> </table> </div>
</div>
<div class="q" id="p_23J_2183"> <div class="divNumber">855.</div> <div class="p"> <table class="singleColumn"> <tr> <td> <div class="pN">2183</div> <div class="G">Handa dāni gamissāma,</div> </td> </tr> <tr> <td> <div class="G">bhūridattanivesanaṃ;</div> </td> </tr> <tr> <td> <div class="G">Dhammaṭṭhaṃ sīlasampannaṃ,</div> </td> </tr> <tr> <td> <div class="G">passāma tava bhātaraṃ”.</div> </td> </tr> </table> </div>
</div>
<div class="q" id="p_23J_2184"> <div class="divNumber">856.</div> <div class="p"> <table class="singleColumn"> <tr> <td> <div class="pN">2184</div> <div class="G">Tañca disvāna āyantiṃ,</div> </td> </tr> <tr> <td> <div class="G">bhūridattassa mātaraṃ;</div> </td> </tr> <tr> <td> <div class="G">Bāhā paggayha pakkanduṃ,</div> </td> </tr> <tr> <td> <div class="G">bhūridattassa nāriyo.</div> </td> </tr> </table> </div>
</div>
<div class="q" id="p_23J_2185"> <div class="divNumber">857.</div> <div class="p"> <table class="singleColumn"> <tr> <td> <div class="pN">2185</div> <div class="G">“Puttaṃ teyye na jānāma,</div> </td> </tr> <tr> <td> <div class="G">ito māsaṃ adhogataṃ;</div> </td> </tr> <tr> <td> <div class="G">Mataṃ vā yadi vā jīvaṃ,</div> </td> </tr> <tr> <td> <div class="G">bhūridattaṃ yasassinaṃ.</div> </td> </tr> </table> </div>
</div>
<div class="q" id="p_23J_2186"> <div class="divNumber">858.</div> <div class="p"> <table class="singleColumn"> <tr> <td> <div class="pN">2186</div> <div class="G">Sakuṇī hataputtāva,</div> </td> </tr> <tr> <td> <div class="G">suññaṃ disvā kulāvakaṃ;</div> </td> </tr> <tr> <td> <div class="G">Ciraṃ dukkhena jhāyissaṃ,</div> </td> </tr> <tr> <td> <div class="G">bhūridattaṃ apassatī.</div> </td> </tr> </table> </div>
</div>
<div class="q" id="p_23J_2187"> <div class="divNumber">859.</div> <div class="p"> <table class="singleColumn"> <tr> <td> <div class="pN">2187</div> <div class="G">Kurarī hatachāpāva,</div> </td> </tr> <tr> <td> <div class="G">suññaṃ disvā kulāvakaṃ;</div> </td> </tr> <tr> <td> <div class="G">Ciraṃ dukkhena jhāyissaṃ,</div> </td> </tr> <tr> <td> <div class="G">bhūridattaṃ apassatī.</div> </td> </tr> </table> </div>
</div>
<div class="q" id="p_23J_2188"> <div class="divNumber">860.</div> <div class="p"> <table class="singleColumn"> <tr> <td> <div class="pN">2188</div> <div class="G">Sā nūna cakkavākīva,</div> </td> </tr> <tr> <td> <div class="G">pallalasmiṃ anodake;</div> </td> </tr> <tr> <td> <div class="G">Ciraṃ dukkhena jhāyissaṃ,</div> </td> </tr> <tr> <td> <div class="G">bhūridattaṃ apassatī.</div> </td> </tr> </table> </div>
</div>
<div class="q" id="p_23J_2189"> <div class="divNumber">861.</div> <div class="p"> <table class="singleColumn"> <tr> <td> <div class="pN">2189</div> <div class="G">Kammārānaṃ yathā ukkā,</div> </td> </tr> <tr> <td> <div class="G">anto jhāyati no bahi;</div> </td> </tr> <tr> <td> <div class="G">Evaṃ jhāyāmi sokena,</div> </td> </tr> <tr> <td> <div class="G">bhūridattaṃ apassatī”.</div> </td> </tr> </table> </div>
</div>
<div class="q" id="p_23J_2190"> <div class="divNumber">862.</div> <div class="p"> <table class="singleColumn"> <tr> <td> <div class="pN">2190</div> <div class="G">Sālāva sampamathitā,</div> </td> </tr> <tr> <td> <div class="G">mālutena pamadditā;</div> </td> </tr> <tr> <td> <div class="G">Senti puttā ca dārā ca,</div> </td> </tr> <tr> <td> <div class="G">bhūridattanivesane.</div> </td> </tr> </table> </div>
</div>
<div class="q" id="p_23J_2191"> <div class="divNumber">863.</div> <div class="p"> <table class="singleColumn"> <tr> <td> <div class="pN">2191</div> <div class="G">Idaṃ sutvāna nigghosaṃ,</div> </td> </tr> <tr> <td> <div class="G">bhūridattanivesane;</div> </td> </tr> <tr> <td> <div class="G">Ariṭṭho ca subhogo ca,</div> </td> </tr> <tr> <td> <div class="G">padhāviṃsu anantarā.</div> </td> </tr> </table> </div>
</div>
<div class="q" id="p_23J_2192"> <div class="divNumber">864.</div> <div class="p"> <table class="singleColumn"> <tr> <td> <div class="pN">2192</div> <div class="G">“Amma assāsa mā soci,</div> </td> </tr> <tr> <td> <div class="G">evaṃdhammā hi pāṇino;</div> </td> </tr> <tr> <td> <div class="G">Cavanti upapajjanti,</div> </td> </tr> <tr> <td> <div class="G">esassa pariṇāmitā”.</div> </td> </tr> </table> </div>
</div>
<div class="q" id="p_23J_2193"> <div class="divNumber">865.</div> <div class="p"> <table class="singleColumn"> <tr> <td> <div class="pN">2193</div> <div class="G">“Ahampi tāta jānāmi,</div> </td> </tr> <tr> <td> <div class="G">evaṃdhammā hi pāṇino;</div> </td> </tr> <tr> <td> <div class="G">Sokena ca paretasmi,</div> </td> </tr> <tr> <td> <div class="G">bhūridattaṃ apassatī.</div> </td> </tr> </table> </div>
</div>
<div class="q" id="p_23J_2194"> <div class="divNumber">866.</div> <div class="p"> <table class="singleColumn"> <tr> <td> <div class="pN">2194</div> <div class="G">Ajja ce me imaṃ rattiṃ,</div> </td> </tr> <tr> <td> <div class="G">sudassana vijānahi;</div> </td> </tr> <tr> <td> <div class="G">Bhūridattaṃ apassantī,</div> </td> </tr> <tr> <td> <div class="G">maññe hissāmi jīvitaṃ”.</div> </td> </tr> </table> </div>
</div>
<div class="q" id="p_23J_2195"> <div class="divNumber">867.</div> <div class="p"> <table class="singleColumn"> <tr> <td> <div class="pN">2195</div> <div class="G">“Amma assāsa mā soci,</div> </td> </tr> <tr> <td> <div class="G">ānayissāma bhātaraṃ;</div> </td> </tr> <tr> <td> <div class="G">Disodisaṃ gamissāma,</div> </td> </tr> <tr> <td> <div class="G">bhātupariyesanaṃ caraṃ.</div> </td> </tr> </table> </div>
</div>
<div class="q" id="p_23J_2196"> <div class="divNumber">868.</div> <div class="p"> <table class="singleColumn"> <tr> <td> <div class="pN">2196</div> <div class="G">Pabbate giriduggesu,</div> </td> </tr> <tr> <td> <div class="G">gāmesu nigamesu ca;</div> </td> </tr> <tr> <td> <div class="G">Orena sattarattassa,</div> </td> </tr> <tr> <td> <div class="G">bhātaraṃ passa āgataṃ”.</div> </td> </tr> </table> </div>
</div>
<div class="q" id="p_23J_2197"> <div class="divNumber">869.</div> <div class="p"> <table class="singleColumn"> <tr> <td> <div class="pN">2197</div> <div class="G">“Hatthā pamutto urago,</div> </td> </tr> <tr> <td> <div class="G">pāde te nipatī bhusaṃ;</div> </td> </tr> <tr> <td> <div class="G">Kacci nu taṃ ḍaṃsī tāta,</div> </td> </tr> <tr> <td> <div class="G">mā bhāyi sukhito bhava”.</div> </td> </tr> </table> </div>
</div>
<div class="q" id="p_23J_2198"> <div class="divNumber">870.</div> <div class="p"> <table class="singleColumn"> <tr> <td> <div class="pN">2198</div> <div class="G">“Neva mayhaṃ ayaṃ nāgo,</div> </td> </tr> <tr> <td> <div class="G">alaṃ dukkhāya kāyaci;</div> </td> </tr> <tr> <td> <div class="G">Yāvatatthi ahiggāho,</div> </td> </tr> <tr> <td> <div class="G">mayā bhiyyo na vijjati”.</div> </td> </tr> </table> </div>
</div>
<div class="q" id="p_23J_2199"> <div class="divNumber">871.</div> <div class="p"> <table class="singleColumn"> <tr> <td> <div class="pN">2199</div> <div class="G">“Ko nu brāhmaṇavaṇṇena,</div> </td> </tr> <tr> <td> <div class="G">ditto parisamāgato;</div> </td> </tr> <tr> <td> <div class="G">Avhāyantu suyuddhena,</div> </td> </tr> <tr> <td> <div class="G">suṇantu parisā mama”.</div> </td> </tr> </table> </div>
</div>
<div class="q" id="p_23J_2200"> <div class="divNumber">872.</div> <div class="p"> <table class="singleColumn"> <tr> <td> <div class="pN">2200</div> <div class="G">“Tvaṃ maṃ nāgena ālampa,</div> </td> </tr> <tr> <td> <div class="G">ahaṃ maṇḍūkachāpiyā;</div> </td> </tr> <tr> <td> <div class="G">Hotu no abbhutaṃ tattha,</div> </td> </tr> <tr> <td> <div class="G">ā sahassehi pañcahi”.</div> </td> </tr> </table> </div>
</div>
<div class="q" id="p_23J_2201"> <div class="divNumber">873.</div> <div class="p"> <table class="singleColumn"> <tr> <td> <div class="pN">2201</div> <div class="G">“Ahañhi vasumā aḍḍho,</div> </td> </tr> <tr> <td> <div class="G">tvaṃ daliddosi māṇava;</div> </td> </tr> <tr> <td> <div class="G">Ko nu te pāṭibhogatthi,</div> </td> </tr> <tr> <td> <div class="G">upajūtañca kiṃ siyā.</div> </td> </tr> </table> </div>
</div>
<div class="q" id="p_23J_2202"> <div class="divNumber">874.</div> <div class="p"> <table class="singleColumn"> <tr> <td> <div class="pN">2202</div> <div class="G">Upajūtañca me assa,</div> </td> </tr> <tr> <td> <div class="G">pāṭibhogo ca tādiso;</div> </td> </tr> <tr> <td> <div class="G">Hotu no abbhutaṃ tattha,</div> </td> </tr> <tr> <td> <div class="G">ā sahassehi pañcahi”.</div> </td> </tr> </table> </div>
</div>
<div class="q" id="p_23J_2203"> <div class="divNumber">875.</div> <div class="p"> <table class="singleColumn"> <tr> <td> <div class="pN">2203</div> <div class="G">“Suṇohi me mahārāja,</div> </td> </tr> <tr> <td> <div class="G">vacanaṃ bhaddamatthu te;</div> </td> </tr> <tr> <td> <div class="G">Pañcannaṃ me sahassānaṃ,</div> </td> </tr> <tr> <td> <div class="G">pāṭibhogo hi kittima”.</div> </td> </tr> </table> </div>
</div>
<div class="q" id="p_23J_2204"> <div class="divNumber">876.</div> <div class="p"> <table class="singleColumn"> <tr> <td> <div class="pN">2204</div> <div class="G">“Pettikaṃ vā iṇaṃ hoti,</div> </td> </tr> <tr> <td> <div class="G">Yaṃ vā hoti sayaṃkataṃ;</div> </td> </tr> <tr> <td> <div class="G">Kiṃ tvaṃ evaṃ bahuṃ mayhaṃ,</div> </td> </tr> <tr> <td> <div class="G">Dhanaṃ yācasi brāhmaṇa”.</div> </td> </tr> </table> </div>
</div>
<div class="q" id="p_23J_2205"> <div class="divNumber">877.</div> <div class="p"> <table class="singleColumn"> <tr> <td> <div class="pN">2205</div> <div class="G">“Alampāno hi nāgena,</div> </td> </tr> <tr> <td> <div class="G">mamaṃ abhijigīsati;</div> </td> </tr> <tr> <td> <div class="G">Ahaṃ maṇḍūkachāpiyā,</div> </td> </tr> <tr> <td> <div class="G">ḍaṃsayissāmi brāhmaṇaṃ.</div> </td> </tr> </table> </div>
</div>
<div class="q" id="p_23J_2206"> <div class="divNumber">878.</div> <div class="p"> <table class="singleColumn"> <tr> <td> <div class="pN">2206</div> <div class="G">Taṃ tvaṃ daṭṭhuṃ mahārāja,</div> </td> </tr> <tr> <td> <div class="G">ajja raṭṭhābhivaḍḍhana;</div> </td> </tr> <tr> <td> <div class="G">Khattasaṃghaparibyūḷho,</div> </td> </tr> <tr> <td> <div class="G">niyyāhi ahidassanaṃ”.</div> </td> </tr> </table> </div>
</div>
<div class="q" id="p_23J_2207"> <div class="divNumber">879.</div> <div class="p"> <table class="singleColumn"> <tr> <td> <div class="pN">2207</div> <div class="G">“Neva taṃ atimaññāmi,</div> </td> </tr> <tr> <td> <div class="G">sippavādena māṇava;</div> </td> </tr> <tr> <td> <div class="G">Atimattosi sippena,</div> </td> </tr> <tr> <td> <div class="G">uragaṃ nāpacāyasi”.</div> </td> </tr> </table> </div>
</div>
<div class="q" id="p_23J_2208"> <div class="divNumber">880.</div> <div class="p"> <table class="singleColumn"> <tr> <td> <div class="pN">2208</div> <div class="G">“Ahampi nātimaññāmi,</div> </td> </tr> <tr> <td> <div class="G">sippavādena brāhmaṇa;</div> </td> </tr> <tr> <td> <div class="G">Avisena ca nāgena,</div> </td> </tr> <tr> <td> <div class="G">bhusaṃ vañcayase janaṃ.</div> </td> </tr> </table> </div>
</div>
<div class="q" id="p_23J_2209"> <div class="divNumber">881.</div> <div class="p"> <table class="singleColumn"> <tr> <td> <div class="pN">2209</div> <div class="G">Evañcetaṃ jano jaññā,</div> </td> </tr> <tr> <td> <div class="G">Yathā jānāmi taṃ ahaṃ;</div> </td> </tr> <tr> <td> <div class="G">Na tvaṃ labhasi ālampa,</div> </td> </tr> <tr> <td> <div class="G">Bhusamuṭṭhiṃ kuto dhanaṃ”.</div> </td> </tr> </table> </div>
</div>
<div class="q" id="p_23J_2210"> <div class="divNumber">882.</div> <div class="p"> <table class="singleColumn"> <tr> <td> <div class="pN">2210</div> <div class="G">“Kharājino jaṭī dummī,</div> </td> </tr> <tr> <td> <div class="G">ditto parisamāgato;</div> </td> </tr> <tr> <td> <div class="G">Yo tvaṃ evaṃ gataṃ nāgaṃ,</div> </td> </tr> <tr> <td> <div class="G">aviso atimaññasi.</div> </td> </tr> </table> </div>
</div>
<div class="q" id="p_23J_2211"> <div class="divNumber">883.</div> <div class="p"> <table class="singleColumn"> <tr> <td> <div class="pN">2211</div> <div class="G">Āsajja kho naṃ jaññāsi,</div> </td> </tr> <tr> <td> <div class="G">puṇṇaṃ uggassa tejaso;</div> </td> </tr> <tr> <td> <div class="G">Maññe taṃ bhasmarāsiṃva,</div> </td> </tr> <tr> <td> <div class="G">khippameso karissati”.</div> </td> </tr> </table> </div>
</div>
<div class="q" id="p_23J_2212"> <div class="divNumber">884.</div> <div class="p"> <table class="singleColumn"> <tr> <td> <div class="pN">2212</div> <div class="G">“Siyā visaṃ siluttassa,</div> </td> </tr> <tr> <td> <div class="G">deḍḍubhassa silābhuno;</div> </td> </tr> <tr> <td> <div class="G">Neva lohitasīsassa,</div> </td> </tr> <tr> <td> <div class="G">visaṃ nāgassa vijjati”.</div> </td> </tr> </table> </div>
</div>
<div class="q" id="p_23J_2213"> <div class="divNumber">885.</div> <div class="p"> <table class="singleColumn"> <tr> <td> <div class="pN">2213</div> <div class="G">“Sutametaṃ arahataṃ,</div> </td> </tr> <tr> <td> <div class="G">saññatānaṃ tapassinaṃ;</div> </td> </tr> <tr> <td> <div class="G">Idha dānāni datvāna,</div> </td> </tr> <tr> <td> <div class="G">saggaṃ gacchanti dāyakā;</div> </td> </tr> <tr> <td> <div class="G">Jīvanto dehi dānāni,</div> </td> </tr> <tr> <td> <div class="G">yadi te atthi dātave.</div> </td> </tr> </table> </div>
</div>
<div class="q" id="p_23J_2214"> <div class="divNumber">886.</div> <div class="p"> <table class="singleColumn"> <tr> <td> <div class="pN">2214</div> <div class="G">Ayaṃ nāgo mahiddhiko,</div> </td> </tr> <tr> <td> <div class="G">tejassī duratikkamo;</div> </td> </tr> <tr> <td> <div class="G">Tena taṃ ḍaṃsayissāmi,</div> </td> </tr> <tr> <td> <div class="G">so taṃ bhasmaṃ karissati”.</div> </td> </tr> </table> </div>
</div>
<div class="q" id="p_23J_2215"> <div class="divNumber">887.</div> <div class="p"> <table class="singleColumn"> <tr> <td> <div class="pN">2215</div> <div class="G">“Mayāpetaṃ sutaṃ samma,</div> </td> </tr> <tr> <td> <div class="G">saññatānaṃ tapassinaṃ;</div> </td> </tr> <tr> <td> <div class="G">Idha dānāni datvāna,</div> </td> </tr> <tr> <td> <div class="G">saggaṃ gacchanti dāyakā;</div> </td> </tr> <tr> <td> <div class="G">Tvameva dehi jīvanto,</div> </td> </tr> <tr> <td> <div class="G">yadi te atthi dātave.</div> </td> </tr> </table> </div>
</div>
<div class="q" id="p_23J_2216"> <div class="divNumber">888.</div> <div class="p"> <table class="singleColumn"> <tr> <td> <div class="pN">2216</div> <div class="G">Ayaṃ ajamukhī nāma,</div> </td> </tr> <tr> <td> <div class="G">puṇṇā uggassa tejaso;</div> </td> </tr> <tr> <td> <div class="G">Tāya taṃ ḍaṃsayissāmi,</div> </td> </tr> <tr> <td> <div class="G">sā taṃ bhasmaṃ karissati.</div> </td> </tr> </table> </div>
</div>
<div class="q" id="p_23J_2217"> <div class="divNumber">889.</div> <div class="p"> <table class="singleColumn"> <tr> <td> <div class="pN">2217</div> <div class="G">Yā dhītā dhataraṭṭhassa,</div> </td> </tr> <tr> <td> <div class="G">vemātā bhaginī mama;</div> </td> </tr> <tr> <td> <div class="G">Sā taṃ ḍaṃsatvajamukhī,</div> </td> </tr> <tr> <td> <div class="G">puṇṇā uggassa tejaso.</div> </td> </tr> </table> </div>
</div>
<div class="q" id="p_23J_2218"> <div class="divNumber">890.</div> <div class="p"> <table class="singleColumn"> <tr> <td> <div class="pN">2218</div> <div class="G">Chamāyañce nisiñcissaṃ,</div> </td> </tr> <tr> <td> <div class="G">brahmadatta vijānahi;</div> </td> </tr> <tr> <td> <div class="G">Tiṇalatāni osadhyo,</div> </td> </tr> <tr> <td> <div class="G">ussusseyyuṃ asaṃsayaṃ.</div> </td> </tr> </table> </div>
</div>
<div class="q" id="p_23J_2219"> <div class="divNumber">891.</div> <div class="p"> <table class="singleColumn"> <tr> <td> <div class="pN">2219</div> <div class="G">Uddhañce pātayissāmi,</div> </td> </tr> <tr> <td> <div class="G">brahmadatta vijānahi;</div> </td> </tr> <tr> <td> <div class="G">Satta vassāniyaṃ devo,</div> </td> </tr> <tr> <td> <div class="G">na vasse na himaṃ pate.</div> </td> </tr> </table> </div>
</div>
<div class="q" id="p_23J_2220"> <div class="divNumber">892.</div> <div class="p"> <table class="singleColumn"> <tr> <td> <div class="pN">2220</div> <div class="G">Udake ce nisiñcissaṃ,</div> </td> </tr> <tr> <td> <div class="G">brahmadatta vijānahi;</div> </td> </tr> <tr> <td> <div class="G">Yāvantodakajā pāṇā,</div> </td> </tr> <tr> <td> <div class="G">mareyyuṃ macchakacchapā”.</div> </td> </tr> </table> </div>
</div>
<div class="CENTER" id="p_23J_2221">
<span class="pN">2221</span>( )</div>
<div class="q" id="p_23J_2222"> <div class="divNumber">893.</div> <div class="p"> <table class="singleColumn"> <tr> <td> <div class="pN">2222</div> <div class="G">“Lokyaṃ sajantaṃ udakaṃ,</div> </td> </tr> <tr> <td> <div class="G">payāgasmiṃ patiṭṭhitaṃ;</div> </td> </tr> <tr> <td> <div class="G">Komaṃ ajjhoharī bhūto,</div> </td> </tr> <tr> <td> <div class="G">ogāḷhaṃ yamunaṃ nadiṃ”.</div> </td> </tr> </table> </div>
</div>
<div class="q" id="p_23J_2223"> <div class="divNumber">894.</div> <div class="p"> <table class="singleColumn"> <tr> <td> <div class="pN">2223</div> <div class="G">“Yadesa lokādhipatī yasassī,</div> </td> </tr> <tr> <td> <div class="G">Bārāṇasiṃ pakriya samantato;</div> </td> </tr> <tr> <td> <div class="G">Tassāha putto uragūsabhassa,</div> </td> </tr> <tr> <td> <div class="G">Subhogoti maṃ brāhmaṇa vedayanti”.</div> </td> </tr> </table> </div>
</div>
<div class="q" id="p_23J_2224"> <div class="divNumber">895.</div> <div class="p"> <table class="singleColumn"> <tr> <td> <div class="pN">2224</div> <div class="G">“Sace hi putto uragūsabhassa,</div> </td> </tr> <tr> <td> <div class="G">Kāsissa rañño amarādhipassa;</div> </td> </tr> <tr> <td> <div class="G">Mahesakkho aññataro pitā te,</div> </td> </tr> <tr> <td> <div class="G">Maccesu mātā pana te atulyā;</div> </td> </tr> <tr> <td> <div class="G">Na tādiso arahati brāhmaṇassa,</div> </td> </tr> <tr> <td> <div class="G">Dāsampi ohārituṃ mahānubhāvo”.</div> </td> </tr> </table> </div>
</div>
<div class="q" id="p_23J_2225"> <div class="divNumber">896.</div> <div class="p"> <table class="singleColumn"> <tr> <td> <div class="pN">2225</div> <div class="G">“Rukkhaṃ nissāya vijjhittho,</div> </td> </tr> <tr> <td> <div class="G">eṇeyyaṃ pātumāgataṃ;</div> </td> </tr> <tr> <td> <div class="G">So viddho dūramacari,</div> </td> </tr> <tr> <td> <div class="G">saravegena sīghavā.</div> </td> </tr> </table> </div>
</div>
<div class="q" id="p_23J_2226"> <div class="divNumber">897.</div> <div class="p"> <table class="singleColumn"> <tr> <td> <div class="pN">2226</div> <div class="G">Taṃ tvaṃ patitamaddakkhi,</div> </td> </tr> <tr> <td> <div class="G">araññasmiṃ brahāvane;</div> </td> </tr> <tr> <td> <div class="G">Sa maṃsakājamādāya,</div> </td> </tr> <tr> <td> <div class="G">sāyaṃ nigrodhupāgami.</div> </td> </tr> </table> </div>
</div>
<div class="q" id="p_23J_2227"> <div class="divNumber">898.</div> <div class="p"> <table class="singleColumn"> <tr> <td> <div class="pN">2227</div> <div class="G">Sukasāḷikasaṅghuṭṭhaṃ,</div> </td> </tr> <tr> <td> <div class="G">piṅgalaṃ santhatāyutaṃ;</div> </td> </tr> <tr> <td> <div class="G">Kokilābhirudaṃ rammaṃ,</div> </td> </tr> <tr> <td> <div class="G">dhuvaṃ haritasaddalaṃ.</div> </td> </tr> </table> </div>
</div>
<div class="q" id="p_23J_2228"> <div class="divNumber">899.</div> <div class="p"> <table class="singleColumn"> <tr> <td> <div class="pN">2228</div> <div class="G">Tattha te so pāturahu,</div> </td> </tr> <tr> <td> <div class="G">iddhiyā yasasā jalaṃ;</div> </td> </tr> <tr> <td> <div class="G">Mahānubhāvo bhātā me,</div> </td> </tr> <tr> <td> <div class="G">kaññāhi parivārito.</div> </td> </tr> </table> </div>
</div>
<div class="q" id="p_23J_2229"> <div class="divNumber">900.</div> <div class="p"> <table class="singleColumn"> <tr> <td> <div class="pN">2229</div> <div class="G">So tena pariciṇṇo tvaṃ,</div> </td> </tr> <tr> <td> <div class="G">sabbakāmehi tappito;</div> </td> </tr> <tr> <td> <div class="G">Aduṭṭhassa tuvaṃ dubbhi,</div> </td> </tr> <tr> <td> <div class="G">taṃ te veraṃ idhāgataṃ.</div> </td> </tr> </table> </div>
</div>
<div class="q" id="p_23J_2230"> <div class="divNumber">901.</div> <div class="p"> <table class="singleColumn"> <tr> <td> <div class="pN">2230</div> <div class="G">Khippaṃ gīvaṃ pasārehi,</div> </td> </tr> <tr> <td> <div class="G">na te dassāmi jīvitaṃ;</div> </td> </tr> <tr> <td> <div class="G">Bhātu parisaraṃ veraṃ,</div> </td> </tr> <tr> <td> <div class="G">chedayissāmi te siraṃ”.</div> </td> </tr> </table> </div>
</div>
<div class="q" id="p_23J_2231"> <div class="divNumber">902.</div> <div class="p"> <table class="singleColumn"> <tr> <td> <div class="pN">2231</div> <div class="G">“Ajjhāyako yācayogī,</div> </td> </tr> <tr> <td> <div class="G">āhutaggi ca brāhmaṇo;</div> </td> </tr> <tr> <td> <div class="G">Etehi tīhi ṭhānehi,</div> </td> </tr> <tr> <td> <div class="G">avajjho hoti brāhmaṇo”.</div> </td> </tr> </table> </div>
</div>
<div class="q" id="p_23J_2232"> <div class="divNumber">903.</div> <div class="p"> <table class="singleColumn"> <tr> <td> <div class="pN">2232</div> <div class="G">“Yaṃ pūraṃ dhataraṭṭhassa,</div> </td> </tr> <tr> <td> <div class="G">ogāḷhaṃ yamunaṃ nadiṃ;</div> </td> </tr> <tr> <td> <div class="G">Jotate sabbasovaṇṇaṃ,</div> </td> </tr> <tr> <td> <div class="G">girimāhacca yāmunaṃ.</div> </td> </tr> </table> </div>
</div>
<div class="q" id="p_23J_2233"> <div class="divNumber">904.</div> <div class="p"> <table class="singleColumn"> <tr> <td> <div class="pN">2233</div> <div class="G">Tattha te purisabyagghā,</div> </td> </tr> <tr> <td> <div class="G">sodariyā mama bhātaro;</div> </td> </tr> <tr> <td> <div class="G">Yathā te tattha vakkhanti,</div> </td> </tr> <tr> <td> <div class="G">tathā hessasi brāhmaṇa”.</div> </td> </tr> </table> </div>
</div>
<div class="CENTER" id="p_23J_2234">
<span class="pN">2234</span>( )</div>
<div class="q" id="p_23J_2235"> <div class="divNumber">905.</div> <div class="p"> <table class="singleColumn"> <tr> <td> <div class="pN">2235</div> <div class="G">“Anittarā ittarasampayuttā,</div> </td> </tr> <tr> <td> <div class="G">Yaññā ca vedā ca subhoga loke;</div> </td> </tr> <tr> <td> <div class="G">Tadaggarayhañhi vinindamāno,</div> </td> </tr> <tr> <td> <div class="G">Jahāti vittañca satañca dhammaṃ.</div> </td> </tr> </table> </div>
</div>
<div class="q" id="p_23J_2236"> <div class="divNumber">906.</div> <div class="p"> <table class="singleColumn"> <tr> <td> <div class="pN">2236</div> <div class="G">Ajjhenamariyā pathaviṃ janindā,</div> </td> </tr> <tr> <td> <div class="G">Vessā kasiṃ pāricariyañca suddā;</div> </td> </tr> <tr> <td> <div class="G">Upāgu paccekaṃ yathāpadesaṃ,</div> </td> </tr> <tr> <td> <div class="G">Katāhu ete vasināti āhu.</div> </td> </tr> </table> </div>
</div>
<div class="q" id="p_23J_2237"> <div class="divNumber">907.</div> <div class="p"> <table class="singleColumn"> <tr> <td> <div class="pN">2237</div> <div class="G">Dhātā vidhātā varuṇo kuvero,</div> </td> </tr> <tr> <td> <div class="G">Somo yamo candimā vāyu sūriyo;</div> </td> </tr> <tr> <td> <div class="G">Etepi yaññaṃ puthuso yajitvā,</div> </td> </tr> <tr> <td> <div class="G">Ajjhāyakānaṃ atho sabbakāme.</div> </td> </tr> </table> </div>
</div>
<div class="q" id="p_23J_2238"> <div class="divNumber">908.</div> <div class="p"> <table class="singleColumn"> <tr> <td> <div class="pN">2238</div> <div class="G">Vikāsitā cāpasatāni pañca,</div> </td> </tr> <tr> <td> <div class="G">Yo ajjuno balavā bhīmaseno;</div> </td> </tr> <tr> <td> <div class="G">Sahassabāhu asamo pathabyā,</div> </td> </tr> <tr> <td> <div class="G">Sopi tadā mādahi jātavedaṃ.</div> </td> </tr> </table> </div>
</div>
<div class="q" id="p_23J_2239"> <div class="divNumber">909.</div> <div class="p"> <table class="singleColumn"> <tr> <td> <div class="pN">2239</div> <div class="G">Yo brāhmaṇe bhojayi dīgharattaṃ,</div> </td> </tr> <tr> <td> <div class="G">Annena pānena yathānubhāvaṃ;</div> </td> </tr> <tr> <td> <div class="G">Pasannacitto anumodamāno,</div> </td> </tr> <tr> <td> <div class="G">Subhoga devaññataro ahosi.</div> </td> </tr> </table> </div>
</div>
<div class="q" id="p_23J_2240"> <div class="divNumber">910.</div> <div class="p"> <table class="singleColumn"> <tr> <td> <div class="pN">2240</div> <div class="G">Mahāsanaṃ devamanomavaṇṇaṃ,</div> </td> </tr> <tr> <td> <div class="G">Yo sappinā asakkhi bhojetumaggiṃ;</div> </td> </tr> <tr> <td> <div class="G">Sa yaññatantaṃ varato yajitvā,</div> </td> </tr> <tr> <td> <div class="G">Dibbaṃ gatiṃ mucalindajjhagacchi.</div> </td> </tr> </table> </div>
</div>
<div class="q" id="p_23J_2241"> <div class="divNumber">911.</div> <div class="p"> <table class="singleColumn"> <tr> <td> <div class="pN">2241</div> <div class="G">Mahānubhāvo vassasahassajīvī,</div> </td> </tr> <tr> <td> <div class="G">Yo pabbajī dassaneyyo uḷāro;</div> </td> </tr> <tr> <td> <div class="G">Hitvā apariyanta raṭṭhaṃ sasenaṃ,</div> </td> </tr> <tr> <td> <div class="G">Rājā dudīpopi jagāma saggaṃ.</div> </td> </tr> </table> </div>
</div>
<div class="q" id="p_23J_2242"> <div class="divNumber">912.</div> <div class="p"> <table class="singleColumn"> <tr> <td> <div class="pN">2242</div> <div class="G">Yo sāgarantaṃ sāgaro vijitvā,</div> </td> </tr> <tr> <td> <div class="G">Yūpaṃ subhaṃ soṇṇamayaṃ uḷāraṃ;</div> </td> </tr> <tr> <td> <div class="G">Ussesi vessānaramādahāno,</div> </td> </tr> <tr> <td> <div class="G">Subhoga devaññataro ahosi.</div> </td> </tr> </table> </div>
</div>
<div class="q" id="p_23J_2243"> <div class="divNumber">913.</div> <div class="p"> <table class="singleColumn"> <tr> <td> <div class="pN">2243</div> <div class="G">Yassānubhāvena subhoga gaṅgā,</div> </td> </tr> <tr> <td> <div class="G">Pavattatha dadhisannisinnaṃ samuddaṃ;</div> </td> </tr> <tr> <td> <div class="G">Salomapādo paricariya maggiṃ,</div> </td> </tr> <tr> <td> <div class="G">Aṅgo sahassakkhapurajjhagacchi.</div> </td> </tr> </table> </div>
</div>
<div class="q" id="p_23J_2244"> <div class="divNumber">914.</div> <div class="p"> <table class="singleColumn"> <tr> <td> <div class="pN">2244</div> <div class="G">Mahiddhiko devavaro yasassī,</div> </td> </tr> <tr> <td> <div class="G">Senāpati tidive vāsavassa;</div> </td> </tr> <tr> <td> <div class="G">So somayāgena malaṃ vihantvā,</div> </td> </tr> <tr> <td> <div class="G">Subhoga devaññataro ahosi.</div> </td> </tr> </table> </div>
</div>
<div class="q" id="p_23J_2245"> <div class="divNumber">915.</div> <div class="p"> <table class="singleColumn"> <tr> <td> <div class="pN">2245</div> <div class="G">Akārayi lokamimaṃ parañca,</div> </td> </tr> <tr> <td> <div class="G">Bhāgīrathiṃ himavantañca gijjhaṃ;</div> </td> </tr> <tr> <td> <div class="G">Yo iddhimā devavaro yasassī,</div> </td> </tr> <tr> <td> <div class="G">Sopi tadā ādahi jātavedaṃ.</div> </td> </tr> </table> </div>
</div>
<div class="q" id="p_23J_2246"> <div class="divNumber">916.</div> <div class="p"> <table class="singleColumn"> <tr> <td> <div class="pN">2246</div> <div class="G">Mālāgirī himavā yo ca gijjho,</div> </td> </tr> <tr> <td> <div class="G">Sudassano nisabho kuveru;</div> </td> </tr> <tr> <td> <div class="G">Ete ca aññe ca nagā mahantā,</div> </td> </tr> <tr> <td> <div class="G">Cityā katā yaññakarehi māhu.</div> </td> </tr> </table> </div>
</div>
<div class="q" id="p_23J_2247"> <div class="divNumber">917.</div> <div class="p"> <table class="singleColumn"> <tr> <td> <div class="pN">2247</div> <div class="G">Ajjhāyakaṃ mantaguṇūpapannaṃ,</div> </td> </tr> <tr> <td> <div class="G">Tapassinaṃ yācayogotidhāhu;</div> </td> </tr> <tr> <td> <div class="G">Tīre samuddassudakaṃ sajantaṃ,</div> </td> </tr> <tr> <td> <div class="G">Taṃ sāgarojjhohari tenapeyyo.</div> </td> </tr> </table> </div>
</div>
<div class="q" id="p_23J_2248"> <div class="divNumber">918.</div> <div class="p"> <table class="singleColumn"> <tr> <td> <div class="pN">2248</div> <div class="G">Āyāgavatthūni puthū pathabyā,</div> </td> </tr> <tr> <td> <div class="G">Saṃvijjanti brāhmaṇā vāsavassa;</div> </td> </tr> <tr> <td> <div class="G">Purimaṃ disaṃ pacchimaṃ dakkhiṇuttaraṃ,</div> </td> </tr> <tr> <td> <div class="G">Saṃvijjamānā janayanti vedaṃ”.</div> </td> </tr> </table> </div>
</div>
<div class="q" id="p_23J_2249"> <div class="divNumber">919.</div> <div class="p"> <table class="singleColumn"> <tr> <td> <div class="pN">2249</div> <div class="G">“Kalī hi dhīrāna kaṭaṃ magānaṃ,</div> </td> </tr> <tr> <td> <div class="G">Bhavanti vedajjhagatānariṭṭha;</div> </td> </tr> <tr> <td> <div class="G">Marīcidhammaṃ asamekkhitattā,</div> </td> </tr> <tr> <td> <div class="G">Māyāguṇā nātivahanti paññaṃ.</div> </td> </tr> </table> </div>
</div>
<div class="q" id="p_23J_2250"> <div class="divNumber">920.</div> <div class="p"> <table class="singleColumn"> <tr> <td> <div class="pN">2250</div> <div class="G">Vedā na tāṇāya bhavanti dassa,</div> </td> </tr> <tr> <td> <div class="G">Mittadduno bhūnahuno narassa;</div> </td> </tr> <tr> <td> <div class="G">Na tāyate pariciṇṇo ca aggi,</div> </td> </tr> <tr> <td> <div class="G">Dosantaraṃ maccamanariyakammaṃ.</div> </td> </tr> </table> </div>
</div>
<div class="q" id="p_23J_2251"> <div class="divNumber">921.</div> <div class="p"> <table class="singleColumn"> <tr> <td> <div class="pN">2251</div> <div class="G">Sabbañca maccā sadhanaṃ sabhogaṃ,</div> </td> </tr> <tr> <td> <div class="G">Ādīpitaṃ dāru tiṇena missaṃ;</div> </td> </tr> <tr> <td> <div class="G">Dahaṃ na tappe asamatthatejo,</div> </td> </tr> <tr> <td> <div class="G">Ko taṃ subhikkhaṃ dvirasaññu kayirā.</div> </td> </tr> </table> </div>
</div>
<div class="q" id="p_23J_2252"> <div class="divNumber">922.</div> <div class="p"> <table class="singleColumn"> <tr> <td> <div class="pN">2252</div> <div class="G">Yathāpi khīraṃ vipariṇāmadhammaṃ,</div> </td> </tr> <tr> <td> <div class="G">Dadhi bhavitvā navanītampi hoti;</div> </td> </tr> <tr> <td> <div class="G">Evampi aggi vipariṇāmadhammo,</div> </td> </tr> <tr> <td> <div class="G">Tejo samorohatī yogayutto.</div> </td> </tr> </table> </div>
</div>
<div class="q" id="p_23J_2253"> <div class="divNumber">923.</div> <div class="p"> <table class="singleColumn"> <tr> <td> <div class="pN">2253</div> <div class="G">Na dissatī aggimanuppaviṭṭho,</div> </td> </tr> <tr> <td> <div class="G">Sukkhesu kaṭṭhesu navesu cāpi;</div> </td> </tr> <tr> <td> <div class="G">Nāmatthamāno araṇīnarena,</div> </td> </tr> <tr> <td> <div class="G">Nākammunā jāyati jātavedo.</div> </td> </tr> </table> </div>
</div>
<div class="q" id="p_23J_2254"> <div class="divNumber">924.</div> <div class="p"> <table class="singleColumn"> <tr> <td> <div class="pN">2254</div> <div class="G">Sace hi aggi antarato vaseyya,</div> </td> </tr> <tr> <td> <div class="G">Sukkhesu kaṭṭhesu navesu cāpi;</div> </td> </tr> <tr> <td> <div class="G">Sabbāni susseyyu vanāni loke,</div> </td> </tr> <tr> <td> <div class="G">Sukkhāni kaṭṭhāni ca pajjaleyyuṃ.</div> </td> </tr> </table> </div>
</div>
<div class="q" id="p_23J_2255"> <div class="divNumber">925.</div> <div class="p"> <table class="singleColumn"> <tr> <td> <div class="pN">2255</div> <div class="G">Karoti ce dārutiṇena puññaṃ,</div> </td> </tr> <tr> <td> <div class="G">Bhojaṃ naro dhūmasikhiṃ patāpavaṃ;</div> </td> </tr> <tr> <td> <div class="G">Aṅgārikā loṇakarā ca sūdā,</div> </td> </tr> <tr> <td> <div class="G">Sarīradāhāpi kareyyu puññaṃ.</div> </td> </tr> </table> </div>
</div>
<div class="q" id="p_23J_2256"> <div class="divNumber">926.</div> <div class="p"> <table class="singleColumn"> <tr> <td> <div class="pN">2256</div> <div class="G">Atha ce hi ete na karonti puññaṃ,</div> </td> </tr> <tr> <td> <div class="G">Ajjhenamaggiṃ idha tappayitvā;</div> </td> </tr> <tr> <td> <div class="G">Na koci lokasmiṃ karoti puññaṃ,</div> </td> </tr> <tr> <td> <div class="G">Bhojaṃ naro dhūmasikhiṃ patāpavaṃ.</div> </td> </tr> </table> </div>
</div>
<div class="q" id="p_23J_2257"> <div class="divNumber">927.</div> <div class="p"> <table class="singleColumn"> <tr> <td> <div class="pN">2257</div> <div class="G">Kathañhi lokāpacito samāno,</div> </td> </tr> <tr> <td> <div class="G">Amanuññagandhaṃ bahūnaṃ akantaṃ;</div> </td> </tr> <tr> <td> <div class="G">Yadeva maccā parivajjayanti,</div> </td> </tr> <tr> <td> <div class="G">Tadappasatthaṃ dvirasaññu bhuñje.</div> </td> </tr> </table> </div>
</div>
<div class="q" id="p_23J_2258"> <div class="divNumber">928.</div> <div class="p"> <table class="singleColumn"> <tr> <td> <div class="pN">2258</div> <div class="G">Sikhimpi devesu vadanti heke,</div> </td> </tr> <tr> <td> <div class="G">Āpaṃ milakkhū pana devamāhu;</div> </td> </tr> <tr> <td> <div class="G">Sabbeva ete vitathaṃ bhaṇanti,</div> </td> </tr> <tr> <td> <div class="G">Aggī na devaññataro na cāpo.</div> </td> </tr> </table> </div>
</div>
<div class="q" id="p_23J_2259"> <div class="divNumber">929.</div> <div class="p"> <table class="singleColumn"> <tr> <td> <div class="pN">2259</div> <div class="G">Anindriyabaddhamasaññakāyaṃ,</div> </td> </tr> <tr> <td> <div class="G">Vessānaraṃ kammakaraṃ pajānaṃ;</div> </td> </tr> <tr> <td> <div class="G">Paricariya maggiṃ sugatiṃ kathaṃ vaje,</div> </td> </tr> <tr> <td> <div class="G">Pāpāni kammāni pakubbamāno.</div> </td> </tr> </table> </div>
</div>
<div class="q" id="p_23J_2260"> <div class="divNumber">930.</div> <div class="p"> <table class="singleColumn"> <tr> <td> <div class="pN">2260</div> <div class="G">Sabbābhibhū tāhudha jīvikatthā,</div> </td> </tr> <tr> <td> <div class="G">Aggissa brahmā paricārakoti;</div> </td> </tr> <tr> <td> <div class="G">Sabbānubhāvī ca vasī kimatthaṃ,</div> </td> </tr> <tr> <td> <div class="G">Animmito nimmitaṃ vanditassa.</div> </td> </tr> </table> </div>
</div>
<div class="q" id="p_23J_2261"> <div class="divNumber">931.</div> <div class="p"> <table class="singleColumn"> <tr> <td> <div class="pN">2261</div> <div class="G">Hassaṃ anijjhānakhamaṃ atacchaṃ,</div> </td> </tr> <tr> <td> <div class="G">Sakkārahetu pakiriṃsu pubbe;</div> </td> </tr> <tr> <td> <div class="G">Te lābhasakkāre apātubhonte,</div> </td> </tr> <tr> <td> <div class="G">Sandhāpitā jantubhi santidhammaṃ.</div> </td> </tr> </table> </div>
</div>
<div class="q" id="p_23J_2262"> <div class="divNumber">932.</div> <div class="p"> <table class="singleColumn"> <tr> <td> <div class="pN">2262</div> <div class="G">Ajjhenamariyā pathaviṃ janindā,</div> </td> </tr> <tr> <td> <div class="G">Vessā kasiṃ pāricariyañca suddā;</div> </td> </tr> <tr> <td> <div class="G">Upāgu paccekaṃ yathāpadesaṃ,</div> </td> </tr> <tr> <td> <div class="G">Katāhu ete vasināti āhu.</div> </td> </tr> </table> </div>
</div>
<div class="q" id="p_23J_2263"> <div class="divNumber">933.</div> <div class="p"> <table class="singleColumn"> <tr> <td> <div class="pN">2263</div> <div class="G">Etañca saccaṃ vacanaṃ bhaveyya,</div> </td> </tr> <tr> <td> <div class="G">Yathā idaṃ bhāsitaṃ brāhmaṇehi;</div> </td> </tr> <tr> <td> <div class="G">Nākhattiyo jātu labhetha rajjaṃ,</div> </td> </tr> <tr> <td> <div class="G">Nābrāhmaṇo mantapadāni sikkhe;</div> </td> </tr> <tr> <td> <div class="G">Nāññatra vessehi kasiṃ kareyya,</div> </td> </tr> <tr> <td> <div class="G">Suddo na mucce parapesanāya.</div> </td> </tr> </table> </div>
</div>
<div class="q" id="p_23J_2264"> <div class="divNumber">934.</div> <div class="p"> <table class="singleColumn"> <tr> <td> <div class="pN">2264</div> <div class="G">Yasmā ca etaṃ vacanaṃ abhūtaṃ,</div> </td> </tr> <tr> <td> <div class="G">Musāvime odariyā bhaṇanti;</div> </td> </tr> <tr> <td> <div class="G">Tadappapaññā abhisaddahanti,</div> </td> </tr> <tr> <td> <div class="G">Passanti taṃ paṇḍitā attanāva.</div> </td> </tr> </table> </div>
</div>
<div class="q" id="p_23J_2265"> <div class="divNumber">935.</div> <div class="p"> <table class="singleColumn"> <tr> <td> <div class="pN">2265</div> <div class="G">Khatyā hi vessānaṃ baliṃ haranti,</div> </td> </tr> <tr> <td> <div class="G">Ādāya satthāni caranti brāhmaṇā;</div> </td> </tr> <tr> <td> <div class="G">Taṃ tādisaṃ saṅkhubhitaṃ pabhinnaṃ,</div> </td> </tr> <tr> <td> <div class="G">Kasmā brahmā nujju karoti lokaṃ.</div> </td> </tr> </table> </div>
</div>
<div class="q" id="p_23J_2266"> <div class="divNumber">936.</div> <div class="p"> <table class="singleColumn"> <tr> <td> <div class="pN">2266</div> <div class="G">Sace hi so issaro sabbaloke,</div> </td> </tr> <tr> <td> <div class="G">Brahmā bahūbhūtapatī pajānaṃ;</div> </td> </tr> <tr> <td> <div class="G">Kiṃ sabbalokaṃ vidahī alakkhiṃ,</div> </td> </tr> <tr> <td> <div class="G">Kiṃ sabbalokaṃ na sukhiṃ akāsi.</div> </td> </tr> </table> </div>
</div>
<div class="q" id="p_23J_2267"> <div class="divNumber">937.</div> <div class="p"> <table class="singleColumn"> <tr> <td> <div class="pN">2267</div> <div class="G">Sace hi so issaro sabbaloke,</div> </td> </tr> <tr> <td> <div class="G">Brahmā bahūbhūtapatī pajānaṃ;</div> </td> </tr> <tr> <td> <div class="G">Māyā musāvajjamadena cāpi,</div> </td> </tr> <tr> <td> <div class="G">Lokaṃ adhammena kimatthamakāri.</div> </td> </tr> </table> </div>
</div>
<div class="q" id="p_23J_2268"> <div class="divNumber">938.</div> <div class="p"> <table class="singleColumn"> <tr> <td> <div class="pN">2268</div> <div class="G">Sace hi so issaro sabbaloke,</div> </td> </tr> <tr> <td> <div class="G">Brahmā bahūbhūtapatī pajānaṃ;</div> </td> </tr> <tr> <td> <div class="G">Adhammiko bhūtapatī ariṭṭha,</div> </td> </tr> <tr> <td> <div class="G">Dhamme sati yo vidahī adhammaṃ.</div> </td> </tr> </table> </div>
</div>
<div class="q" id="p_23J_2269"> <div class="divNumber">939.</div> <div class="p"> <table class="singleColumn"> <tr> <td> <div class="pN">2269</div> <div class="G">Kīṭā paṭaṅgā uragā ca bhekā,</div> </td> </tr> <tr> <td> <div class="G">Hantvā kimī sujjhati makkhikā ca;</div> </td> </tr> <tr> <td> <div class="G">Etepi dhammā anariyarūpā,</div> </td> </tr> <tr> <td> <div class="G">Kambojakānaṃ vitathā bahūnaṃ.</div> </td> </tr> </table> </div>
</div>
<div class="q" id="p_23J_2270"> <div class="divNumber">940.</div> <div class="p"> <table class="singleColumn"> <tr> <td> <div class="pN">2270</div> <div class="G">Sace hi so sujjhati yo hanāti,</div> </td> </tr> <tr> <td> <div class="G">Hatopi so saggamupeti ṭhānaṃ;</div> </td> </tr> <tr> <td> <div class="G">Bhovādi bhovādina mārayeyyuṃ,</div> </td> </tr> <tr> <td> <div class="G">Ye cāpi tesaṃ abhisaddaheyyuṃ.</div> </td> </tr> </table> </div>
</div>
<div class="q" id="p_23J_2271"> <div class="divNumber">941.</div> <div class="p"> <table class="singleColumn"> <tr> <td> <div class="pN">2271</div> <div class="G">Neva migā na pasū nopi gāvo,</div> </td> </tr> <tr> <td> <div class="G">Āyācanti attavadhāya keci;</div> </td> </tr> <tr> <td> <div class="G">Vipphandamāne idha jīvikatthā,</div> </td> </tr> <tr> <td> <div class="G">Yaññesu pāṇe pasumārabhanti.</div> </td> </tr> </table> </div>
</div>
<div class="q" id="p_23J_2272"> <div class="divNumber">942.</div> <div class="p"> <table class="singleColumn"> <tr> <td> <div class="pN">2272</div> <div class="G">Yūpussane pasubandhe ca bālā,</div> </td> </tr> <tr> <td> <div class="G">Cittehi vaṇṇehi mukhaṃ nayanti;</div> </td> </tr> <tr> <td> <div class="G">Ayaṃ te yūpo kāmaduho parattha,</div> </td> </tr> <tr> <td> <div class="G">Bhavissati sassato samparāye.</div> </td> </tr> </table> </div>
</div>
<div class="q" id="p_23J_2273"> <div class="divNumber">943.</div> <div class="p"> <table class="singleColumn"> <tr> <td> <div class="pN">2273</div> <div class="G">Sace ca yūpe maṇisaṅkhamuttaṃ,</div> </td> </tr> <tr> <td> <div class="G">Dhaññaṃ dhanaṃ rajataṃ jātarūpaṃ;</div> </td> </tr> <tr> <td> <div class="G">Sukkhesu kaṭṭhesu navesu cāpi,</div> </td> </tr> <tr> <td> <div class="G">Sace duhe tidive sabbakāme;</div> </td> </tr> <tr> <td> <div class="G">Tevijjasaṅghāva puthū yajeyyuṃ,</div> </td> </tr> <tr> <td> <div class="G">Abrāhmaṇaṃ kañci na yājayeyyuṃ.</div> </td> </tr> </table> </div>
</div>
<div class="q" id="p_23J_2274"> <div class="divNumber">944.</div> <div class="p"> <table class="singleColumn"> <tr> <td> <div class="pN">2274</div> <div class="G">Kuto ca yūpe maṇisaṅkhamuttaṃ,</div> </td> </tr> <tr> <td> <div class="G">Dhaññaṃ dhanaṃ rajataṃ jātarūpaṃ;</div> </td> </tr> <tr> <td> <div class="G">Sukkhesu kaṭṭhesu navesu cāpi,</div> </td> </tr> <tr> <td> <div class="G">Kuto duhe tidive sabbakāme.</div> </td> </tr> </table> </div>
</div>
<div class="q" id="p_23J_2275"> <div class="divNumber">945.</div> <div class="p"> <table class="singleColumn"> <tr> <td> <div class="pN">2275</div> <div class="G">Saṭhā ca luddā ca paluddhabālā,</div> </td> </tr> <tr> <td> <div class="G">Cittehi vaṇṇehi mukhaṃ nayanti;</div> </td> </tr> <tr> <td> <div class="G">Ādāya aggiṃ mama dehi vittaṃ,</div> </td> </tr> <tr> <td> <div class="G">Tato sukhī hohisi sabbakāme.</div> </td> </tr> </table> </div>
</div>
<div class="q" id="p_23J_2276"> <div class="divNumber">946.</div> <div class="p"> <table class="singleColumn"> <tr> <td> <div class="pN">2276</div> <div class="G">Tamaggihuttaṃ saraṇaṃ pavissa,</div> </td> </tr> <tr> <td> <div class="G">Cittehi vaṇṇehi mukhaṃ nayanti;</div> </td> </tr> <tr> <td> <div class="G">Oropayitvā kesamassuṃ nakhañca,</div> </td> </tr> <tr> <td> <div class="G">Vedehi vittaṃ atigāḷhayanti.</div> </td> </tr> </table> </div>
</div>
<div class="q" id="p_23J_2277"> <div class="divNumber">947.</div> <div class="p"> <table class="singleColumn"> <tr> <td> <div class="pN">2277</div> <div class="G">Kākā ulūkaṃva raho labhitvā,</div> </td> </tr> <tr> <td> <div class="G">Ekaṃ samānaṃ bahukā samecca;</div> </td> </tr> <tr> <td> <div class="G">Annāni bhutvā kuhakā kuhitvā,</div> </td> </tr> <tr> <td> <div class="G">Muṇḍaṃ karitvā yaññapathossajanti.</div> </td> </tr> </table> </div>
</div>
<div class="q" id="p_23J_2278"> <div class="divNumber">948.</div> <div class="p"> <table class="singleColumn"> <tr> <td> <div class="pN">2278</div> <div class="G">Evañhi so vañcito brāhmaṇehi,</div> </td> </tr> <tr> <td> <div class="G">Eko samāno bahukā samecca;</div> </td> </tr> <tr> <td> <div class="G">Te yogayogena vilumpamānā,</div> </td> </tr> <tr> <td> <div class="G">Diṭṭhaṃ adiṭṭhena dhanaṃ haranti.</div> </td> </tr> </table> </div>
</div>
<div class="q" id="p_23J_2279"> <div class="divNumber">949.</div> <div class="p"> <table class="singleColumn"> <tr> <td> <div class="pN">2279</div> <div class="G">Akāsiyā rājūhivānusiṭṭhā,</div> </td> </tr> <tr> <td> <div class="G">Tadassa ādāya dhanaṃ haranti;</div> </td> </tr> <tr> <td> <div class="G">Te tādisā corasamā asantā,</div> </td> </tr> <tr> <td> <div class="G">Vajjhā na haññanti ariṭṭha loke.</div> </td> </tr> </table> </div>
</div>
<div class="q" id="p_23J_2280"> <div class="divNumber">950.</div> <div class="p"> <table class="singleColumn"> <tr> <td> <div class="pN">2280</div> <div class="G">Indassa bāhārasi dakkhiṇāti,</div> </td> </tr> <tr> <td> <div class="G">Yaññesu chindanti palāsayaṭṭhiṃ;</div> </td> </tr> <tr> <td> <div class="G">Tañcepi saccaṃ maghavā chinnabāhu,</div> </td> </tr> <tr> <td> <div class="G">Kenassa indo asure jināti.</div> </td> </tr> </table> </div>
</div>
<div class="q" id="p_23J_2281"> <div class="divNumber">951.</div> <div class="p"> <table class="singleColumn"> <tr> <td> <div class="pN">2281</div> <div class="G">Tañceva tucchaṃ maghavā samaṅgī,</div> </td> </tr> <tr> <td> <div class="G">Hantā avajjho paramo sa devo;</div> </td> </tr> <tr> <td> <div class="G">Mantā ime brāhmaṇā tuccharūpā,</div> </td> </tr> <tr> <td> <div class="G">Sandiṭṭhikā vañcanā esa loke.</div> </td> </tr> </table> </div>
</div>
<div class="q" id="p_23J_2282"> <div class="divNumber">952.</div> <div class="p"> <table class="singleColumn"> <tr> <td> <div class="pN">2282</div> <div class="G">Mālāgiri himavā yo ca gijjho,</div> </td> </tr> <tr> <td> <div class="G">Sudassano nisabho kuveru;</div> </td> </tr> <tr> <td> <div class="G">Ete ca aññe ca nagā mahantā,</div> </td> </tr> <tr> <td> <div class="G">Cityā katā yaññakarehi māhu.</div> </td> </tr> </table> </div>
</div>
<div class="q" id="p_23J_2283"> <div class="divNumber">953.</div> <div class="p"> <table class="singleColumn"> <tr> <td> <div class="pN">2283</div> <div class="G">Yathāpakārāni hi iṭṭhakāni,</div> </td> </tr> <tr> <td> <div class="G">Cityā katā yaññakarehi māhu;</div> </td> </tr> <tr> <td> <div class="G">Na pabbatā honti tathāpakārā,</div> </td> </tr> <tr> <td> <div class="G">Aññā disā acalā tiṭṭhaselā.</div> </td> </tr> </table> </div>
</div>
<div class="q" id="p_23J_2284"> <div class="divNumber">954.</div> <div class="p"> <table class="singleColumn"> <tr> <td> <div class="pN">2284</div> <div class="G">Na iṭṭhakā honti silā cirena,</div> </td> </tr> <tr> <td> <div class="G">Na tattha sañjāyati ayo na lohaṃ;</div> </td> </tr> <tr> <td> <div class="G">Yaññañca etaṃ parivaṇṇayantā,</div> </td> </tr> <tr> <td> <div class="G">Cityā katā yaññakarehi māhu.</div> </td> </tr> </table> </div>
</div>
<div class="q" id="p_23J_2285"> <div class="divNumber">955.</div> <div class="p"> <table class="singleColumn"> <tr> <td> <div class="pN">2285</div> <div class="G">Ajjhāyakaṃ mantaguṇūpapannaṃ,</div> </td> </tr> <tr> <td> <div class="G">Tapassinaṃ yācayogotidhāhu;</div> </td> </tr> <tr> <td> <div class="G">Tīre samuddassudakaṃ sajantaṃ,</div> </td> </tr> <tr> <td> <div class="G">Taṃ sāgarojjhohari tenapeyyo.</div> </td> </tr> </table> </div>
</div>
<div class="q" id="p_23J_2286"> <div class="divNumber">956.</div> <div class="p"> <table class="singleColumn"> <tr> <td> <div class="pN">2286</div> <div class="G">Parosahassampi samantavede,</div> </td> </tr> <tr> <td> <div class="G">Mantūpapanne nadiyo vahanti;</div> </td> </tr> <tr> <td> <div class="G">Na tena byāpannarasūdakā na,</div> </td> </tr> <tr> <td> <div class="G">Kasmā samuddo atulo apeyyo.</div> </td> </tr> </table> </div>
</div>
<div class="q" id="p_23J_2287"> <div class="divNumber">957.</div> <div class="p"> <table class="singleColumn"> <tr> <td> <div class="pN">2287</div> <div class="G">Ye keci kūpā idha jīvaloke,</div> </td> </tr> <tr> <td> <div class="G">Loṇūdakā kūpakhaṇehi khātā;</div> </td> </tr> <tr> <td> <div class="G">Na brāhmaṇajjhoharaṇena tesu,</div> </td> </tr> <tr> <td> <div class="G">Āpo apeyyo dvirasaññu māhu.</div> </td> </tr> </table> </div>
</div>
<div class="q" id="p_23J_2288"> <div class="divNumber">958.</div> <div class="p"> <table class="singleColumn"> <tr> <td> <div class="pN">2288</div> <div class="G">Pure puratthā kā kassa bhariyā,</div> </td> </tr> <tr> <td> <div class="G">Mano manussaṃ ajanesi pubbe;</div> </td> </tr> <tr> <td> <div class="G">Tenāpi dhammena na koci hīno,</div> </td> </tr> <tr> <td> <div class="G">Evampi vosaggavibhaṅgamāhu.</div> </td> </tr> </table> </div>
</div>
<div class="q" id="p_23J_2289"> <div class="divNumber">959.</div> <div class="p"> <table class="singleColumn"> <tr> <td> <div class="pN">2289</div> <div class="G">Caṇḍālaputtopi adhicca vede,</div> </td> </tr> <tr> <td> <div class="G">Bhāseyya mante kusalo matīmā;</div> </td> </tr> <tr> <td> <div class="G">Na tassa muddhāpi phaleyya sattadhā,</div> </td> </tr> <tr> <td> <div class="G">Mantā ime attavadhāya katā.</div> </td> </tr> </table> </div>
</div>
<div class="q" id="p_23J_2290"> <div class="divNumber">960.</div> <div class="p"> <table class="singleColumn"> <tr> <td> <div class="pN">2290</div> <div class="G">Vācākatā giddhikatā gahītā,</div> </td> </tr> <tr> <td> <div class="G">Dummocayā kabyapathānupannā;</div> </td> </tr> <tr> <td> <div class="G">Bālāna cittaṃ visame niviṭṭhaṃ,</div> </td> </tr> <tr> <td> <div class="G">Tadappapaññā abhisaddahanti.</div> </td> </tr> </table> </div>
</div>
<div class="q" id="p_23J_2291"> <div class="divNumber">961.</div> <div class="p"> <table class="singleColumn"> <tr> <td> <div class="pN">2291</div> <div class="G">Sīhassa byagghassa ca dīpino ca,</div> </td> </tr> <tr> <td> <div class="G">Na vijjatī porisiyaṃ balena;</div> </td> </tr> <tr> <td> <div class="G">Manussabhāvo ca gavaṃva pekkho,</div> </td> </tr> <tr> <td> <div class="G">Jātī hi tesaṃ asamā samānā.</div> </td> </tr> </table> </div>
</div>
<div class="q" id="p_23J_2292"> <div class="divNumber">962.</div> <div class="p"> <table class="singleColumn"> <tr> <td> <div class="pN">2292</div> <div class="G">Sace ca rājā pathaviṃ vijitvā,</div> </td> </tr> <tr> <td> <div class="G">Sajīvavā assavapārisajjo;</div> </td> </tr> <tr> <td> <div class="G">Sayameva so sattusaṅghaṃ vijeyya,</div> </td> </tr> <tr> <td> <div class="G">Tassappajā niccasukhī bhaveyya.</div> </td> </tr> </table> </div>
</div>
<div class="q" id="p_23J_2293"> <div class="divNumber">963.</div> <div class="p"> <table class="singleColumn"> <tr> <td> <div class="pN">2293</div> <div class="G">Khattiyamantā ca tayo ca vedā,</div> </td> </tr> <tr> <td> <div class="G">Atthena ete samakā bhavanti;</div> </td> </tr> <tr> <td> <div class="G">Tesañca atthaṃ avinicchinitvā,</div> </td> </tr> <tr> <td> <div class="G">Na bujjhatī oghapathaṃva channaṃ.</div> </td> </tr> </table> </div>
</div>
<div class="q" id="p_23J_2294"> <div class="divNumber">964.</div> <div class="p"> <table class="singleColumn"> <tr> <td> <div class="pN">2294</div> <div class="G">Khattiyamantā ca tayo ca vedā,</div> </td> </tr> <tr> <td> <div class="G">Atthena ete samakā bhavanti;</div> </td> </tr> <tr> <td> <div class="G">Lābho alābho ayaso yaso ca,</div> </td> </tr> <tr> <td> <div class="G">Sabbeva tesaṃ catunnañca dhammā.</div> </td> </tr> </table> </div>
</div>
<div class="q" id="p_23J_2295"> <div class="divNumber">965.</div> <div class="p"> <table class="singleColumn"> <tr> <td> <div class="pN">2295</div> <div class="G">Yathāpi ibbhā dhanadhaññahetu,</div> </td> </tr> <tr> <td> <div class="G">Kammāni karonti puthū pathabyā;</div> </td> </tr> <tr> <td> <div class="G">Tevijjasaṅghā ca tatheva ajja,</div> </td> </tr> <tr> <td> <div class="G">Kammāni karonti puthū pathabyā.</div> </td> </tr> </table> </div>
</div>
<div class="q" id="p_23J_2296"> <div class="divNumber">966.</div> <div class="p"> <table class="singleColumn"> <tr> <td> <div class="pN">2296</div> <div class="G">Ibbhehi ye te samakā bhavanti,</div> </td> </tr> <tr> <td> <div class="G">Niccussukā kāmaguṇesu yuttā;</div> </td> </tr> <tr> <td> <div class="G">Kammāni karonti puthū pathabyā,</div> </td> </tr> <tr> <td> <div class="G">Tadappapaññā dvirasaññurā te”.</div> </td> </tr> </table> </div>
</div>
<div class="CENTER" id="p_23J_2297">
<span class="pN">2297</span>( )</div>
<div class="q" id="p_23J_2298"> <div class="divNumber">967.</div> <div class="p"> <table class="singleColumn"> <tr> <td> <div class="pN">2298</div> <div class="G">“Kassa bherī mudiṅgā ca,</div> </td> </tr> <tr> <td> <div class="G">saṅkhāpaṇavadindimā;</div> </td> </tr> <tr> <td> <div class="G">Purato paṭipannāni,</div> </td> </tr> <tr> <td> <div class="G">hāsayantā rathesabhaṃ.</div> </td> </tr> </table> </div>
</div>
<div class="q" id="p_23J_2299"> <div class="divNumber">968.</div> <div class="p"> <table class="singleColumn"> <tr> <td> <div class="pN">2299</div> <div class="G">Kassa kañcanapaṭṭena,</div> </td> </tr> <tr> <td> <div class="G">puthunā vijjuvaṇṇinā;</div> </td> </tr> <tr> <td> <div class="G">Yuvā kalāpasannaddho,</div> </td> </tr> <tr> <td> <div class="G">ko eti siriyā jalaṃ.</div> </td> </tr> </table> </div>
</div>
<div class="q" id="p_23J_2300"> <div class="divNumber">969.</div> <div class="p"> <table class="singleColumn"> <tr> <td> <div class="pN">2300</div> <div class="G">Ukkāmukhapahaṭṭhaṃva,</div> </td> </tr> <tr> <td> <div class="G">khadiraṅgārasannibhaṃ;</div> </td> </tr> <tr> <td> <div class="G">Mukhañca rucirā bhāti,</div> </td> </tr> <tr> <td> <div class="G">ko eti siriyā jalaṃ.</div> </td> </tr> </table> </div>
</div>
<div class="q" id="p_23J_2301"> <div class="divNumber">970.</div> <div class="p"> <table class="singleColumn"> <tr> <td> <div class="pN">2301</div> <div class="G">Kassa jambonadaṃ chattaṃ,</div> </td> </tr> <tr> <td> <div class="G">sasalākaṃ manoramaṃ;</div> </td> </tr> <tr> <td> <div class="G">Ādiccaraṃsāvaraṇaṃ,</div> </td> </tr> <tr> <td> <div class="G">ko eti siriyā jalaṃ.</div> </td> </tr> </table> </div>
</div>
<div class="q" id="p_23J_2302"> <div class="divNumber">971.</div> <div class="p"> <table class="singleColumn"> <tr> <td> <div class="pN">2302</div> <div class="G">Kassa aṅgaṃ pariggayha,</div> </td> </tr> <tr> <td> <div class="G">vālabījanimuttamaṃ;</div> </td> </tr> <tr> <td> <div class="G">Ubhato varapuññassa,</div> </td> </tr> <tr> <td> <div class="G">muddhani uparūpari.</div> </td> </tr> </table> </div>
</div>
<div class="q" id="p_23J_2303"> <div class="divNumber">972.</div> <div class="p"> <table class="singleColumn"> <tr> <td> <div class="pN">2303</div> <div class="G">Kassa pekhuṇahatthāni,</div> </td> </tr> <tr> <td> <div class="G">citrāni ca mudūni ca;</div> </td> </tr> <tr> <td> <div class="G">Kañcanamaṇidaṇḍāni,</div> </td> </tr> <tr> <td> <div class="G">caranti dubhato mukhaṃ.</div> </td> </tr> </table> </div>
</div>
<div class="q" id="p_23J_2304"> <div class="divNumber">973.</div> <div class="p"> <table class="singleColumn"> <tr> <td> <div class="pN">2304</div> <div class="G">Khadiraṅgāravaṇṇābhā,</div> </td> </tr> <tr> <td> <div class="G">ukkāmukhapahaṃsitā;</div> </td> </tr> <tr> <td> <div class="G">Kassete kuṇḍalā vaggū,</div> </td> </tr> <tr> <td> <div class="G">sobhanti dubhato mukhaṃ.</div> </td> </tr> </table> </div>
</div>
<div class="q" id="p_23J_2305"> <div class="divNumber">974.</div> <div class="p"> <table class="singleColumn"> <tr> <td> <div class="pN">2305</div> <div class="G">Kassa vātena chupitā,</div> </td> </tr> <tr> <td> <div class="G">niddhantā mudukāḷakā;</div> </td> </tr> <tr> <td> <div class="G">Sobhayanti nalāṭantaṃ,</div> </td> </tr> <tr> <td> <div class="G">nabhā vijjurivuggatā.</div> </td> </tr> </table> </div>
</div>
<div class="q" id="p_23J_2306"> <div class="divNumber">975.</div> <div class="p"> <table class="singleColumn"> <tr> <td> <div class="pN">2306</div> <div class="G">Kassa etāni akkhīni,</div> </td> </tr> <tr> <td> <div class="G">āyatāni puthūni ca;</div> </td> </tr> <tr> <td> <div class="G">Ko sobhati visālakkho,</div> </td> </tr> <tr> <td> <div class="G">kassetaṃ uṇṇajaṃ mukhaṃ.</div> </td> </tr> </table> </div>
</div>
<div class="q" id="p_23J_2307"> <div class="divNumber">976.</div> <div class="p"> <table class="singleColumn"> <tr> <td> <div class="pN">2307</div> <div class="G">Kassete lapanajātā,</div> </td> </tr> <tr> <td> <div class="G">suddhā saṅkhavarūpamā;</div> </td> </tr> <tr> <td> <div class="G">Bhāsamānassa sobhanti,</div> </td> </tr> <tr> <td> <div class="G">dantā kuppilasādisā.</div> </td> </tr> </table> </div>
</div>
<div class="q" id="p_23J_2308"> <div class="divNumber">977.</div> <div class="p"> <table class="singleColumn"> <tr> <td> <div class="pN">2308</div> <div class="G">Kassa lākhārasasamā,</div> </td> </tr> <tr> <td> <div class="G">hatthapādā sukhedhitā;</div> </td> </tr> <tr> <td> <div class="G">Ko so bimboṭṭhasampanno,</div> </td> </tr> <tr> <td> <div class="G">divā sūriyova bhāsati.</div> </td> </tr> </table> </div>
</div>
<div class="q" id="p_23J_2309"> <div class="divNumber">978.</div> <div class="p"> <table class="singleColumn"> <tr> <td> <div class="pN">2309</div> <div class="G">Himaccaye himavati,</div> </td> </tr> <tr> <td> <div class="G">mahāsālova pupphito;</div> </td> </tr> <tr> <td> <div class="G">Ko so odātapāvāro,</div> </td> </tr> <tr> <td> <div class="G">jayaṃ indova sobhati.</div> </td> </tr> </table> </div>
</div>
<div class="q" id="p_23J_2310"> <div class="divNumber">979.</div> <div class="p"> <table class="singleColumn"> <tr> <td> <div class="pN">2310</div> <div class="G">Suvaṇṇapīḷakākiṇṇaṃ,</div> </td> </tr> <tr> <td> <div class="G">maṇidaṇḍavicittakaṃ;</div> </td> </tr> <tr> <td> <div class="G">Ko so parisamogayha,</div> </td> </tr> <tr> <td> <div class="G">īsaṃ khaggaṃ pamuñcati.</div> </td> </tr> </table> </div>
</div>
<div class="q" id="p_23J_2311"> <div class="divNumber">980.</div> <div class="p"> <table class="singleColumn"> <tr> <td> <div class="pN">2311</div> <div class="G">Suvaṇṇavikatā cittā,</div> </td> </tr> <tr> <td> <div class="G">sukatā cittasibbanā;</div> </td> </tr> <tr> <td> <div class="G">Ko so omuñcate pādā,</div> </td> </tr> <tr> <td> <div class="G">namo katvā mahesino”.</div> </td> </tr> </table> </div>
</div>
<div class="q" id="p_23J_2312"> <div class="divNumber">981.</div> <div class="p"> <table class="singleColumn"> <tr> <td> <div class="pN">2312</div> <div class="G">“Dhataraṭṭhā hi te nāgā,</div> </td> </tr> <tr> <td> <div class="G">iddhimanto yasassino;</div> </td> </tr> <tr> <td> <div class="G">Samuddajāya uppannā,</div> </td> </tr> <tr> <td> <div class="G">nāgā ete mahiddhikā”ti.</div> </td> </tr> </table> </div>
</div>
<div class="CENTER" id="p_23J_2313">
<span class="pN">2313</span>Bhūridattajātakaṃ chaṭṭhaṃ.</div>
</html>
