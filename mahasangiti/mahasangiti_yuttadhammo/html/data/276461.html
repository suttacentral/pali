<html>
<div class="i">1.5.3.2 Atthaṅgatasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Ovādavagga
</div>
<div class="h">
Atthaṅgatasikkhāpada
</div>
<div class="q" id="p_2V_517">
<div class="divNumber">
153.
</div>
<div class="p">
<span class="pN">517</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena therā bhikkhū bhikkhuniyo ovadanti pariyāyena. Tena kho pana samayena āyasmato cūḷapanthakassa pariyāyo hoti bhikkhuniyo ovadituṃ. Bhikkhuniyo evamāhaṃsu—  “na dāni ajja ovādo iddho bhavissati, taññeva dāni udānaṃ ayyo cūḷapanthako punappunaṃ bhaṇissatī”ti. Atha kho tā bhikkhuniyo yenāyasmā cūḷapanthako tenupasaṅkamiṃsu; upasaṅkamitvā āyasmantaṃ cūḷapanthakaṃ abhivādetvā ekamantaṃ nisīdiṃsu. Ekamantaṃ nisinnā kho tā bhikkhuniyo āyasmā cūḷapanthako etadavoca—  “samaggāttha, bhaginiyo”ti? “Samaggāmhāyyā”ti. “Vattanti, bhaginiyo, aṭṭha garudhammā”ti? “Vattantāyyā”ti. “Eso, bhaginiyo, ovādo”ti niyyādetvā imaṃ udānaṃ punappunaṃ abhāsi— 
</div>
</div>
<div class="q" id="p_2V_518">
<div class="p">
<table class="singleColumn">
	<tbody>
		<tr>
			<td>
			<div class="pN">
			518
			</div>
			<div class="G">
			“Adhicetaso appamajjato,
			</div>
			</td>
		</tr>
		<tr>
			<td>
			<div class="G">
			Munino monapathesu sikkhato;
			</div>
			</td>
		</tr>
		<tr>
			<td>
			<div class="G">
			Sokā na bhavanti tādino,
			</div>
			</td>
		</tr>
		<tr>
			<td>
			<div class="G">
			Upasantassa sadā satīmato”ti.
			</div>
			</td>
		</tr>
	</tbody>
</table>
</div>
</div>
<div class="q" id="p_2V_519">
<div class="p">
<span class="pN">519</span>Bhikkhuniyo evamāhaṃsu—  “nanu avocumhā—  na dāni ajja ovādo iddho bhavissati, taññeva dāni udānaṃ ayyo cūḷapanthako punappunaṃ bhaṇissatī”ti. Assosi kho āyasmā cūḷapanthako tāsaṃ bhikkhunīnaṃ imaṃ kathāsallāpaṃ. Atha kho āyasmā cūḷapanthako vehāsaṃ abbhuggantvā ākāse antalikkhe caṅkamatipi tiṭṭhatipi nisīdatipi seyyampi kappeti dhūmāyatipi pajjalatipi antaradhāyatipi, tañceva udānaṃ bhaṇati aññañca bahuṃ buddhavacanaṃ. Bhikkhuniyo evamāhaṃsu—  “acchariyaṃ vata bho, abbhutaṃ vata bho. Na vata no ito pubbe ovādo evaṃ iddho bhūtapubbo yathā ayyassa cūḷapanthakassā”ti. Atha kho āyasmā cūḷapanthako tā bhikkhuniyo yāva samandhakārā ovaditvā uyyojesi—  “gacchatha, bhaginiyo”ti.
</div>
</div>
<div class="q" id="p_2V_520">
<div class="p">
<span class="pN">520</span>Atha kho tā bhikkhuniyo nagaradvāre thakite bahinagare vasitvā kālasseva nagaraṃ pavisanti. Manussā ujjhāyanti khiyyanti vipācenti—  “abrahmacāriniyo imā bhikkhuniyo; ārāme bhikkhūhi saddhiṃ vasitvā idāni nagaraṃ pavisantī”ti.
</div>
</div>
<div class="q" id="p_2V_521">
<div class="p">
<span class="pN">521</span>Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma āyasmā cūḷapanthako atthaṅgate sūriye bhikkhuniyo ovadissatī”ti…pe…  “saccaṃ kira tvaṃ, cūḷapanthaka, atthaṅgate sūriye bhikkhuniyo ovadasī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tvaṃ, cūḷapanthaka, atthaṅgate sūriye bhikkhuniyo ovadissasi. Netaṃ, cūḷapanthaka, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_522">
<div class="divNumber">
154.
</div>
<div class="p">
<span class="pN">522</span><span class="bold">“Sammatopi ce bhikkhu atthaṅgate sūriye bhikkhuniyo ovadeyya, pācittiyan”</span>ti. (<span class="italic">22</span>:<span class="bold">71</span>)
</div>
</div>
<div class="q" id="p_2V_523">
<div class="divNumber">
155.
</div>
<div class="p">
<span class="pN">523</span><span class="bold">Sammato</span> nāma ñatticatutthena kammena sammato.
</div>
</div>
<div class="q" id="p_2V_524">
<div class="p">
<span class="pN">524</span><span class="bold">Atthaṅgate sūriye</span>ti oggate sūriye.
</div>
</div>
<div class="q" id="p_2V_525">
<div class="p">
<span class="pN">525</span><span class="bold">Bhikkhunī</span> nāma ubhatosaṃghe upasampannā.
</div>
</div>
<div class="q" id="p_2V_526">
<div class="p">
<span class="pN">526</span><span class="bold">Ovadeyyā</span>ti aṭṭhahi vā garudhammehi aññena vā dhammena ovadati, āpatti pācittiyassa.
</div>
</div>
<div class="q" id="p_2V_527">
<div class="divNumber">
156.
</div>
<div class="p">
<span class="pN">527</span>Atthaṅgate atthaṅgatasaññī ovadati, āpatti pācittiyassa. Atthaṅgate vematiko ovadati, āpatti pācittiyassa. Atthaṅgate anatthaṅgatasaññī ovadati, āpatti pācittiyassa.
</div>
</div>
<div class="q" id="p_2V_528">
<div class="p">
<span class="pN">528</span>Ekatoupasampannāya ovadati, āpatti dukkaṭassa. Anatthaṅgate atthaṅgatasaññī, āpatti dukkaṭassa. Anatthaṅgate vematiko, āpatti dukkaṭassa. Anatthaṅgate anatthaṅgatasaññī, anāpatti.
</div>
</div>
<div class="q" id="p_2V_529">
<div class="divNumber">
157.
</div>
<div class="p">
<span class="pN">529</span>Anāpatti—  uddesaṃ dento, paripucchaṃ dento, “osārehi ayyā”ti vuccamāno, osāreti, pañhaṃ pucchati, pañhaṃ puṭṭho katheti, aññassatthāya bhaṇantaṃ bhikkhuniyo suṇanti, sikkhamānāya sāmaṇeriyā, ummattakassa, ādikammikassāti.
</div>
</div>
<div class="CENTER" id="p_2V_530">
<span class="pN">530</span>Atthaṅgatasikkhāpadaṃ niṭṭhitaṃ dutiyaṃ.
</div>
</html>
