<html>
<div class="i">17.12 Dutiyasaṃghabhedakavagga</div>
<div class="h">Upālipañcaka</div>
<div class="h">Dutiyasaṃghabhedakavagga</div>
<div class="q" id="p_5V_2151"> <div class="divNumber">460.</div> <div class="p">
<span class="pN">2151</span>“Katihi nu kho, bhante, aṅgehi samannāgato saṃghabhedako na āpāyiko na nerayiko na kappaṭṭho na atekiccho”ti? </div>
</div>
<div class="q" id="p_5V_2152"> <div class="p">
<span class="pN">2152</span>“Pañcahupāli, aṅgehi samannāgato saṃghabhedako na āpāyiko na nerayiko na kappaṭṭho na atekiccho. Katamehi pañcahi? Idhupāli, bhikkhu adhammaṃ dhammoti dīpeti, dhammaṃ adhammoti dīpeti, avinayaṃ vinayoti dīpeti, vinayaṃ avinayoti dīpeti, avinidhāya diṭṭhiṃ kammena—  imehi kho, upāli, pañcahaṅgehi samannāgato saṃghabhedako na āpāyiko na nerayiko na kappaṭṭho na atekiccho. </div>
</div>
<div class="q" id="p_5V_2153"> <div class="p">
<span class="pN">2153</span>Aparehipi, upāli, pañcahaṅgehi samannāgato saṃghabhedako na āpāyiko na nerayiko na kappaṭṭho na atekiccho. Katamehi pañcahi? Idhupāli, bhikkhu adhammaṃ dhammoti dīpeti, dhammaṃ adhammoti dīpeti, avinayaṃ vinayoti dīpeti, vinayaṃ avinayoti dīpeti, avinidhāya diṭṭhiṃ uddesena—  imehi kho, upāli, pañcahaṅgehi samannāgato saṃghabhedako na āpāyiko na nerayiko na kappaṭṭho na atekiccho. </div>
</div>
<div class="q" id="p_5V_2154"> <div class="p">
<span class="pN">2154</span>Aparehipi, upāli, pañcahaṅgehi samannāgato saṃghabhedako na āpāyiko na nerayiko na kappaṭṭho na atekiccho. Katamehi pañcahi? Idhupāli, bhikkhu adhammaṃ dhammoti dīpeti, dhammaṃ adhammoti dīpeti, avinayaṃ vinayoti dīpeti, vinayaṃ avinayoti dīpeti, avinidhāya diṭṭhiṃ voharanto. Imehi kho, upāli, pañcahaṅgehi samannāgato saṃghabhedako na āpāyiko na nerayiko na kappaṭṭho na atekiccho. </div>
</div>
<div class="q" id="p_5V_2155"> <div class="p">
<span class="pN">2155</span>Aparehipi, upāli, pañcahaṅgehi samannāgato saṃghabhedako na āpāyiko na nerayiko na kappaṭṭho na atekiccho. Katamehi pañcahi? Idhupāli, bhikkhu adhammaṃ dhammoti dīpeti, dhammaṃ adhammoti dīpeti, avinayaṃ vinayoti dīpeti, vinayaṃ avinayoti dīpeti, avinidhāya diṭṭhiṃ anussāvanena—  imehi kho, upāli, pañcahaṅgehi samannāgato saṃghabhedako na āpāyiko na nerayiko na kappaṭṭho na atekiccho. </div>
</div>
<div class="q" id="p_5V_2156"> <div class="p">
<span class="pN">2156</span>Aparehipi, upāli, pañcahaṅgehi samannāgato saṃghabhedako na āpāyiko na nerayiko na kappaṭṭho na atekiccho. Katamehi pañcahi? Idhupāli, bhikkhu adhammaṃ dhammoti dīpeti, dhammaṃ adhammoti dīpeti, avinayaṃ vinayoti dīpeti, vinayaṃ avinayoti dīpeti, avinidhāya diṭṭhiṃ salākaggāhena—  imehi kho, upāli, pañcahaṅgehi samannāgato saṃghabhedako na āpāyiko na nerayiko na kappaṭṭho na atekiccho. </div>
</div>
<div class="q" id="p_5V_2157"> <div class="p">
<span class="pN">2157</span>Aparehipi, upāli, pañcahaṅgehi samannāgato saṃghabhedako na āpāyiko na nerayiko na kappaṭṭho na atekiccho. Katamehi pañcahi? Idhupāli, bhikkhu adhammaṃ dhammoti dīpeti, dhammaṃ adhammoti dīpeti, avinayaṃ vinayoti dīpeti, vinayaṃ avinayoti dīpeti, avinidhāya khantiṃ kammena…pe…  avinidhāya khantiṃ uddesena…pe…  avinidhāya khantiṃ voharanto…pe…  avinidhāya khantiṃ anussāvanena…pe…  avinidhāya khantiṃ salākaggāhena—  imehi kho, upāli, pañcahaṅgehi samannāgato saṃghabhedako na āpāyiko na nerayiko na kappaṭṭho na atekiccho. </div>
</div>
<div class="q" id="p_5V_2158"> <div class="p">
<span class="pN">2158</span>Aparehipi, upāli, pañcahaṅgehi samannāgato saṃghabhedako na āpāyiko na nerayiko na kappaṭṭho na atekiccho. Katamehi pañcahi? Idhupāli, bhikkhu adhammaṃ dhammoti dīpeti, dhammaṃ adhammoti dīpeti, avinayaṃ vinayoti dīpeti, vinayaṃ avinayoti dīpeti, avinidhāya ruciṃ kammena…pe…  avinidhāya ruciṃ uddesena…pe…  avinidhāya ruciṃ voharanto…pe…  avinidhāya ruciṃ anussāvanena…pe…  avinidhāya ruciṃ salākaggāhena—  imehi kho, upāli, pañcahaṅgehi samannāgato saṃghabhedako na āpāyiko na nerayiko na kappaṭṭho na atekiccho. </div>
</div>
<div class="q" id="p_5V_2159"> <div class="p">
<span class="pN">2159</span>Aparehipi, upāli, pañcahaṅgehi samannāgato saṃghabhedako na āpāyiko na nerayiko na kappaṭṭho na atekiccho. Katamehi pañcahi? Idhupāli, bhikkhu adhammaṃ dhammoti dīpeti, dhammaṃ adhammoti dīpeti, avinayaṃ vinayoti dīpeti, vinayaṃ avinayoti dīpeti, avinidhāya saññaṃ kammena…pe…  avinidhāya saññaṃ uddesena…pe…  avinidhāya saññaṃ voharanto…pe…  avinidhāya saññaṃ anussāvanena…pe…  avinidhāya saññaṃ salākaggāhena—  imehi kho, upāli, pañcahaṅgehi samannāgato saṃghabhedako na āpāyiko na nerayiko na kappaṭṭho na atekiccho”ti. </div>
</div>
<div class="CENTER" id="p_5V_2160">
<span class="pN">2160</span>Dutiyasaṃghabhedakavaggo niṭṭhito dvādasamo.</div>
<div class="SUMMARY" id="p_5V_2161">
<span class="pN">2161</span><span class="firstLetter">T</span>assuddānaṃ</div>
<div class="q" id="p_5V_2162"> <div class="p"> <table class="singleColumn"> <tr> <td> <div class="pN">2162</div> <div class="G">Avinidhāya diṭṭhiṃ kammena,</div> </td> </tr> <tr> <td> <div class="G">Uddese voharena ca;</div> </td> </tr> <tr> <td> <div class="G">Anussāvane salākena,</div> </td> </tr> <tr> <td> <div class="G">Pañcete diṭṭhinissitā;</div> </td> </tr> <tr> <td> <div class="G">Khantiṃ ruciñca saññañca,</div> </td> </tr> <tr> <td> <div class="G">Tayo te pañcadhā nayā.</div> </td> </tr> </table> </div>
</div>
<div class="q" id="p_5V_2163"> <div class="p"> <table class="singleColumn"> <tr> <td> <div class="pN">2163</div> <div class="G">Heṭṭhime kaṇhapakkhamhi,</div> </td> </tr> <tr> <td> <div class="G">samavīsati vidhī yathā;</div> </td> </tr> <tr> <td> <div class="G">Tatheva sukkapakkhamhi,</div> </td> </tr> <tr> <td> <div class="G">samavīsati jānathāti.</div> </td> </tr> </table> </div>
</div>
</html>
