<html>
<div class="i">4.3.7 Rāhulasutta</div>
<div class="h">Catutthapaṇṇāsaka</div>
<div class="h">Sañcetaniyavagga</div>
<div class="h">Rāhulasutta</div>
<div class="q" id="p_15A4_1069"> <div class="divNumber">177.</div> <div class="p">
<span class="pN">1069</span>Atha kho āyasmā rāhulo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho āyasmantaṃ rāhulaṃ bhagavā etadavoca—  </div>
</div>
<div class="q" id="p_15A4_1070"> <div class="p">
<span class="pN">1070</span>“Yā ca, rāhula, ajjhattikā pathavīdhātu yā ca bāhirā pathavīdhātu, pathavīdhāturevesā. ‘Taṃ netaṃ mama, nesohamasmi, na meso attā’ti, evametaṃ yathābhūtaṃ sammappaññāya daṭṭhabbaṃ. Evametaṃ yathābhūtaṃ sammappaññāya disvā pathavīdhātuyā nibbindati, pathavīdhātuyā cittaṃ virājeti. </div>
</div>
<div class="q" id="p_15A4_1071"> <div class="p">
<span class="pN">1071</span>Yā ca, rāhula, ajjhattikā āpodhātu yā ca bāhirā āpodhātu, āpodhāturevesā. ‘Taṃ netaṃ mama, nesohamasmi, na meso attā’ti, evametaṃ yathābhūtaṃ sammappaññāya daṭṭhabbaṃ. Evametaṃ yathābhūtaṃ sammappaññāya disvā āpodhātuyā nibbindati, āpodhātuyā cittaṃ virājeti. </div>
</div>
<div class="q" id="p_15A4_1072"> <div class="p">
<span class="pN">1072</span>Yā ca, rāhula, ajjhattikā tejodhātu yā ca bāhirā tejodhātu, tejodhāturevesā. ‘Taṃ netaṃ mama, nesohamasmi, na meso attā’ti, evametaṃ yathābhūtaṃ sammappaññāya daṭṭhabbaṃ. Evametaṃ yathābhūtaṃ sammappaññāya disvā tejodhātuyā nibbindati, tejodhātuyā cittaṃ virājeti. </div>
</div>
<div class="q" id="p_15A4_1073"> <div class="p">
<span class="pN">1073</span>Yā ca, rāhula, ajjhattikā vāyodhātu yā ca bāhirā vāyodhātu, vāyodhāturevesā. ‘Taṃ netaṃ mama, nesohamasmi, na meso attā’ti, evametaṃ yathābhūtaṃ sammappaññāya daṭṭhabbaṃ. Evametaṃ yathābhūtaṃ sammappaññāya disvā vāyodhātuyā nibbindati, vāyodhātuyā cittaṃ virājeti. </div>
</div>
<div class="q" id="p_15A4_1074"> <div class="p">
<span class="pN">1074</span>Yato kho, rāhula, bhikkhu imāsu catūsu dhātūsu nevattānaṃ na attaniyaṃ samanupassati, ayaṃ vuccati, rāhula, bhikkhu acchecchi taṇhaṃ, vivattayi saṃyojanaṃ, sammā mānābhisamayā antamakāsi dukkhassā”ti. </div>
</div>
<div class="CENTER" id="p_15A4_1075">
<span class="pN">1075</span>Sattamaṃ.</div>
</html>
