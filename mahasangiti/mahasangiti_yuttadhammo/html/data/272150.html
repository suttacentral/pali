<html>
<div class="i">11.3 Brahmadaṇḍakathā</div>
<div class="h">Pañcasatikakkhandhaka</div>
<div class="h">Brahmadaṇḍakathā</div>
<div class="q" id="p_4V_2209"> <div class="divNumber">445.</div> <div class="p">
<span class="pN">2209</span>Atha kho āyasmā ānando there bhikkhū etadavoca—  “bhagavā maṃ, bhante, parinibbānakāle evamāha—  ‘tena hānanda, saṃgho mamaccayena channassa bhikkhuno brahmadaṇḍaṃ āṇāpetū’”ti. “Pucchi pana tvaṃ, āvuso ānanda, bhagavantaṃ—  ‘katamo pana, bhante, brahmadaṇḍo’”ti? “Pucchiṃ khohaṃ, bhante, bhagavantaṃ—  ‘katamo pana, bhante, brahmadaṇḍo’ti? ‘Channo, ānanda, bhikkhu yaṃ iccheyya taṃ vadeyya. Bhikkhūhi channo bhikkhu neva vattabbo, na ovaditabbo, nānusāsitabbo’”ti. “Tena hāvuso ānanda, tvaṃyeva channassa bhikkhuno brahmadaṇḍaṃ āṇāpehī”ti. “Kathāhaṃ, bhante, channassa bhikkhuno brahmadaṇḍaṃ āṇāpemi, caṇḍo so bhikkhu pharuso”ti? “Tena hāvuso ānanda, bahukehi bhikkhūhi saddhiṃ gacchāhī”ti. “Evaṃ, bhante”ti kho āyasmā ānando therānaṃ bhikkhūnaṃ paṭissutvā mahatā bhikkhusaṃghena saddhiṃ pañcamattehi bhikkhusatehi nāvāya ujjavanikāya kosambiṃ ujjavi, nāvāya paccorohitvā rañño udenassa uyyānassa avidūre aññatarasmiṃ rukkhamūle nisīdi. Tena kho pana samayena rājā udeno uyyāne paricāresi saddhiṃ orodhena. Assosi kho rañño udenassa orodho—  “amhākaṃ kira ācariyo ayyo ānando uyyānassa avidūre aññatarasmiṃ rukkhamūle nisinno”ti. Atha kho rañño udenassa orodho rājānaṃ udenaṃ etadavoca—  “amhākaṃ kira, deva, ācariyo ayyo ānando uyyānassa avidūre aññatarasmiṃ rukkhamūle nisinno. Icchāma mayaṃ, deva, ayyaṃ ānandaṃ passitun”ti. “Tena hi tumhe samaṇaṃ ānandaṃ passathā”ti. </div>
</div>
<div class="q" id="p_4V_2210"> <div class="p">
<span class="pN">2210</span>Atha kho rañño udenassa orodho yenāyasmā ānando tenupasaṅkami, upasaṅkamitvā āyasmantaṃ ānandaṃ abhivādetvā ekamantaṃ nisīdi. Ekamantaṃ nisinnaṃ kho rañño udenassa orodhaṃ āyasmā ānando dhammiyā kathāya sandassesi samādapesi samuttejesi sampahaṃsesi. Atha kho rañño udenassa orodho āyasmatā ānandena dhammiyā kathāya sandassito samādapito samuttejito sampahaṃsito āyasmato ānandassa pañca uttarāsaṅgasatāni pādāsi. Atha kho rañño udenassa orodho āyasmato ānandassa bhāsitaṃ abhinanditvā anumoditvā uṭṭhāyāsanā āyasmantaṃ ānandaṃ abhivādetvā padakkhiṇaṃ katvā yena rājā udeno tenupasaṅkami. Addasā kho rājā udeno orodhaṃ dūratova āgacchantaṃ. Disvāna orodhaṃ etadavoca—  “api nu kho tumhe samaṇaṃ ānandaṃ passitthā”ti? “Apassimhā kho mayaṃ, deva, ayyaṃ ānandan”ti. “Api nu tumhe samaṇassa ānandassa kiñci adatthā”ti? “Adamhā kho mayaṃ, deva, ayyassa ānandassa pañca uttarāsaṅgasatānī”ti. Rājā udeno ujjhāyati khiyyati vipāceti—  “kathañhi nāma samaṇo ānando tāva bahuṃ cīvaraṃ paṭiggahessati. Dussavāṇijjaṃ vā samaṇo ānando karissati, paggāhikasālaṃ vā pasāressatī”ti. </div>
</div>
<div class="q" id="p_4V_2211"> <div class="p">
<span class="pN">2211</span>Atha kho rājā udeno yenāyasmā ānando tenupasaṅkami, upasaṅkamitvā āyasmatā ānandena saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho rājā udeno āyasmantaṃ ānandaṃ etadavoca—  “āgamā nu khvidha, bho ānanda, amhākaṃ orodho”ti? “Āgamāsi kho te idha, mahārāja, orodho”ti. “Api pana bhoto ānandassa kiñci adāsī”ti? “Adāsi kho me, mahārāja, pañca uttarāsaṅgasatānī”ti. “Kiṃ pana bhavaṃ ānando tāva bahuṃ cīvaraṃ karissatī”ti? “Ye te, mahārāja, bhikkhū dubbalacīvarā tehi saddhiṃ saṃvibhajissāmī”ti. “Yāni kho pana, bho ānanda, porāṇakāni dubbalacīvarāni tāni kathaṃ karissathā”ti? “Tāni, mahārāja, uttarattharaṇaṃ karissāmā”ti. “Yāni pana, bho ānanda, porāṇakāni uttarattharaṇāni tāni kathaṃ karissathā”ti? “Tāni, mahārāja, bhisicchaviyo karissāmā”ti. “Yā pana, bho ānanda, porāṇakā bhisicchaviyo tā kathaṃ karissathā”ti? “Tā, mahārāja, bhūmattharaṇaṃ karissāmā”ti. “Yāni pana, bho ānanda, porāṇakāni bhūmattharaṇāni tāni kathaṃ karissathā”ti? “Tāni, mahārāja, pādapuñchaniyo karissāmā”ti. “Yā pana, bho ānanda, porāṇakā pādapuñchaniyo tā kathaṃ karissathā”ti? “Tā, mahārāja, rajoharaṇaṃ karissāmā”ti. “Yāni pana, bho ānanda, porāṇakāni rajoharaṇāni tāni kathaṃ karissathā”ti? “Tāni, mahārāja, koṭṭetvā cikkhallena madditvā paribhaṇḍaṃ limpissāmā”ti. </div>
</div>
<div class="q" id="p_4V_2212"> <div class="p">
<span class="pN">2212</span>Atha kho rājā udeno—  “sabbevime samaṇā sakyaputtiyā yoniso upanenti, na kulavaṃ gamentī”ti—  āyasmato ānandassa aññānipi pañca dussasatāni pādāsi. Ayañcarahi āyasmato ānandassa paṭhamaṃ cīvarabhikkhā uppajji cīvarasahassaṃ. Atha kho āyasmā ānando yena ghositārāmo tenupasaṅkami, upasaṅkamitvā paññatte āsane nisīdi. Atha kho āyasmā channo yenāyasmā ānando tenupasaṅkami, upasaṅkamitvā āyasmantaṃ ānandaṃ abhivādetvā ekamantaṃ nisīdi. Ekamantaṃ nisinnaṃ kho āyasmantaṃ channaṃ āyasmā ānando etadavoca—  “saṃghena te, āvuso channa, brahmadaṇḍo āṇāpito”ti. </div>
</div>
<div class="q" id="p_4V_2213"> <div class="p">
<span class="pN">2213</span>“Katamo pana, bhante ānanda, brahmadaṇḍo āṇāpito”ti? “Tvaṃ, āvuso channa, bhikkhū yaṃ iccheyyāsi taṃ vadeyyāsi. Bhikkhūhi tvaṃ neva vattabbo, na ovaditabbo, nānusāsitabbo”ti. “Nanvāhaṃ, bhante ānanda, hato ettāvatā, yatohaṃ bhikkhūhi neva vattabbo, na ovaditabbo, nānusāsitabbo”ti tattheva mucchito papato. Atha kho āyasmā channo brahmadaṇḍena aṭṭīyamāno harāyamāno jigucchamāno eko vūpakaṭṭho appamatto ātāpī pahitatto viharanto nacirasseva—  yassatthāya kulaputtā sammadeva agārasmā anagāriyaṃ pabbajanti, tadanuttaraṃ—  brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi. “Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti abbhaññāsi. Aññataro ca panāyasmā channo arahataṃ ahosi. Atha kho āyasmā channo arahattaṃ patto yenāyasmā ānando tenupasaṅkami, upasaṅkamitvā āyasmantaṃ ānandaṃ etadavoca—  “paṭippassambhehi dāni me, bhante ānanda, brahmadaṇḍan”ti. “Yadaggena tayā, āvuso channa, arahattaṃ sacchikataṃ tadaggena te brahmadaṇḍo paṭippassaddho”ti. Imāya kho pana vinayasaṅgītiyā pañca bhikkhusatāni anūnāni anadhikāni ahesuṃ. Tasmā ayaṃ vinayasaṅgīti “pañcasatikā”ti vuccatīti. </div>
</div>
<div class="CENTER" id="p_4V_2214">
<span class="pN">2214</span>Pañcasatikakkhandhako ekādasamo.<br> Imamhi khandhake vatthū tevīsati.</div>
<div class="SUMMARY" id="p_4V_2215">
<span class="pN">2215</span><span class="firstLetter">T</span>assuddānaṃ</div>
<div class="q" id="p_4V_2216"> <div class="p"> <table class="singleColumn"> <tr> <td> <div class="pN">2216</div> <div class="G">Parinibbute sambuddhe,</div> </td> </tr> <tr> <td> <div class="G">thero kassapasavhayo;</div> </td> </tr> <tr> <td> <div class="G">Āmantayi bhikkhugaṇaṃ,</div> </td> </tr> <tr> <td> <div class="G">saddhammamanupālako.</div> </td> </tr> </table> </div>
</div>
<div class="q" id="p_4V_2217"> <div class="p"> <table class="singleColumn"> <tr> <td> <div class="pN">2217</div> <div class="G">Pāvāyaddhānamaggamhi,</div> </td> </tr> <tr> <td> <div class="G">subhaddena paveditaṃ;</div> </td> </tr> <tr> <td> <div class="G">Saṅgāyissāma saddhammaṃ,</div> </td> </tr> <tr> <td> <div class="G">adhammo pure dippati.</div> </td> </tr> </table> </div>
</div>
<div class="q" id="p_4V_2218"> <div class="p"> <table class="singleColumn"> <tr> <td> <div class="pN">2218</div> <div class="G">Ekenūna pañcasataṃ,</div> </td> </tr> <tr> <td> <div class="G">ānandampi ca uccini;</div> </td> </tr> <tr> <td> <div class="G">Dhammavinayasaṅgītiṃ,</div> </td> </tr> <tr> <td> <div class="G">vasanto guhamuttame.</div> </td> </tr> </table> </div>
</div>
<div class="q" id="p_4V_2219"> <div class="p"> <table class="singleColumn"> <tr> <td> <div class="pN">2219</div> <div class="G">Upāliṃ vinayaṃ pucchi,</div> </td> </tr> <tr> <td> <div class="G">suttantānandapaṇḍitaṃ;</div> </td> </tr> <tr> <td> <div class="G">Piṭakaṃ tīṇi saṅgītiṃ,</div> </td> </tr> <tr> <td> <div class="G">akaṃsu jinasāvakā.</div> </td> </tr> </table> </div>
</div>
<div class="q" id="p_4V_2220"> <div class="p"> <table class="singleColumn"> <tr> <td> <div class="pN">2220</div> <div class="G">Khuddānukhuddake nānā,</div> </td> </tr> <tr> <td> <div class="G">yathāpaññattivattanā;</div> </td> </tr> <tr> <td> <div class="G">Na pucchi akkamitvāna,</div> </td> </tr> <tr> <td> <div class="G">vandāpesi na yāci ca.</div> </td> </tr> </table> </div>
</div>
<div class="q" id="p_4V_2221"> <div class="p"> <table class="singleColumn"> <tr> <td> <div class="pN">2221</div> <div class="G">Pabbajjaṃ mātugāmassa,</div> </td> </tr> <tr> <td> <div class="G">saddhāya dukkaṭāni me;</div> </td> </tr> <tr> <td> <div class="G">Purāṇo brahmadaṇḍañca,</div> </td> </tr> <tr> <td> <div class="G">orodho udenena saha.</div> </td> </tr> </table> </div>
</div>
<div class="q" id="p_4V_2222"> <div class="p"> <table class="singleColumn"> <tr> <td> <div class="pN">2222</div> <div class="G">Tāva bahu dubbalañca,</div> </td> </tr> <tr> <td> <div class="G">uttarattharaṇā bhisi;</div> </td> </tr> <tr> <td> <div class="G">Bhūmattharaṇā puñchaniyo,</div> </td> </tr> <tr> <td> <div class="G">rajo cikkhallamaddanā.</div> </td> </tr> </table> </div>
</div>
<div class="q" id="p_4V_2223"> <div class="p"> <table class="singleColumn"> <tr> <td> <div class="pN">2223</div> <div class="G">Sahassacīvaraṃ uppajji,</div> </td> </tr> <tr> <td> <div class="G">paṭhamānandasavhayo;</div> </td> </tr> <tr> <td> <div class="G">Tajjito brahmadaṇḍena,</div> </td> </tr> <tr> <td> <div class="G">catussaccaṃ apāpuṇi;</div> </td> </tr> <tr> <td> <div class="G">Vasībhūtā pañcasatā,</div> </td> </tr> <tr> <td> <div class="G">tasmā pañcasatī iti.</div> </td> </tr> </table> </div>
</div>
<div class="ENDH3" id="p_4V_2224">
<span class="pN">2224</span>Pañcasatikakkhandhako niṭṭhito.</div>
</html>
