<html>
<div class="i">1.5.9 Paṭhamaidhalokikasutta</div>
<div class="h">Paṭhamapaṇṇāsaka</div>
<div class="h">Uposathavagga</div>
<div class="h">Paṭhamaidhalokikasutta</div>
<div class="q" id="p_17A8_489"> <div class="divNumber">49.</div> <div class="p">
<span class="pN">489</span>Ekaṃ samayaṃ bhagavā sāvatthiyaṃ viharati pubbārāme migāramātupāsāde. Atha kho visākhā migāramātā yena bhagavā tenupasaṅkami…pe… . Ekamantaṃ nisinnaṃ kho visākhaṃ migāramātaraṃ bhagavā etadavoca—  </div>
</div>
<div class="q" id="p_17A8_490"> <div class="p">
<span class="pN">490</span>“Catūhi kho, visākhe, dhammehi samannāgato mātugāmo idhalokavijayāya paṭipanno hoti, ayaṃsa loko āraddho hoti. Katamehi catūhi? Idha, visākhe, mātugāmo susaṃvihitakammanto hoti, saṅgahitaparijano, bhattu manāpaṃ carati, sambhataṃ anurakkhati. </div>
</div>
<div class="q" id="p_17A8_491"> <div class="p">
<span class="pN">491</span>Kathañca, visākhe, mātugāmo susaṃvihitakammanto hoti? Idha, visākhe, mātugāmo ye te bhattu abbhantarā kammantā—  uṇṇāti vā kappāsāti vā—  tattha dakkhā hoti analasā tatrupāyāya vīmaṃsāya samannāgatā alaṃ kātuṃ alaṃ saṃvidhātuṃ. Evaṃ kho, visākhe, mātugāmo susaṃvihitakammanto hoti. (1) </div>
</div>
<div class="q" id="p_17A8_492"> <div class="p">
<span class="pN">492</span>Kathañca, visākhe, mātugāmo saṅgahitaparijano hoti? Idha, visākhe, mātugāmo yo so bhattu abbhantaro antojano—  dāsāti vā pessāti vā kammakarāti vā—  tesaṃ katañca katato jānāti akatañca akatato jānāti, gilānakānañca balābalaṃ jānāti khādanīyaṃ bhojanīyañcassa paccaṃsena saṃvibhajati. Evaṃ kho, visākhe, mātugāmo saṅgahitaparijano hoti. (2) </div>
</div>
<div class="q" id="p_17A8_493"> <div class="p">
<span class="pN">493</span>Kathañca, visākhe, mātugāmo bhattu manāpaṃ carati? Idha, visākhe, mātugāmo yaṃ bhattu amanāpasaṅkhātaṃ taṃ jīvitahetupi na ajjhācarati. Evaṃ kho, visākhe, mātugāmo bhattu manāpaṃ carati. (3) </div>
</div>
<div class="q" id="p_17A8_494"> <div class="p">
<span class="pN">494</span>Kathañca, visākhe, mātugāmo sambhataṃ anurakkhati? Idha, visākhe, mātugāmo yaṃ bhattā āharati dhanaṃ vā dhaññaṃ vā rajataṃ vā jātarūpaṃ vā taṃ ārakkhena guttiyā sampādeti, tattha ca hoti adhuttī athenī asoṇḍī avināsikā. Evaṃ kho, visākhe, mātugāmo sambhataṃ anurakkhati. Imehi kho, visākhe, catūhi dhammehi samannāgato mātugāmo idhalokavijayāya paṭipanno hoti, ayaṃsa loko āraddho hoti. (4) </div>
</div>
<div class="q" id="p_17A8_495"> <div class="p">
<span class="pN">495</span>Catūhi kho, visākhe, dhammehi samannāgato mātugāmo paralokavijayāya paṭipanno hoti, paraloko āraddho hoti. Katamehi catūhi? Idha, visākhe, mātugāmo saddhāsampanno hoti, sīlasampanno hoti, cāgasampanno hoti, paññāsampanno hoti. </div>
</div>
<div class="q" id="p_17A8_496"> <div class="p">
<span class="pN">496</span>Kathañca, visākhe, mātugāmo saddhāsampanno hoti? Idha, visākhe, mātugāmo saddho hoti, saddahati tathāgatassa bodhiṃ—  ‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti. Evaṃ kho, visākhe, mātugāmo saddhāsampanno hoti. (5) </div>
</div>
<div class="q" id="p_17A8_497"> <div class="p">
<span class="pN">497</span>Kathañca, visākhe, mātugāmo sīlasampanno hoti? Idha, visākhe, mātugāmo pāṇātipātā paṭivirato hoti…pe…  surāmerayamajjapamādaṭṭhānā paṭivirato hoti. Evaṃ kho, visākhe, mātugāmo sīlasampanno hoti. (6) </div>
</div>
<div class="q" id="p_17A8_498"> <div class="p">
<span class="pN">498</span>Kathañca, visākhe, mātugāmo cāgasampanno hoti? Idha, visākhe, mātugāmo vigatamalamaccherena cetasā agāraṃ ajjhāvasati muttacāgā payatapāṇinī vossaggaratā yācayogā dānasaṃvibhāgaratā. Evaṃ kho, visākhe, mātugāmo cāgasampanno hoti. (7) </div>
</div>
<div class="q" id="p_17A8_499"> <div class="p">
<span class="pN">499</span>Kathañca, visākhe, mātugāmo paññāsampanno hoti? Idha, visākhe, mātugāmo paññavā hoti…pe…  evaṃ kho, visākhe, mātugāmo paññāsampanno hoti. (8) </div>
</div>
<div class="q" id="p_17A8_500"> <div class="p">
<span class="pN">500</span>Imehi kho, visākhe, catūhi dhammehi samannāgato mātugāmo paralokavijayāya paṭipanno hoti, paraloko āraddho hotīti. </div>
</div>
<div class="q" id="p_17A8_501"> <div class="p"> <table class="singleColumn"> <tr> <td> <div class="pN">501</div> <div class="G">Susaṃvihitakammantā,</div> </td> </tr> <tr> <td> <div class="G">saṅgahitaparijjanā;</div> </td> </tr> <tr> <td> <div class="G">Bhattu manāpaṃ carati,</div> </td> </tr> <tr> <td> <div class="G">sambhataṃ anurakkhati.</div> </td> </tr> </table> </div>
</div>
<div class="q" id="p_17A8_502"> <div class="p"> <table class="singleColumn"> <tr> <td> <div class="pN">502</div> <div class="G">Saddhā sīlena sampannā,</div> </td> </tr> <tr> <td> <div class="G">vadaññū vītamaccharā;</div> </td> </tr> <tr> <td> <div class="G">Niccaṃ maggaṃ visodheti,</div> </td> </tr> <tr> <td> <div class="G">sotthānaṃ samparāyikaṃ.</div> </td> </tr> </table> </div>
</div>
<div class="q" id="p_17A8_503"> <div class="p"> <table class="singleColumn"> <tr> <td> <div class="pN">503</div> <div class="G">Iccete aṭṭha dhammā ca,</div> </td> </tr> <tr> <td> <div class="G">yassā vijjanti nāriyā;</div> </td> </tr> <tr> <td> <div class="G">Tampi sīlavatiṃ āhu,</div> </td> </tr> <tr> <td> <div class="G">dhammaṭṭhaṃ saccavādiniṃ.</div> </td> </tr> </table> </div>
</div>
<div class="q" id="p_17A8_504"> <div class="p"> <table class="singleColumn"> <tr> <td> <div class="pN">504</div> <div class="G">Soḷasākārasampannā,</div> </td> </tr> <tr> <td> <div class="G">Aṭṭhaṅgasusamāgatā;</div> </td> </tr> <tr> <td> <div class="G">Tādisī sīlavatī upāsikā,</div> </td> </tr> <tr> <td> <div class="G">Upapajjati devalokaṃ manāpan”ti.</div> </td> </tr> </table> </div>
</div>
<div class="CENTER" id="p_17A8_505">
<span class="pN">505</span>Navamaṃ.</div>
</html>
