<html>
<div class="i">2.4.1.7 Āmakadhaññasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Lasuṇavagga</div>
<div class="h">Āmakadhaññasikkhāpada</div>
<div class="q" id="p_2V_2623"> <div class="divNumber">820.</div> <div class="p">
<span class="pN">2623</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhikkhuniyo sassakāle āmakadhaññaṃ viññāpetvā nagaraṃ atiharanti dvāraṭṭhāne—  “dethāyye, bhāgan”ti. Palibundhetvā muñciṃsu. </div>
</div>
<div class="q" id="p_2V_2624"> <div class="p">
<span class="pN">2624</span>Atha kho tā bhikkhuniyo upassayaṃ gantvā bhikkhunīnaṃ etamatthaṃ ārocesuṃ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhuniyo āmakadhaññaṃ viññāpessantī”ti…pe…  “saccaṃ kira, bhikkhave, bhikkhuniyo āmakadhaññaṃ viññāpentī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhuniyo āmakadhaññaṃ viññāpessanti. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  </div>
</div>
<div class="q" id="p_2V_2625"> <div class="divNumber">821.</div> <div class="p">
<span class="pN">2625</span><span class="bold">“Yā pana bhikkhunī āmakadhaññaṃ viññatvā vā viññāpetvā vā bhajjitvā vā bhajjāpetvā vā koṭṭetvā vā koṭṭāpetvā vā pacitvā vā pacāpetvā vā bhuñjeyya, pācittiyan”</span>ti. (<span class="italic">7</span>:<span class="bold">62</span>) </div>
</div>
<div class="q" id="p_2V_2626"> <div class="divNumber">822.</div> <div class="p">
<span class="pN">2626</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṃ imasmiṃ atthe adhippetā bhikkhunīti. </div>
</div>
<div class="q" id="p_2V_2627"> <div class="p">
<span class="pN">2627</span><span class="bold">Āmakadhaññaṃ</span> nāma sāli vīhi yavo godhumo kaṅgu varako kudrusako. </div>
</div>
<div class="q" id="p_2V_2628"> <div class="p">
<span class="pN">2628</span><span class="bold">Viññatvā</span>ti sayaṃ viññatvā. <span class="bold">Viññāpetvā</span>ti aññaṃ viññāpetvā. </div>
</div>
<div class="q" id="p_2V_2629"> <div class="p">
<span class="pN">2629</span><span class="bold">Bhajjitvā</span>ti sayaṃ bhajjitvā. <span class="bold">Bhajjāpetvā</span>ti aññaṃ bhajjāpetvā. </div>
</div>
<div class="q" id="p_2V_2630"> <div class="p">
<span class="pN">2630</span><span class="bold">Koṭṭetvā</span>ti sayaṃ koṭṭetvā. <span class="bold">Koṭṭāpetvā</span>ti aññaṃ koṭṭāpetvā. </div>
</div>
<div class="q" id="p_2V_2631"> <div class="p">
<span class="pN">2631</span><span class="bold">Pacitvā</span>ti sayaṃ pacitvā. <span class="bold">Pacāpetvā</span>ti aññaṃ pacāpetvā. </div>
</div>
<div class="q" id="p_2V_2632"> <div class="p">
<span class="pN">2632</span>“Bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti pācittiyassa. </div>
</div>
<div class="q" id="p_2V_2633"> <div class="divNumber">823.</div> <div class="p">
<span class="pN">2633</span>Anāpatti—  ābādhapaccayā, aparaṇṇaṃ viññāpeti, ummattikāya, ādikammikāyāti. </div>
</div>
<div class="CENTER" id="p_2V_2634">
<span class="pN">2634</span>Sattamasikkhāpadaṃ niṭṭhitaṃ.</div>
</html>
