<html>
<div class="i">4.1.12 Otaraṇahāravibhaṅga</div>
<div class="h">Paṭiniddesavāra</div>
<div class="h">Vibhaṅga</div>
<div class="h">Otaraṇahāravibhaṅga</div>
<div class="q" id="p_27Ne_327"> <div class="divNumber">42.</div> <div class="p">
<span class="pN">327</span>Tattha katamo otaraṇo hāro? “Yo ca paṭiccuppādo”ti. </div>
</div>
<div class="q" id="p_27Ne_328"> <div class="p"> <table class="singleColumn"> <tr> <td> <div class="pN">328</div> <div class="G">“Uddhaṃ adho sabbadhi vippamutto,</div> </td> </tr> <tr> <td> <div class="G">Ayaṃ ahasmīti anānupassī;</div> </td> </tr> <tr> <td> <div class="G">Evaṃ vimutto udatāri oghaṃ,</div> </td> </tr> <tr> <td> <div class="G">Atiṇṇapubbaṃ apunabbhavāyā”ti.</div> </td> </tr> </table> </div>
</div>
<div class="q" id="p_27Ne_329"> <div class="p">
<span class="pN">329</span><span class="bold">“Uddhan”</span>ti rūpadhātu ca arūpadhātu ca. <span class="bold">“Adho”</span>ti kāmadhātu. <span class="bold">“Sabbadhi vippamutto”</span>ti tedhātuke ayaṃ asekkhāvimutti. Tāniyeva asekkhāni pañcindriyāni, ayaṃ indriyehi otaraṇā. </div>
</div>
<div class="q" id="p_27Ne_330"> <div class="p">
<span class="pN">330</span>Tāniyeva asekkhāni pañcindriyāni vijjā, vijjuppādā avijjānirodho, avijjānirodhā saṅkhāranirodho, saṅkhāranirodhā viññāṇanirodho, viññāṇanirodhā nāmarūpanirodho, nāmarūpanirodhā saḷāyatananirodho, saḷāyatananirodhā phassanirodho, phassanirodhā vedanānirodho, vedanānirodhā taṇhānirodho, taṇhānirodhā upādānanirodho, upādānanirodhā bhavanirodho, bhavanirodhā jātinirodho, jātinirodhā jarāmaraṇaṃ sokaparidevadukkhadomanassupāyāsā nirujjhanti. Evametassa kevalassa dukkhakkhandhassa nirodho hoti. Ayaṃ paṭiccasamuppādehi otaraṇā. </div>
</div>
<div class="q" id="p_27Ne_331"> <div class="p">
<span class="pN">331</span>Tāniyeva asekkhāni pañcindriyāni tīhi khandhehi saṅgahitāni—  sīlakkhandhena samādhikkhandhena paññākkhandhena, ayaṃ khandhehi otaraṇā. </div>
</div>
<div class="q" id="p_27Ne_332"> <div class="p">
<span class="pN">332</span>Tāniyeva asekkhāni pañcindriyāni saṅkhārapariyāpannāni ye saṅkhārā anāsavā, no ca bhavaṅgā, te saṅkhārā dhammadhātusaṅgahitā. Ayaṃ dhātūhi otaraṇā. </div>
</div>
<div class="q" id="p_27Ne_333"> <div class="p">
<span class="pN">333</span>Sā dhammadhātu dhammāyatanapariyāpannā, yaṃ āyatanaṃ anāsavaṃ, no ca bhavaṅgaṃ. Ayaṃ āyatanehi otaraṇā. </div>
</div>
<div class="q" id="p_27Ne_334"> <div class="p">
<span class="pN">334</span>“Ayaṃ ahasmīti anānupassī”ti ayaṃ sakkāyadiṭṭhiyā samugghāto, sā sekkhāvimutti, tāniyeva sekkhāni pañcindriyāni. Ayaṃ indriyehi otaraṇā. </div>
</div>
<div class="q" id="p_27Ne_335"> <div class="p">
<span class="pN">335</span>Tāniyeva sekkhāni pañcindriyāni vijjā, vijjuppādā avijjānirodho, avijjānirodhā saṅkhāranirodho, evaṃ sabbo paṭiccasamuppādo. Ayaṃ paṭiccasamuppādehi otaraṇā. </div>
</div>
<div class="q" id="p_27Ne_336"> <div class="p">
<span class="pN">336</span>Sāyeva vijjā paññākkhandho. Ayaṃ khandhehi otaraṇā. </div>
</div>
<div class="q" id="p_27Ne_337"> <div class="p">
<span class="pN">337</span>Sāyeva vijjā saṅkhārapariyāpannā, ye saṅkhārā anāsavā, no ca bhavaṅgā, te saṅkhārā dhammadhātusaṅgahitā, ayaṃ dhātūhi otaraṇā. </div>
</div>
<div class="q" id="p_27Ne_338"> <div class="p">
<span class="pN">338</span>Sā dhammadhātu dhammāyatanapariyāpannā, yaṃ āyatanaṃ anāsavaṃ, no ca bhavaṅgaṃ, ayaṃ āyatanehi otaraṇā. </div>
</div>
<div class="q" id="p_27Ne_339"> <div class="p">
<span class="pN">339</span>Sekkhāya ca vimuttiyā asekkhāya ca vimuttiyā vimutto udatāri oghaṃ atiṇṇapubbaṃ apunabbhavāya. Tenāha bhagavā “uddhaṃ adho”ti. </div>
</div>
<div class="q" id="p_27Ne_340"> <div class="divNumber">43.</div> <div class="p">
<span class="pN">340</span>“Nissitassa calitaṃ, anissitassa calitaṃ natthi, calite asati passaddhi, passaddhiyā sati nati na hoti, natiyā asati āgatigati na hoti, āgatigatiyā asati cutūpapāto na hoti, cutūpapāte asati nevidha na huraṃ na ubhayamantarena esevanto dukkhassā”ti. </div>
</div>
<div class="q" id="p_27Ne_341"> <div class="p">
<span class="pN">341</span><span class="bold">“Nissitassa calitan”</span>ti nissayo nāma duvidho taṇhānissayo ca diṭṭhinissayo ca. Tattha yā rattassa cetanā, ayaṃ taṇhānissayo; yā mūḷhassa cetanā, ayaṃ diṭṭhinissayo. Cetanā pana saṅkhārā, saṅkhārapaccayā viññāṇaṃ, viññāṇapaccayā nāmarūpaṃ, evaṃ sabbo paṭiccasamuppādo. Ayaṃ paṭiccasamuppādehi otaraṇā. </div>
</div>
<div class="q" id="p_27Ne_342"> <div class="p">
<span class="pN">342</span>Tattha yā rattassa vedanā, ayaṃ sukhā vedanā. Yā sammūḷhassa vedanā, ayaṃ adukkhamasukhā vedanā, imā dve vedanā vedanākkhandho. Ayaṃ khandhehi otaraṇā. </div>
</div>
<div class="q" id="p_27Ne_343"> <div class="p">
<span class="pN">343</span>Tattha sukhā vedanā dve indriyāni sukhindriyaṃ somanassindriyañca, adukkhamasukhā vedanā upekkhindriyaṃ. Ayaṃ indriyehi otaraṇā. </div>
</div>
<div class="q" id="p_27Ne_344"> <div class="p">
<span class="pN">344</span>Tāniyeva indriyāni saṅkhārapariyāpannāni, ye saṅkhārā sāsavā bhavaṅgā, te saṅkhārā dhammadhātusaṅgahitā. Ayaṃ dhātūhi otaraṇā. </div>
</div>
<div class="q" id="p_27Ne_345"> <div class="p">
<span class="pN">345</span>Sā dhammadhātu dhammāyatanapariyāpannā, yaṃ āyatanaṃ sāsavaṃ bhavaṅgaṃ, ayaṃ āyatanehi otaraṇā. </div>
</div>
<div class="q" id="p_27Ne_346"> <div class="p">
<span class="pN">346</span><span class="bold">“Anissitassa calitaṃ natthī”</span>ti samathavasena vā taṇhāya anissito vipassanāvasena vā diṭṭhiyā anissito. Yā vipassanā ayaṃ vijjā, vijjuppādā avijjānirodho, avijjānirodhā saṅkhāranirodho, saṅkhāranirodhā viññāṇanirodho, evaṃ sabbo paṭiccasamuppādo. Ayaṃ paṭiccasamuppādehi otaraṇā. </div>
</div>
<div class="q" id="p_27Ne_347"> <div class="p">
<span class="pN">347</span>Sāyeva vipassanā paññākkhandho. Ayaṃ khandhehi otaraṇā. </div>
</div>
<div class="q" id="p_27Ne_348"> <div class="p">
<span class="pN">348</span>Sāyeva vipassanā dve indriyāni—  vīriyindriyañca paññindriyañca. Ayaṃ indriyehi otaraṇā. </div>
</div>
<div class="q" id="p_27Ne_349"> <div class="p">
<span class="pN">349</span>Sāyeva vipassanā saṅkhārapariyāpannā, ye saṅkhārā anāsavā, no ca bhavaṅgā, te saṅkhārā dhammadhātusaṅgahitā. Ayaṃ dhātūhi otaraṇā. </div>
</div>
<div class="q" id="p_27Ne_350"> <div class="p">
<span class="pN">350</span>Sā dhammadhātu dhammāyatanapariyāpannā, yaṃ āyatanaṃ anāsavaṃ, no ca bhavaṅgaṃ. Ayaṃ āyatanehi otaraṇā. </div>
</div>
<div class="q" id="p_27Ne_351"> <div class="p">
<span class="pN">351</span><span class="bold">“Passaddhiyā satī”</span>ti duvidhā passaddhi kāyikā ca cetasikā ca. Yaṃ kāyikaṃ sukhaṃ, ayaṃ kāyapassaddhi. Yaṃ cetasikaṃ sukhaṃ, ayaṃ cetasikā passaddhi. Passaddhakāyo sukhaṃ vediyati, sukhino cittaṃ samādhiyati, samāhito yathābhūtaṃ pajānāti, yathābhūtaṃ pajānanto nibbindati, nibbindanto virajjati, virāgā vimuccati, vimuttasmiṃ “vimuttam”iti ñāṇaṃ hoti, “khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti pajānāti. So na namati rūpesu, na saddesu, na gandhesu, na rasesu, na phoṭṭhabbesu, na dhammesu khayā rāgassa khayā dosassa khayā mohassa yena rūpena tathāgataṃ tiṭṭhantaṃ carantaṃ paññāpayamāno paññāpeyya, tassa rūpassa khayā virāgā nirodhā cāgā paṭinissaggā rūpasaṅkhaye vimutto, tathāgato atthītipi na upeti, natthītipi na upeti, atthi natthītipi na upeti, nevatthi no natthītipi na upeti. Atha kho gambhīro appameyyo asaṅkheyyo nibbutotiyeva saṅkhaṃ gacchati khayā rāgassa, khayā dosassa, khayā mohassa. </div>
</div>
<div class="q" id="p_27Ne_352"> <div class="p">
<span class="pN">352</span>Yāya vedanāya…pe…  yāya saññāya. Yehi saṅkhārehi. Yena viññāṇena tathāgataṃ tiṭṭhantaṃ carantaṃ paññāpayamāno paññāpeyya, tassa viññāṇassa khayā virāgā nirodhā cāgā paṭinissaggā viññāṇasaṅkhaye vimutto, tathāgato atthītipi na upeti, natthītipi na upeti, atthi natthītipi na upeti, nevatthi no natthītipi na upeti. Atha kho gambhīro appameyyo asaṅkheyyo nibbutotiyeva saṅkhaṃ gacchati khayā rāgassa, khayā dosassa, khayā mohassa. <span class="bold">“Āgatī”</span>ti idhāgati. <span class="bold">“Gatī”</span>ti peccabhavo. Āgatigatīpi na bhavanti, <span class="bold">“nevidhā”</span>ti chasu ajjhattikesu āyatanesu. <span class="bold">“Na huran”</span>ti chasu bāhiresu āyatanesu. “Na ubhayamantarenā”ti phassasamuditesu dhammesu attānaṃ na passati. <span class="bold">“Esevanto dukkhassā”</span>ti paṭiccasamuppādo. So duvidho lokiyo ca lokuttaro ca. Tattha lokiyo avijjāpaccayā saṅkhārā, yāva jarāmaraṇā. Lokuttaro sīlavato avippaṭisāro jāyati, yāva nāparaṃ itthattāyāti pajānāti. Tenāha bhagavā “nissitassa calitaṃ anissitassa calitaṃ natthi…pe…  esevanto dukkhassā”ti. </div>
</div>
<div class="q" id="p_27Ne_353"> <div class="divNumber">44.</div> <div class="p"> <table class="singleColumn"> <tr> <td> <div class="pN">353</div> <div class="G">“Ye keci sokā paridevitā vā,</div> </td> </tr> <tr> <td> <div class="G">Dukkhā ca lokasmimanekarūpā;</div> </td> </tr> <tr> <td> <div class="G">Piyaṃ paṭiccappabhavanti ete,</div> </td> </tr> <tr> <td> <div class="G">Piye asante na bhavanti ete.</div> </td> </tr> </table> </div>
</div>
<div class="q" id="p_27Ne_354"> <div class="p"> <table class="singleColumn"> <tr> <td> <div class="pN">354</div> <div class="G">Tasmā hi te sukhino vītasokā,</div> </td> </tr> <tr> <td> <div class="G">Yesaṃ piyaṃ natthi kuhiñci loke;</div> </td> </tr> <tr> <td> <div class="G">Tasmā asokaṃ virajaṃ patthayāno,</div> </td> </tr> <tr> <td> <div class="G">Piyaṃ na kayirātha kuhiñci loke”ti.</div> </td> </tr> </table> </div>
</div>
<div class="q" id="p_27Ne_355"> <div class="p">
<span class="pN">355</span>“Ye keci sokā paridevitā vā, dukkhā ca lokasmimanekarūpā piyaṃ paṭiccappabhavanti ete”ti—  ayaṃ dukkhā vedanā. “Piye asante na bhavanti ete”ti—  ayaṃ sukhā vedanā. Vedanā vedanākkhandho. Ayaṃ khandhehi otaraṇā. </div>
</div>
<div class="q" id="p_27Ne_356"> <div class="p">
<span class="pN">356</span>Vedanāpaccayā taṇhā, taṇhāpaccayā upādānaṃ, upādānapaccayā bhavo, bhavapaccayā jāti, jātipaccayā jarāmaraṇaṃ, evaṃ sabbaṃ. Ayaṃ paṭiccasamuppādehi otaraṇā. </div>
</div>
<div class="q" id="p_27Ne_357"> <div class="p">
<span class="pN">357</span>Tattha sukhā vedanā dve indriyāni—  sukhindriyaṃ somanassindriyañca. Dukkhā vedanā dve indriyāni—  dukkhindriyaṃ domanassindriyañca. Ayaṃ indriyehi otaraṇā. </div>
</div>
<div class="q" id="p_27Ne_358"> <div class="p">
<span class="pN">358</span>Tāniyeva indriyāni saṅkhārapariyāpannāni, ye saṅkhārā sāsavā bhavaṅgā, te saṅkhārā dhammadhātusaṅgahitā. Ayaṃ dhātūhi otaraṇā. </div>
</div>
<div class="q" id="p_27Ne_359"> <div class="p">
<span class="pN">359</span>Sā dhammadhātu dhammāyatanapariyāpannā, yaṃ āyatanaṃ sāsavaṃ bhavaṅgaṃ. Ayaṃ āyatanehi otaraṇā. </div>
</div>
<div class="q" id="p_27Ne_360"> <div class="p"> <table class="singleColumn"> <tr> <td> <div class="pN">360</div> <div class="G">“Tasmā hi te sukhino vītasokā,</div> </td> </tr> <tr> <td> <div class="G">Yesaṃ piyaṃ natthi kuhiñci loke;</div> </td> </tr> <tr> <td> <div class="G">Tasmā asokaṃ virajaṃ patthayāno,</div> </td> </tr> <tr> <td> <div class="G">Piyaṃ na kayirātha kuhiñci loke”ti.</div> </td> </tr> </table> </div>
</div>
<div class="q" id="p_27Ne_361"> <div class="p">
<span class="pN">361</span>Idaṃ taṇhāpahānaṃ. Taṇhānirodhā upādānanirodho, upādānanirodhā bhavanirodho, evaṃ sabbaṃ. Ayaṃ paṭiccasamuppādehi otaraṇā. </div>
</div>
<div class="q" id="p_27Ne_362"> <div class="p">
<span class="pN">362</span>Taṃyeva taṇhāpahānaṃ samatho. So samatho dve indriyāni satindriyaṃ samādhindriyañca. Ayaṃ indriyehi otaraṇā. </div>
</div>
<div class="q" id="p_27Ne_363"> <div class="p">
<span class="pN">363</span>Soyeva samatho samādhikkhandho. Ayaṃ khandhehi otaraṇā. </div>
</div>
<div class="q" id="p_27Ne_364"> <div class="p">
<span class="pN">364</span>Soyeva samatho saṅkhārapariyāpanno, ye saṅkhārā anāsavā, no ca bhavaṅgā, te saṅkhārā dhammadhātusaṅgahitā. Ayaṃ dhātūhi otaraṇā. </div>
</div>
<div class="q" id="p_27Ne_365"> <div class="p">
<span class="pN">365</span>Sā dhammadhātu dhammāyatanapariyāpannā, yaṃ āyatanaṃ anāsavaṃ, no ca bhavaṅgaṃ. Ayaṃ āyatanehi otaraṇā. Tenāha bhagavā “ye keci sokā”ti. </div>
</div>
<div class="q" id="p_27Ne_366"> <div class="p"> <table class="singleColumn"> <tr> <td> <div class="pN">366</div> <div class="G">“Kāmaṃ kāmayamānassa,</div> </td> </tr> <tr> <td> <div class="G">tassa ce taṃ samijjhati;</div> </td> </tr> <tr> <td> <div class="G">Addhā pītimano hoti,</div> </td> </tr> <tr> <td> <div class="G">laddhā macco yadicchati.</div> </td> </tr> </table> </div>
</div>
<div class="q" id="p_27Ne_367"> <div class="p"> <table class="singleColumn"> <tr> <td> <div class="pN">367</div> <div class="G">Tassa ce kāmayānassa,</div> </td> </tr> <tr> <td> <div class="G">chandajātassa jantuno;</div> </td> </tr> <tr> <td> <div class="G">Te kāmā parihāyanti,</div> </td> </tr> <tr> <td> <div class="G">sallaviddhova ruppati.</div> </td> </tr> </table> </div>
</div>
<div class="q" id="p_27Ne_368"> <div class="p"> <table class="singleColumn"> <tr> <td> <div class="pN">368</div> <div class="G">Yo kāme parivajjeti,</div> </td> </tr> <tr> <td> <div class="G">sappasseva padā siro;</div> </td> </tr> <tr> <td> <div class="G">Somaṃ visattikaṃ loke,</div> </td> </tr> <tr> <td> <div class="G">sato samativattatī”ti.</div> </td> </tr> </table> </div>
</div>
<div class="q" id="p_27Ne_369"> <div class="p">
<span class="pN">369</span>Tattha yā pītimanatā, ayaṃ anunayo. Yadāha sallaviddhova ruppatīti, idaṃ paṭighaṃ. Anunayaṃ paṭighañca pana taṇhāpakkho, taṇhāya ca pana dasarūpīni āyatanāni padaṭṭhānaṃ. Ayaṃ āyatanehi otaraṇā. </div>
</div>
<div class="q" id="p_27Ne_370"> <div class="p">
<span class="pN">370</span>Tāniyeva dasa rūpīni rūpakāyo nāmasampayutto, tadubhayaṃ nāmarūpaṃ, nāmarūpapaccayā saḷāyatanaṃ, saḷāyatanapaccayā phasso, phassapaccayā vedanā, vedanāpaccayā taṇhā, evaṃ sabbaṃ. Ayaṃ paṭiccasamuppādehi otaraṇā. </div>
</div>
<div class="q" id="p_27Ne_371"> <div class="p">
<span class="pN">371</span>Tadeva nāmarūpaṃ pañcakkhandho. Ayaṃ khandhehi otaraṇā. </div>
</div>
<div class="q" id="p_27Ne_372"> <div class="p">
<span class="pN">372</span>Tadeva nāmarūpaṃ aṭṭhārasa dhātuyo. Ayaṃ dhātūhi otaraṇā. </div>
</div>
<div class="q" id="p_27Ne_373"> <div class="p">
<span class="pN">373</span>Tattha yo rūpakāyo imāni pañca rūpīni indriyāni, yo nāmakāyo imāni pañca arūpīni indriyāni, imāni dasa indriyāni. Ayaṃ indriyehi otaraṇā. </div>
</div>
<div class="q" id="p_27Ne_374"> <div class="p">
<span class="pN">374</span>Tattha yadāha—  </div>
</div>
<div class="q" id="p_27Ne_375"> <div class="p"> <table class="singleColumn"> <tr> <td> <div class="pN">375</div> <div class="G">“Yo kāme parivajjeti,</div> </td> </tr> <tr> <td> <div class="G">sappasseva padā siro;</div> </td> </tr> <tr> <td> <div class="G">Somaṃ visattikaṃ loke,</div> </td> </tr> <tr> <td> <div class="G">sato samativattatī”ti.</div> </td> </tr> </table> </div>
</div>
<div class="q" id="p_27Ne_376"> <div class="p">
<span class="pN">376</span>Ayaṃ saupādisesā nibbānadhātu, ayaṃ dhātūhi otaraṇā. </div>
</div>
<div class="q" id="p_27Ne_377"> <div class="p">
<span class="pN">377</span>Sāyeva saupādisesā nibbānadhātu vijjā, vijjuppādā avijjānirodho, avijjānirodhā saṅkhāranirodho, evaṃ sabbaṃ. Ayaṃ paṭiccasamuppādehi otaraṇā. </div>
</div>
<div class="q" id="p_27Ne_378"> <div class="p">
<span class="pN">378</span>Sāyeva vijjā paññākkhandho. Ayaṃ khandhehi otaraṇā. </div>
</div>
<div class="q" id="p_27Ne_379"> <div class="p">
<span class="pN">379</span>Sāyeva vijjā dve indriyāni—  vīriyindriyaṃ paññindriyañca. Ayaṃ indriyehi otaraṇā. </div>
</div>
<div class="q" id="p_27Ne_380"> <div class="p">
<span class="pN">380</span>Sāyeva vijjā saṅkhārapariyāpannā, ye saṅkhārā anāsavā, no ca bhavaṅgā, te saṅkhārā dhammadhātusaṅgahitā. Ayaṃ dhātūhi otaraṇā. </div>
</div>
<div class="q" id="p_27Ne_381"> <div class="p">
<span class="pN">381</span>Sā dhammadhātu dhammāyatanapariyāpannā, yaṃ āyatanaṃ anāsavaṃ, no ca bhavaṅgaṃ. Ayaṃ āyatanehi otaraṇā. Tenāha bhagavā “kāmaṃ kāmayamānassā”ti. </div>
</div>
<div class="q" id="p_27Ne_382"> <div class="p">
<span class="pN">382</span>Ettāvatā paṭicca indriyakhandhadhātuāyatanāni samosaraṇotaraṇāni bhavanti. Evaṃ paṭicca indriyakhandhadhātuāyatanāni otāretabbāni. Tenāha āyasmā mahākaccāyano “yo ca paṭiccuppādo”ti. </div>
</div>
<div class="CENTER" id="p_27Ne_383">
<span class="pN">383</span>Niyutto otaraṇo hāro.</div>
</html>
