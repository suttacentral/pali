<html>
<div class="i">1.1.1.5 Samādhisutta</div>
<div class="h">Khandhasaṃyutta</div>
<div class="h">Mūlapaṇṇāsaka</div>
<div class="h">Nakulapituvagga</div>
<div class="h">Samādhisutta</div>
<div class="q" id="p_13S3_61"> <div class="divNumber">5.</div> <div class="p">
<span class="pN">61</span>Evaṃ me sutaṃ— …pe…  sāvatthiyaṃ…  tatra kho…pe…  etadavoca—  “samādhiṃ, bhikkhave, bhāvetha; samāhito, bhikkhave, bhikkhu yathābhūtaṃ pajānāti. Kiñca yathābhūtaṃ pajānāti? Rūpassa samudayañca atthaṅgamañca, vedanāya samudayañca atthaṅgamañca, saññāya samudayañca atthaṅgamañca, saṅkhārānaṃ samudayañca atthaṅgamañca, viññāṇassa samudayañca atthaṅgamañca. </div>
</div>
<div class="q" id="p_13S3_62"> <div class="p">
<span class="pN">62</span>Ko ca, bhikkhave, rūpassa samudayo, ko vedanāya samudayo, ko saññāya samudayo, ko saṅkhārānaṃ samudayo, ko viññāṇassa samudayo? Idha, bhikkhave, bhikkhu abhinandati abhivadati ajjhosāya tiṭṭhati. </div>
</div>
<div class="q" id="p_13S3_63"> <div class="p">
<span class="pN">63</span>Kiñca abhinandati abhivadati ajjhosāya tiṭṭhati? Rūpaṃ abhinandati abhivadati ajjhosāya tiṭṭhati. Tassa rūpaṃ abhinandato abhivadato ajjhosāya tiṭṭhato uppajjati nandī. Yā rūpe nandī tadupādānaṃ. Tassupādānapaccayā bhavo; bhavapaccayā jāti; jātipaccayā jarāmaraṇaṃ sokaparidevadukkhadomanassupāyāsā sambhavanti. Evametassa kevalassa dukkhakkhandhassa samudayo hoti. </div>
</div>
<div class="q" id="p_13S3_64"> <div class="p">
<span class="pN">64</span>Vedanaṃ abhinandati…pe…  saññaṃ abhinandati…  saṅkhāre abhinandati…  viññāṇaṃ abhinandati abhivadati ajjhosāya tiṭṭhati. Tassa viññāṇaṃ abhinandato abhivadato ajjhosāya tiṭṭhato uppajjati nandī. Yā viññāṇe nandī tadupādānaṃ. Tassupādānapaccayā bhavo; bhavapaccayā jāti; jātipaccayā…pe…  evametassa kevalassa dukkhakkhandhassa samudayo hoti. </div>
</div>
<div class="q" id="p_13S3_65"> <div class="p">
<span class="pN">65</span>Ayaṃ, bhikkhave, rūpassa samudayo; ayaṃ vedanāya samudayo; ayaṃ saññāya samudayo; ayaṃ saṅkhārānaṃ samudayo; ayaṃ viññāṇassa samudayo. </div>
</div>
<div class="q" id="p_13S3_66"> <div class="p">
<span class="pN">66</span>Ko ca, bhikkhave, rūpassa atthaṅgamo, ko vedanāya…  ko saññāya…  ko saṅkhārānaṃ…  ko viññāṇassa atthaṅgamo? </div>
</div>
<div class="q" id="p_13S3_67"> <div class="p">
<span class="pN">67</span>Idha, bhikkhave, nābhinandati nābhivadati nājjhosāya tiṭṭhati. </div>
</div>
<div class="q" id="p_13S3_68"> <div class="p">
<span class="pN">68</span>Kiñca nābhinandati nābhivadati nājjhosāya tiṭṭhati? Rūpaṃ nābhinandati nābhivadati nājjhosāya tiṭṭhati. Tassa rūpaṃ anabhinandato anabhivadato anajjhosāya tiṭṭhato yā rūpe nandī sā nirujjhati. Tassa nandīnirodhā upādānanirodho; upādānanirodhā bhavanirodho…pe…  evametassa kevalassa dukkhakkhandhassa nirodho hoti. </div>
</div>
<div class="q" id="p_13S3_69"> <div class="p">
<span class="pN">69</span>Vedanaṃ nābhinandati nābhivadati nājjhosāya tiṭṭhati. Tassa vedanaṃ anabhinandato anabhivadato anajjhosāya tiṭṭhato yā vedanāya nandī sā nirujjhati. Tassa nandīnirodhā upādānanirodho; upādānanirodhā bhavanirodho…pe…  evametassa kevalassa dukkhakkhandhassa nirodho hoti. </div>
</div>
<div class="q" id="p_13S3_70"> <div class="p">
<span class="pN">70</span>Saññaṃ nābhinandati…pe…  saṅkhāre nābhinandati nābhivadati nājjhosāya tiṭṭhati. Tassa saṅkhāre anabhinandato anabhivadato anajjhosāya tiṭṭhato yā saṅkhāresu nandī sā nirujjhati. Tassa nandīnirodhā upādānanirodho; upādānanirodhā bhavanirodho…pe…  evametassa kevalassa dukkhakkhandhassa nirodho hoti. </div>
</div>
<div class="q" id="p_13S3_71"> <div class="p">
<span class="pN">71</span>Viññāṇaṃ nābhinandati nābhivadati nājjhosāya tiṭṭhati. Tassa viññāṇaṃ anabhinandato anabhivadato anajjhosāya tiṭṭhato yā viññāṇe nandī sā nirujjhati. Tassa nandīnirodhā upādānanirodho…pe…  evametassa kevalassa dukkhakkhandhassa nirodho hoti. </div>
</div>
<div class="q" id="p_13S3_72"> <div class="p">
<span class="pN">72</span>Ayaṃ, bhikkhave, rūpassa atthaṅgamo, ayaṃ vedanāya atthaṅgamo, ayaṃ saññāya atthaṅgamo, ayaṃ saṅkhārānaṃ atthaṅgamo, ayaṃ viññāṇassa atthaṅgamo”ti. </div>
</div>
<div class="CENTER" id="p_13S3_73">
<span class="pN">73</span>Pañcamaṃ.</div>
</html>
