<html>
<div class="i">1.1.19 Dhammanānattañāṇaniddesa</div>
<div class="h">Mahāvagga</div>
<div class="h">Ñāṇakathā</div>
<div class="h">Dhammanānattañāṇaniddesa</div>
<div class="q" id="p_26Ps_511"> <div class="divNumber">73.</div> <div class="p">
<span class="pN">511</span>Kathaṃ navadhammavavatthāne paññā dhammanānatte ñāṇaṃ? Kathaṃ dhamme vavattheti? Kāmāvacare dhamme kusalato vavattheti, akusalato vavattheti, abyākatato vavattheti. Rūpāvacare dhamme kusalato vavattheti, abyākatato vavattheti. Arūpāvacare dhamme kusalato vavattheti, abyākatato vavattheti. Apariyāpanne dhamme kusalato vavattheti, abyākatato vavattheti. </div>
</div>
<div class="q" id="p_26Ps_512"> <div class="p">
<span class="pN">512</span>Kathaṃ kāmāvacare dhamme kusalato vavattheti, akusalato vavattheti, abyākatato vavattheti? Dasa kusalakammapathe kusalato vavattheti, dasa akusalakammapathe akusalato vavattheti, rūpañca vipākañca kiriyañca abyākatato vavattheti—  evaṃ kāmāvacare dhamme kusalato vavattheti, akusalato vavattheti, abyākatato vavattheti. </div>
</div>
<div class="q" id="p_26Ps_513"> <div class="p">
<span class="pN">513</span>Kathaṃ rūpāvacare dhamme kusalato vavattheti, abyākatato vavattheti? Idhaṭṭhassa cattāri jhānāni kusalato vavattheti, tatrūpapannassa cattāri jhānāni abyākatato vavattheti—  evaṃ rūpāvacare dhamme kusalato vavattheti, abyākatato vavattheti. </div>
</div>
<div class="q" id="p_26Ps_514"> <div class="p">
<span class="pN">514</span>Kathaṃ arūpāvacare dhamme kusalato vavattheti, abyākatato vavattheti? Idhaṭṭhassa catasso arūpāvacarasamāpattiyo kusalato vavattheti, tatrūpapannassa catasso arūpāvacarasamāpattiyo abyākatato vavattheti—  evaṃ arūpāvacare dhamme kusalato vavattheti, abyākatato vavattheti. </div>
</div>
<div class="q" id="p_26Ps_515"> <div class="p">
<span class="pN">515</span>Kathaṃ apariyāpanne dhamme kusalato vavattheti, abyākatato vavattheti? Cattāro ariyamagge kusalato vavattheti, cattāri ca sāmaññaphalāni nibbānañca abyākatato vavattheti—  evaṃ apariyāpanne dhamme kusalato vavattheti, abyākatato vavattheti. Evaṃ dhamme vavattheti. </div>
</div>
<div class="q" id="p_26Ps_516"> <div class="p">
<span class="pN">516</span>Nava pāmojjamūlakā dhammā. Aniccato manasikaroto pāmojjaṃ jāyati, pamuditassa pīti jāyati, pītimanassa kāyo passambhati, passaddhakāyo sukhaṃ vedeti, sukhino cittaṃ samādhiyati. Samāhite citte yathābhūtaṃ pajānāti passati. Yathābhūtaṃ jānaṃ passaṃ nibbindati, nibbindaṃ virajjati, virāgā vimuccati. Dukkhato manasikaroto pāmojjaṃ jāyati…pe…  anattato manasikaroto pāmojjaṃ jāyati…pe…  </div>
</div>
<div class="q" id="p_26Ps_517"> <div class="p">
<span class="pN">517</span>Rūpaṃ aniccato manasikaroto pāmojjaṃ jāyati…pe…  rūpaṃ dukkhato manasikaroto…pe…  vedanaṃ…  saññaṃ…  saṅkhāre…  viññāṇaṃ…  cakkhuṃ…pe…  jarāmaraṇaṃ aniccato manasikaroto pāmojjaṃ jāyati…pe…  jarāmaraṇaṃ dukkhato manasikaroto pāmojjaṃ jāyati…pe…  jarāmaraṇaṃ anattato manasikaroto pāmojjaṃ jāyati, pamuditassa pīti jāyati, pītimanassa kāyo passambhati, passaddhakāyo sukhaṃ vedeti, sukhino cittaṃ samādhiyati. Samāhite citte yathābhūtaṃ pajānāti passati. Yathābhūtaṃ jānaṃ passaṃ nibbindati, nibbindaṃ virajjati, virāgā vimuccati. Ime nava pāmojjamūlakā dhammā. </div>
</div>
<div class="q" id="p_26Ps_518"> <div class="divNumber">74.</div> <div class="p">
<span class="pN">518</span>Nava yoniso manasikāramūlakā dhammā. Aniccato yoniso manasikaroto pāmojjaṃ jāyati, pamuditassa pīti jāyati, pītimanassa kāyo passambhati, passaddhakāyo sukhaṃ vedeti, sukhino cittaṃ samādhiyati. Samāhitena cittena “idaṃ dukkhan”ti yathābhūtaṃ pajānāti, “ayaṃ dukkhasamudayo”ti yathābhūtaṃ pajānāti, “ayaṃ dukkhanirodho”ti yathābhūtaṃ pajānāti, “ayaṃ dukkhanirodhagāminī paṭipadā”ti yathābhūtaṃ pajānāti. Dukkhato yoniso manasikaroto pāmojjaṃ jāyati, pamuditassa pīti jāyati, pītimanassa kāyo passambhati, passaddhakāyo sukhaṃ vedeti, sukhino cittaṃ samādhiyati. Samāhitena cittena “idaṃ dukkhan”ti yathābhūtaṃ pajānāti, “ayaṃ dukkhasamudayo”ti yathābhūtaṃ pajānāti, “ayaṃ dukkhanirodho”ti yathābhūtaṃ pajānāti, “ayaṃ dukkhanirodhagāminī paṭipadā”ti yathābhūtaṃ pajānāti. Anattato yoniso manasikaroto pāmojjaṃ jāyati…pe… . </div>
</div>
<div class="q" id="p_26Ps_519"> <div class="p">
<span class="pN">519</span>Rūpaṃ aniccato yoniso manasikaroto pāmojjaṃ jāyati…pe…  rūpaṃ dukkhato yoniso manasikaroto pāmojjaṃ jāyati…pe…  rūpaṃ anattato yoniso manasikaroto pāmojjaṃ jāyati…pe…  vedanaṃ…  saññaṃ…  saṅkhāre…  viññāṇaṃ…  cakkhuṃ…pe…  jarāmaraṇaṃ aniccato yoniso manasikaroto pāmojjaṃ jāyati…pe…  jarāmaraṇaṃ dukkhato yoniso manasikaroto pāmojjaṃ jāyati…pe…  jarāmaraṇaṃ anattato yoniso manasikaroto pāmojjaṃ jāyati, pamuditassa pīti jāyati, pītimanassa kāyo passambhati, passaddhakāyo sukhaṃ vedeti, sukhino cittaṃ samādhiyati. Samāhitena cittena “idaṃ dukkhan”ti yathābhūtaṃ pajānāti, “ayaṃ dukkhasamudayo”ti yathābhūtaṃ pajānāti, “ayaṃ dukkhanirodho”ti yathābhūtaṃ pajānāti, “ayaṃ dukkhanirodhagāminī paṭipadā”ti yathābhūtaṃ pajānāti. Ime nava yoniso manasikāramūlakā dhammā. </div>
</div>
<div class="q" id="p_26Ps_520"> <div class="p">
<span class="pN">520</span>Nava nānattā—  dhātunānattaṃ paṭicca uppajjati phassanānattaṃ, phassanānattaṃ paṭicca uppajjati vedanānānattaṃ, vedanānānattaṃ paṭicca uppajjati saññānānattaṃ, saññānānattaṃ paṭicca uppajjati saṅkappanānattaṃ, saṅkappanānattaṃ paṭicca uppajjati chandanānattaṃ, chandanānattaṃ paṭicca uppajjati pariḷāhanānattaṃ, pariḷāhanānattaṃ paṭicca uppajjati pariyesanānānattaṃ, pariyesanānānattaṃ paṭicca uppajjati lābhanānattaṃ—  ime nava nānattā. Taṃ ñātaṭṭhena ñāṇaṃ, pajānanaṭṭhena paññā. Tena vuccati—  “navadhammavavatthāne paññā dhammanānatte ñāṇaṃ”. </div>
</div>
<div class="CENTER" id="p_26Ps_521">
<span class="pN">521</span>Dhammanānattañāṇaniddeso ekūnavīsatimo.</div>
</html>
