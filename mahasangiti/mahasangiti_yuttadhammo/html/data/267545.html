<html>
<div class="i">42.1 Bhaddālittheraapadāna</div>
<div class="h">Bhaddālivagga</div>
<div class="h">Bhaddālittheraapadāna</div>
<div class="q" id="p_20Ap1_5249"> <div class="divNumber">1.</div> <div class="p"> <table class="singleColumn"> <tr> <td> <div class="pN">5249</div> <div class="G">“Sumedho nāma sambuddho,</div> </td> </tr> <tr> <td> <div class="G">aggo kāruṇiko muni;</div> </td> </tr> <tr> <td> <div class="G">Vivekakāmo lokaggo,</div> </td> </tr> <tr> <td> <div class="G">himavantamupāgami.</div> </td> </tr> </table> </div>
</div>
<div class="q" id="p_20Ap1_5250"> <div class="divNumber">2.</div> <div class="p"> <table class="singleColumn"> <tr> <td> <div class="pN">5250</div> <div class="G">Ajjhogāhetvā himavaṃ,</div> </td> </tr> <tr> <td> <div class="G">sumedho lokanāyako;</div> </td> </tr> <tr> <td> <div class="G">Pallaṅkaṃ ābhujitvāna,</div> </td> </tr> <tr> <td> <div class="G">nisīdi purisuttamo.</div> </td> </tr> </table> </div>
</div>
<div class="q" id="p_20Ap1_5251"> <div class="divNumber">3.</div> <div class="p"> <table class="singleColumn"> <tr> <td> <div class="pN">5251</div> <div class="G">Samādhiṃ so samāpanno,</div> </td> </tr> <tr> <td> <div class="G">sumedho lokanāyako;</div> </td> </tr> <tr> <td> <div class="G">Sattarattindivaṃ buddho,</div> </td> </tr> <tr> <td> <div class="G">nisīdi purisuttamo.</div> </td> </tr> </table> </div>
</div>
<div class="q" id="p_20Ap1_5252"> <div class="divNumber">4.</div> <div class="p"> <table class="singleColumn"> <tr> <td> <div class="pN">5252</div> <div class="G">Khāribhāraṃ gahetvāna,</div> </td> </tr> <tr> <td> <div class="G">vanamajjhogahiṃ ahaṃ;</div> </td> </tr> <tr> <td> <div class="G">Tatthaddasāsiṃ sambuddhaṃ,</div> </td> </tr> <tr> <td> <div class="G">oghatiṇṇamanāsavaṃ.</div> </td> </tr> </table> </div>
</div>
<div class="q" id="p_20Ap1_5253"> <div class="divNumber">5.</div> <div class="p"> <table class="singleColumn"> <tr> <td> <div class="pN">5253</div> <div class="G">Sammajjaniṃ gahetvāna,</div> </td> </tr> <tr> <td> <div class="G">sammajjitvāna assamaṃ;</div> </td> </tr> <tr> <td> <div class="G">Catudaṇḍe ṭhapetvāna,</div> </td> </tr> <tr> <td> <div class="G">akāsiṃ maṇḍapaṃ tadā.</div> </td> </tr> </table> </div>
</div>
<div class="q" id="p_20Ap1_5254"> <div class="divNumber">6.</div> <div class="p"> <table class="singleColumn"> <tr> <td> <div class="pN">5254</div> <div class="G">Sālapupphaṃ āharitvā,</div> </td> </tr> <tr> <td> <div class="G">maṇḍapaṃ chādayiṃ ahaṃ;</div> </td> </tr> <tr> <td> <div class="G">Pasannacitto sumano,</div> </td> </tr> <tr> <td> <div class="G">abhivandiṃ tathāgataṃ.</div> </td> </tr> </table> </div>
</div>
<div class="q" id="p_20Ap1_5255"> <div class="divNumber">7.</div> <div class="p"> <table class="singleColumn"> <tr> <td> <div class="pN">5255</div> <div class="G">Yaṃ vadanti sumedhoti,</div> </td> </tr> <tr> <td> <div class="G">bhūripaññaṃ sumedhasaṃ;</div> </td> </tr> <tr> <td> <div class="G">Bhikkhusaṃghe nisīditvā,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_20Ap1_5256"> <div class="divNumber">8.</div> <div class="p"> <table class="singleColumn"> <tr> <td> <div class="pN">5256</div> <div class="G">Buddhassa giramaññāya,</div> </td> </tr> <tr> <td> <div class="G">sabbe devā samāgamuṃ;</div> </td> </tr> <tr> <td> <div class="G">Asaṃsayaṃ buddhaseṭṭho,</div> </td> </tr> <tr> <td> <div class="G">dhammaṃ deseti cakkhumā.</div> </td> </tr> </table> </div>
</div>
<div class="q" id="p_20Ap1_5257"> <div class="divNumber">9.</div> <div class="p"> <table class="singleColumn"> <tr> <td> <div class="pN">5257</div> <div class="G">Sumedho nāma sambuddho,</div> </td> </tr> <tr> <td> <div class="G">āhutīnaṃ paṭiggaho;</div> </td> </tr> <tr> <td> <div class="G">Devasaṅghe nisīditvā,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_20Ap1_5258"> <div class="divNumber">10.</div> <div class="p"> <table class="singleColumn"> <tr> <td> <div class="pN">5258</div> <div class="G">‘Yo me sattāhaṃ maṇḍapaṃ,</div> </td> </tr> <tr> <td> <div class="G">dhārayī sālachāditaṃ;</div> </td> </tr> <tr> <td> <div class="G">Tamahaṃ kittayissāmi,</div> </td> </tr> <tr> <td> <div class="G">suṇātha mama bhāsato.</div> </td> </tr> </table> </div>
</div>
<div class="q" id="p_20Ap1_5259"> <div class="divNumber">11.</div> <div class="p"> <table class="singleColumn"> <tr> <td> <div class="pN">5259</div> <div class="G">Devabhūto manusso vā,</div> </td> </tr> <tr> <td> <div class="G">hemavaṇṇo bhavissati;</div> </td> </tr> <tr> <td> <div class="G">Pahūtabhogo hutvāna,</div> </td> </tr> <tr> <td> <div class="G">kāmabhogī bhavissati.</div> </td> </tr> </table> </div>
</div>
<div class="q" id="p_20Ap1_5260"> <div class="divNumber">12.</div> <div class="p"> <table class="singleColumn"> <tr> <td> <div class="pN">5260</div> <div class="G">Saṭṭhi nāgasahassāni,</div> </td> </tr> <tr> <td> <div class="G">sabbālaṅkārabhūsitā;</div> </td> </tr> <tr> <td> <div class="G">Suvaṇṇakacchā mātaṅgā,</div> </td> </tr> <tr> <td> <div class="G">hemakappanavāsasā.</div> </td> </tr> </table> </div>
</div>
<div class="q" id="p_20Ap1_5261"> <div class="divNumber">13.</div> <div class="p"> <table class="singleColumn"> <tr> <td> <div class="pN">5261</div> <div class="G">Ārūḷhā gāmaṇīyehi,</div> </td> </tr> <tr> <td> <div class="G">tomaraṅkusapāṇibhi;</div> </td> </tr> <tr> <td> <div class="G">Sāyaṃ pāto upaṭṭhānaṃ,</div> </td> </tr> <tr> <td> <div class="G">āgamissantimaṃ naraṃ;</div> </td> </tr> <tr> <td> <div class="G">Tehi nāgehi parivuto,</div> </td> </tr> <tr> <td> <div class="G">ramissati ayaṃ naro.</div> </td> </tr> </table> </div>
</div>
<div class="q" id="p_20Ap1_5262"> <div class="divNumber">14.</div> <div class="p"> <table class="singleColumn"> <tr> <td> <div class="pN">5262</div> <div class="G">Saṭṭhi assasahassāni,</div> </td> </tr> <tr> <td> <div class="G">sabbālaṅkārabhūsitā;</div> </td> </tr> <tr> <td> <div class="G">Ājānīyāva jātiyā,</div> </td> </tr> <tr> <td> <div class="G">sindhavā sīghavāhino.</div> </td> </tr> </table> </div>
</div>
<div class="q" id="p_20Ap1_5263"> <div class="divNumber">15.</div> <div class="p"> <table class="singleColumn"> <tr> <td> <div class="pN">5263</div> <div class="G">Ārūḷhā gāmaṇīyehi,</div> </td> </tr> <tr> <td> <div class="G">illiyācāpadhāribhi;</div> </td> </tr> <tr> <td> <div class="G">Parivāressantimaṃ niccaṃ,</div> </td> </tr> <tr> <td> <div class="G">buddhapūjāyidaṃ phalaṃ.</div> </td> </tr> </table> </div>
</div>
<div class="q" id="p_20Ap1_5264"> <div class="divNumber">16.</div> <div class="p"> <table class="singleColumn"> <tr> <td> <div class="pN">5264</div> <div class="G">Saṭṭhi rathasahassāni,</div> </td> </tr> <tr> <td> <div class="G">sabbālaṅkārabhūsitā;</div> </td> </tr> <tr> <td> <div class="G">Dīpā athopi veyagghā,</div> </td> </tr> <tr> <td> <div class="G">sannaddhā ussitaddhajā.</div> </td> </tr> </table> </div>
</div>
<div class="q" id="p_20Ap1_5265"> <div class="divNumber">17.</div> <div class="p"> <table class="singleColumn"> <tr> <td> <div class="pN">5265</div> <div class="G">Ārūḷhā gāmaṇīyehi,</div> </td> </tr> <tr> <td> <div class="G">cāpahatthehi vammibhi;</div> </td> </tr> <tr> <td> <div class="G">Parivāressantimaṃ niccaṃ,</div> </td> </tr> <tr> <td> <div class="G">buddhapūjāyidaṃ phalaṃ.</div> </td> </tr> </table> </div>
</div>
<div class="q" id="p_20Ap1_5266"> <div class="divNumber">18.</div> <div class="p"> <table class="singleColumn"> <tr> <td> <div class="pN">5266</div> <div class="G">Saṭṭhi gāmasahassāni,</div> </td> </tr> <tr> <td> <div class="G">paripuṇṇāni sabbaso;</div> </td> </tr> <tr> <td> <div class="G">Pahūtadhanadhaññāni,</div> </td> </tr> <tr> <td> <div class="G">susamiddhāni sabbaso;</div> </td> </tr> <tr> <td> <div class="G">Sadā pātubhavissanti,</div> </td> </tr> <tr> <td> <div class="G">buddhapūjāyidaṃ phalaṃ.</div> </td> </tr> </table> </div>
</div>
<div class="q" id="p_20Ap1_5267"> <div class="divNumber">19.</div> <div class="p"> <table class="singleColumn"> <tr> <td> <div class="pN">5267</div> <div class="G">Hatthī assā rathā pattī,</div> </td> </tr> <tr> <td> <div class="G">senā ca caturaṅginī;</div> </td> </tr> <tr> <td> <div class="G">Parivāressantimaṃ niccaṃ,</div> </td> </tr> <tr> <td> <div class="G">buddhapūjāyidaṃ phalaṃ.</div> </td> </tr> </table> </div>
</div>
<div class="q" id="p_20Ap1_5268"> <div class="divNumber">20.</div> <div class="p"> <table class="singleColumn"> <tr> <td> <div class="pN">5268</div> <div class="G">Aṭṭhārase kappasate,</div> </td> </tr> <tr> <td> <div class="G">devaloke ramissati;</div> </td> </tr> <tr> <td> <div class="G">Sahassakkhattuṃ rājā ca,</div> </td> </tr> <tr> <td> <div class="G">cakkavattī bhavissati.</div> </td> </tr> </table> </div>
</div>
<div class="q" id="p_20Ap1_5269"> <div class="divNumber">21.</div> <div class="p"> <table class="singleColumn"> <tr> <td> <div class="pN">5269</div> <div class="G">Satānaṃ tīṇikkhattuñca,</div> </td> </tr> <tr> <td> <div class="G">devarajjaṃ karissati;</div> </td> </tr> <tr> <td> <div class="G">Padesarajjaṃ vipulaṃ,</div> </td> </tr> <tr> <td> <div class="G">gaṇanāto asaṅkhiyaṃ.</div> </td> </tr> </table> </div>
</div>
<div class="q" id="p_20Ap1_5270"> <div class="divNumber">22.</div> <div class="p"> <table class="singleColumn"> <tr> <td> <div class="pN">5270</div> <div class="G">Tiṃsakappasahassamhi,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_5271"> <div class="divNumber">23.</div> <div class="p"> <table class="singleColumn"> <tr> <td> <div class="pN">5271</div> <div class="G">Tassa dhammesu dāyādo,</div> </td> </tr> <tr> <td> <div class="G">oraso dhammanimmito;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">viharissatināsavo’.</div> </td> </tr> </table> </div>
</div>
<div class="q" id="p_20Ap1_5272"> <div class="divNumber">24.</div> <div class="p"> <table class="singleColumn"> <tr> <td> <div class="pN">5272</div> <div class="G">Tiṃsakappasahassamhi,</div> </td> </tr> <tr> <td> <div class="G">addasaṃ lokanāyakaṃ;</div> </td> </tr> <tr> <td> <div class="G">Etthantaramupādāya,</div> </td> </tr> <tr> <td> <div class="G">gavesiṃ amataṃ padaṃ.</div> </td> </tr> </table> </div>
</div>
<div class="q" id="p_20Ap1_5273"> <div class="divNumber">25.</div> <div class="p"> <table class="singleColumn"> <tr> <td> <div class="pN">5273</div> <div class="G">Lābhā mayhaṃ suladdhaṃ me,</div> </td> </tr> <tr> <td> <div class="G">yamahaññāsi sāsanaṃ;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap1_5274"> <div class="divNumber">26.</div> <div class="p"> <table class="singleColumn"> <tr> <td> <div class="pN">5274</div> <div class="G">Namo te purisājañña,</div> </td> </tr> <tr> <td> <div class="G">namo te purisuttama;</div> </td> </tr> <tr> <td> <div class="G">Tava ñāṇaṃ pakittetvā,</div> </td> </tr> <tr> <td> <div class="G">pattomhi acalaṃ padaṃ.</div> </td> </tr> </table> </div>
</div>
<div class="q" id="p_20Ap1_5275"> <div class="divNumber">27.</div> <div class="p"> <table class="singleColumn"> <tr> <td> <div class="pN">5275</div> <div class="G">Yaṃ yaṃ yonupapajjāmi,</div> </td> </tr> <tr> <td> <div class="G">devattaṃ atha mānusaṃ;</div> </td> </tr> <tr> <td> <div class="G">Sabbattha sukhito homi,</div> </td> </tr> <tr> <td> <div class="G">phalaṃ me ñāṇakittane.</div> </td> </tr> </table> </div>
</div>
<div class="q" id="p_20Ap1_5276"> <div class="divNumber">28.</div> <div class="p"> <table class="singleColumn"> <tr> <td> <div class="pN">5276</div> <div class="G">Idaṃ pacchimakaṃ mayhaṃ,</div> </td> </tr> <tr> <td> <div class="G">carimo vattate bhavo;</div> </td> </tr> <tr> <td> <div class="G">Nāgova bandhanaṃ chetvā,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_5277"> <div class="divNumber">29.</div> <div class="p"> <table class="singleColumn"> <tr> <td> <div class="pN">5277</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">bhavā sabbe samūhatā;</div> </td> </tr> <tr> <td> <div class="G">Nāgova bandhanaṃ chetvā,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_5278"> <div class="divNumber">30.</div> <div class="p"> <table class="singleColumn"> <tr> <td> <div class="pN">5278</div> <div class="G">Svāgataṃ vata me āsi,</div> </td> </tr> <tr> <td> <div class="G">mama buddhassa santike;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap1_5279"> <div class="divNumber">31.</div> <div class="p"> <table class="singleColumn"> <tr> <td> <div class="pN">5279</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_5280"> <div class="p">
<span class="pN">5280</span>Itthaṃ sudaṃ āyasmā bhaddālitthero imā gāthāyo abhāsitthāti. </div>
</div>
<div class="CENTER" id="p_20Ap1_5281">
<span class="pN">5281</span>Bhaddālittherassāpadānaṃ paṭhamaṃ.</div>
</html>
