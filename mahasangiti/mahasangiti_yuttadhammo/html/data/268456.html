<html>
<div class="i">3.4.2 Sakkārasutta</div>
<div class="h">Tikanipāta</div>
<div class="h">Catutthavagga</div>
<div class="h">Sakkārasutta</div>
<div class="q" id="p_18It_541"> <div class="divNumber">81.</div> <div class="p">
<span class="pN">541</span>Vuttañhetaṃ bhagavatā vuttamarahatāti me sutaṃ—  </div>
</div>
<div class="q" id="p_18It_542"> <div class="p">
<span class="pN">542</span>“Diṭṭhā mayā, bhikkhave, sattā sakkārena abhibhūtā, pariyādinnacittā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā. </div>
</div>
<div class="q" id="p_18It_543"> <div class="p">
<span class="pN">543</span>Diṭṭhā mayā, bhikkhave, sattā asakkārena abhibhūtā, pariyādinnacittā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā. </div>
</div>
<div class="q" id="p_18It_544"> <div class="p">
<span class="pN">544</span>Diṭṭhā mayā, bhikkhave, sattā sakkārena ca asakkārena ca tadubhayena abhibhūtā, pariyādinnacittā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā. </div>
</div>
<div class="q" id="p_18It_545"> <div class="p">
<span class="pN">545</span>Taṃ kho panāhaṃ, bhikkhave, nāññassa samaṇassa vā brāhmaṇassa vā sutvā vadāmi; ( ) api ca, bhikkhave, yadeva me sāmaṃ ñātaṃ sāmaṃ diṭṭhaṃ sāmaṃ viditaṃ tamevāhaṃ vadāmi. </div>
</div>
<div class="q" id="p_18It_546"> <div class="p">
<span class="pN">546</span>Diṭṭhā mayā, bhikkhave, sattā sakkārena abhibhūtā, pariyādinnacittā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā. </div>
</div>
<div class="q" id="p_18It_547"> <div class="p">
<span class="pN">547</span>Diṭṭhā mayā, bhikkhave, sattā asakkārena abhibhūtā, pariyādinnacittā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā. </div>
</div>
<div class="q" id="p_18It_548"> <div class="p">
<span class="pN">548</span>Diṭṭhā mayā, bhikkhave, sattā sakkārena ca asakkārena ca tadubhayena abhibhūtā, pariyādinnacittā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā”ti. Etamatthaṃ bhagavā avoca. Tatthetaṃ iti vuccati—  </div>
</div>
<div class="q" id="p_18It_549"> <div class="p"> <table class="singleColumn"> <tr> <td> <div class="pN">549</div> <div class="G">“Yassa sakkariyamānassa,</div> </td> </tr> <tr> <td> <div class="G">asakkārena cūbhayaṃ;</div> </td> </tr> <tr> <td> <div class="G">Samādhi na vikampati,</div> </td> </tr> <tr> <td> <div class="G">appamādavihārino.</div> </td> </tr> </table> </div>
</div>
<div class="q" id="p_18It_550"> <div class="p"> <table class="singleColumn"> <tr> <td> <div class="pN">550</div> <div class="G">Taṃ jhāyinaṃ sātatikaṃ,</div> </td> </tr> <tr> <td> <div class="G">sukhumadiṭṭhivipassakaṃ;</div> </td> </tr> <tr> <td> <div class="G">Upādānakkhayārāmaṃ,</div> </td> </tr> <tr> <td> <div class="G">āhu sappuriso itī”ti.</div> </td> </tr> </table> </div>
</div>
<div class="q" id="p_18It_551"> <div class="p">
<span class="pN">551</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_552">
<span class="pN">552</span>Dutiyaṃ.</div>
</html>
