<html>
<div class="i">4.2 Serīsakapetavatthu</div>
<div class="h">Mahāvagga</div>
<div class="h">Serīsakapetavatthu</div>
<div class="q" id="p_19Pv_652"> <div class="divNumber">604.</div> <div class="p"> <table class="singleColumn"> <tr> <td> <div class="pN">652</div> <div class="G">“Suṇotha yakkhassa vāṇijāna ca,</div> </td> </tr> <tr> <td> <div class="G">Samāgamo yattha tadā ahosi;</div> </td> </tr> <tr> <td> <div class="G">Yathā kathaṃ itaritarena cāpi,</div> </td> </tr> <tr> <td> <div class="G">Subhāsitaṃ tañca suṇātha sabbe.</div> </td> </tr> </table> </div>
</div>
<div class="q" id="p_19Pv_653"> <div class="divNumber">605.</div> <div class="p"> <table class="singleColumn"> <tr> <td> <div class="pN">653</div> <div class="G">Yo so ahu rājā pāyāsi nāma,</div> </td> </tr> <tr> <td> <div class="G">Bhummānaṃ sahabyagato yasassī;</div> </td> </tr> <tr> <td> <div class="G">So modamānova sake vimāne,</div> </td> </tr> <tr> <td> <div class="G">Amānuso mānuse ajjhabhāsī”ti.</div> </td> </tr> </table> </div>
</div>
<div class="q" id="p_19Pv_654"> <div class="divNumber">606.</div> <div class="p"> <table class="singleColumn"> <tr> <td> <div class="pN">654</div> <div class="G">“Vaṅke araññe amanussaṭṭhāne,</div> </td> </tr> <tr> <td> <div class="G">Kantāre appodake appabhakkhe;</div> </td> </tr> <tr> <td> <div class="G">Suduggame vaṇṇupathassa majjhe,</div> </td> </tr> <tr> <td> <div class="G">Vaṅkambhayā naṭṭhamanā manussā.</div> </td> </tr> </table> </div>
</div>
<div class="q" id="p_19Pv_655"> <div class="divNumber">607.</div> <div class="p"> <table class="singleColumn"> <tr> <td> <div class="pN">655</div> <div class="G">Nayidha phalā mūlamayā ca santi,</div> </td> </tr> <tr> <td> <div class="G">Upādānaṃ natthi kutodha bhakkho;</div> </td> </tr> <tr> <td> <div class="G">Aññatra paṃsūhi ca vālukāhi ca,</div> </td> </tr> <tr> <td> <div class="G">Tatāhi uṇhāhi ca dāruṇāhi ca.</div> </td> </tr> </table> </div>
</div>
<div class="q" id="p_19Pv_656"> <div class="divNumber">608.</div> <div class="p"> <table class="singleColumn"> <tr> <td> <div class="pN">656</div> <div class="G">Ujjaṅgalaṃ tattamivaṃ kapālaṃ,</div> </td> </tr> <tr> <td> <div class="G">Anāyasaṃ paralokena tulyaṃ;</div> </td> </tr> <tr> <td> <div class="G">Luddānamāvāsamidaṃ purāṇaṃ,</div> </td> </tr> <tr> <td> <div class="G">Bhūmippadeso abhisattarūpo.</div> </td> </tr> </table> </div>
</div>
<div class="q" id="p_19Pv_657"> <div class="divNumber">609.</div> <div class="p"> <table class="singleColumn"> <tr> <td> <div class="pN">657</div> <div class="G">Atha tumhe kena vaṇṇena,</div> </td> </tr> <tr> <td> <div class="G">Kimāsamānā imaṃ padesaṃ hi;</div> </td> </tr> <tr> <td> <div class="G">Anupaviṭṭhā sahasā samacca,</div> </td> </tr> <tr> <td> <div class="G">Lobhā bhayā atha vā sampamūḷhā”ti.</div> </td> </tr> </table> </div>
</div>
<div class="q" id="p_19Pv_658"> <div class="divNumber">610.</div> <div class="p"> <table class="singleColumn"> <tr> <td> <div class="pN">658</div> <div class="G">“Magadhesu aṅgesu ca satthavāhā,</div> </td> </tr> <tr> <td> <div class="G">Āropayitvā paṇiyaṃ puthuttaṃ;</div> </td> </tr> <tr> <td> <div class="G">Te yāmase sindhusovīrabhūmiṃ,</div> </td> </tr> <tr> <td> <div class="G">Dhanatthikā uddayaṃ patthayānā.</div> </td> </tr> </table> </div>
</div>
<div class="q" id="p_19Pv_659"> <div class="divNumber">611.</div> <div class="p"> <table class="singleColumn"> <tr> <td> <div class="pN">659</div> <div class="G">Divā pipāsaṃ nadhivāsayantā,</div> </td> </tr> <tr> <td> <div class="G">Yoggānukampañca samekkhamānā;</div> </td> </tr> <tr> <td> <div class="G">Etena vegena āyāma sabbe,</div> </td> </tr> <tr> <td> <div class="G">Rattiṃ maggaṃ paṭipannā vikāle.</div> </td> </tr> </table> </div>
</div>
<div class="q" id="p_19Pv_660"> <div class="divNumber">612.</div> <div class="p"> <table class="singleColumn"> <tr> <td> <div class="pN">660</div> <div class="G">Te duppayātā aparaddhamaggā,</div> </td> </tr> <tr> <td> <div class="G">Andhākulā vippanaṭṭhā araññe;</div> </td> </tr> <tr> <td> <div class="G">Suduggame vaṇṇupathassa majjhe,</div> </td> </tr> <tr> <td> <div class="G">Disaṃ na jānāma pamūḷhacittā.</div> </td> </tr> </table> </div>
</div>
<div class="q" id="p_19Pv_661"> <div class="divNumber">613.</div> <div class="p"> <table class="singleColumn"> <tr> <td> <div class="pN">661</div> <div class="G">Idañca disvāna adiṭṭhapubbaṃ,</div> </td> </tr> <tr> <td> <div class="G">Vimānaseṭṭhañca tavañca yakkha;</div> </td> </tr> <tr> <td> <div class="G">Tatuttariṃ jīvitamāsamānā,</div> </td> </tr> <tr> <td> <div class="G">Disvā patītā sumanā udaggā”ti.</div> </td> </tr> </table> </div>
</div>
<div class="q" id="p_19Pv_662"> <div class="divNumber">614.</div> <div class="p"> <table class="singleColumn"> <tr> <td> <div class="pN">662</div> <div class="G">“Pāraṃ samuddassa imañca vaṇṇuṃ,</div> </td> </tr> <tr> <td> <div class="G">Vettācaraṃ saṅkupathañca maggaṃ;</div> </td> </tr> <tr> <td> <div class="G">Nadiyo pana pabbatānañca duggā,</div> </td> </tr> <tr> <td> <div class="G">Puthuddisā gacchatha bhogahetu.</div> </td> </tr> </table> </div>
</div>
<div class="q" id="p_19Pv_663"> <div class="divNumber">615.</div> <div class="p"> <table class="singleColumn"> <tr> <td> <div class="pN">663</div> <div class="G">Pakkhandiyāna vijitaṃ paresaṃ,</div> </td> </tr> <tr> <td> <div class="G">Verajjake mānuse pekkhamānā;</div> </td> </tr> <tr> <td> <div class="G">Yaṃ vo sutaṃ vā atha vāpi diṭṭhaṃ,</div> </td> </tr> <tr> <td> <div class="G">Accherakaṃ taṃ vo suṇoma tātā”ti.</div> </td> </tr> </table> </div>
</div>
<div class="q" id="p_19Pv_664"> <div class="divNumber">616.</div> <div class="p"> <table class="singleColumn"> <tr> <td> <div class="pN">664</div> <div class="G">“Itopi accherataraṃ kumāra,</div> </td> </tr> <tr> <td> <div class="G">Na no sutaṃ vā atha vāpi diṭṭhaṃ;</div> </td> </tr> <tr> <td> <div class="G">Atītamānussakameva sabbaṃ,</div> </td> </tr> <tr> <td> <div class="G">Disvā na tappāma anomavaṇṇaṃ.</div> </td> </tr> </table> </div>
</div>
<div class="q" id="p_19Pv_665"> <div class="divNumber">617.</div> <div class="p"> <table class="singleColumn"> <tr> <td> <div class="pN">665</div> <div class="G">Vehāyasaṃ pokkharañño savanti,</div> </td> </tr> <tr> <td> <div class="G">Pahūtamalyā bahupuṇḍarīkā;</div> </td> </tr> <tr> <td> <div class="G">Dumā cime niccaphalūpapannā,</div> </td> </tr> <tr> <td> <div class="G">Atīva gandhā surabhiṃ pavāyanti.</div> </td> </tr> </table> </div>
</div>
<div class="q" id="p_19Pv_666"> <div class="divNumber">618.</div> <div class="p"> <table class="singleColumn"> <tr> <td> <div class="pN">666</div> <div class="G">Veḷūriyathambhā satamussitāse,</div> </td> </tr> <tr> <td> <div class="G">Silāpavāḷassa ca āyataṃsā;</div> </td> </tr> <tr> <td> <div class="G">Masāragallā sahalohitaṅgā,</div> </td> </tr> <tr> <td> <div class="G">Thambhā ime jotirasāmayāse.</div> </td> </tr> </table> </div>
</div>
<div class="q" id="p_19Pv_667"> <div class="divNumber">619.</div> <div class="p"> <table class="singleColumn"> <tr> <td> <div class="pN">667</div> <div class="G">Sahassathambhaṃ atulānubhāvaṃ,</div> </td> </tr> <tr> <td> <div class="G">Tesūpari sādhumidaṃ vimānaṃ;</div> </td> </tr> <tr> <td> <div class="G">Ratanantaraṃ kañcanavedimissaṃ,</div> </td> </tr> <tr> <td> <div class="G">Tapanīyapaṭṭehi ca sādhuchannaṃ.</div> </td> </tr> </table> </div>
</div>
<div class="q" id="p_19Pv_668"> <div class="divNumber">620.</div> <div class="p"> <table class="singleColumn"> <tr> <td> <div class="pN">668</div> <div class="G">Jambonaduttattamidaṃ sumaṭṭho,</div> </td> </tr> <tr> <td> <div class="G">Pāsādasopānaphalūpapanno;</div> </td> </tr> <tr> <td> <div class="G">Daḷho ca vaggu ca susaṅgato ca,</div> </td> </tr> <tr> <td> <div class="G">Atīva nijjhānakhamo manuñño.</div> </td> </tr> </table> </div>
</div>
<div class="q" id="p_19Pv_669"> <div class="divNumber">621.</div> <div class="p"> <table class="singleColumn"> <tr> <td> <div class="pN">669</div> <div class="G">Ratanantarasmiṃ bahuannapānaṃ,</div> </td> </tr> <tr> <td> <div class="G">Parivārito accharāsaṅgaṇena;</div> </td> </tr> <tr> <td> <div class="G">Murajaālambaratūriyaghuṭṭho,</div> </td> </tr> <tr> <td> <div class="G">Abhivanditosi thutivandanāya.</div> </td> </tr> </table> </div>
</div>
<div class="q" id="p_19Pv_670"> <div class="divNumber">622.</div> <div class="p"> <table class="singleColumn"> <tr> <td> <div class="pN">670</div> <div class="G">So modasi nārigaṇappabodhano,</div> </td> </tr> <tr> <td> <div class="G">Vimānapāsādavare manorame;</div> </td> </tr> <tr> <td> <div class="G">Acintiyo sabbaguṇūpapanno,</div> </td> </tr> <tr> <td> <div class="G">Rājā yathā vessavaṇo naḷinyā.</div> </td> </tr> </table> </div>
</div>
<div class="q" id="p_19Pv_671"> <div class="divNumber">623.</div> <div class="p"> <table class="singleColumn"> <tr> <td> <div class="pN">671</div> <div class="G">Devo nu āsi udavāsi yakkho,</div> </td> </tr> <tr> <td> <div class="G">Udāhu devindo manussabhūto;</div> </td> </tr> <tr> <td> <div class="G">Pucchanti taṃ vāṇijā satthavāhā,</div> </td> </tr> <tr> <td> <div class="G">Ācikkha ko nāma tuvaṃsi yakkho”ti.</div> </td> </tr> </table> </div>
</div>
<div class="q" id="p_19Pv_672"> <div class="divNumber">624.</div> <div class="p"> <table class="singleColumn"> <tr> <td> <div class="pN">672</div> <div class="G">“Serīsako nāma ahamhi yakkho,</div> </td> </tr> <tr> <td> <div class="G">Kantāriyo vaṇṇupathamhi gutto;</div> </td> </tr> <tr> <td> <div class="G">Imaṃ padesaṃ abhipālayāmi,</div> </td> </tr> <tr> <td> <div class="G">Vacanakaro vessavaṇassa rañño”ti.</div> </td> </tr> </table> </div>
</div>
<div class="q" id="p_19Pv_673"> <div class="divNumber">625.</div> <div class="p"> <table class="singleColumn"> <tr> <td> <div class="pN">673</div> <div class="G">“Adhiccaladdhaṃ pariṇāmajaṃ te,</div> </td> </tr> <tr> <td> <div class="G">Sayaṃkataṃ udāhu devehi dinnaṃ;</div> </td> </tr> <tr> <td> <div class="G">Pucchanti taṃ vāṇijā satthavāhā,</div> </td> </tr> <tr> <td> <div class="G">Kathaṃ tayā laddhamidaṃ manuññan”ti.</div> </td> </tr> </table> </div>
</div>
<div class="q" id="p_19Pv_674"> <div class="divNumber">626.</div> <div class="p"> <table class="singleColumn"> <tr> <td> <div class="pN">674</div> <div class="G">“Nādhiccaladdhaṃ na pariṇāmajaṃ me,</div> </td> </tr> <tr> <td> <div class="G">Na sayaṃkataṃ na hi devehi dinnaṃ;</div> </td> </tr> <tr> <td> <div class="G">Sakehi kammehi apāpakehi,</div> </td> </tr> <tr> <td> <div class="G">Puññehi me laddhamidaṃ manuññan”ti.</div> </td> </tr> </table> </div>
</div>
<div class="q" id="p_19Pv_675"> <div class="divNumber">627.</div> <div class="p"> <table class="singleColumn"> <tr> <td> <div class="pN">675</div> <div class="G">“Kiṃ te vataṃ kiṃ pana brahmacariyaṃ,</div> </td> </tr> <tr> <td> <div class="G">Kissa suciṇṇassa ayaṃ vipāko;</div> </td> </tr> <tr> <td> <div class="G">Pucchanti taṃ vāṇijā satthavāhā,</div> </td> </tr> <tr> <td> <div class="G">Kathaṃ tayā laddhamidaṃ vimānan”ti.</div> </td> </tr> </table> </div>
</div>
<div class="q" id="p_19Pv_676"> <div class="divNumber">628.</div> <div class="p"> <table class="singleColumn"> <tr> <td> <div class="pN">676</div> <div class="G">“Mamaṃ pāyāsīti ahu samaññā,</div> </td> </tr> <tr> <td> <div class="G">Rajjaṃ yadā kārayiṃ kosalānaṃ;</div> </td> </tr> <tr> <td> <div class="G">Natthikadiṭṭhi kadariyo pāpadhammo,</div> </td> </tr> <tr> <td> <div class="G">Ucchedavādī ca tadā ahosiṃ.</div> </td> </tr> </table> </div>
</div>
<div class="q" id="p_19Pv_677"> <div class="divNumber">629.</div> <div class="p"> <table class="singleColumn"> <tr> <td> <div class="pN">677</div> <div class="G">Samaṇo ca kho āsi kumārakassapo,</div> </td> </tr> <tr> <td> <div class="G">Bahussuto cittakathī uḷāro;</div> </td> </tr> <tr> <td> <div class="G">So me tadā dhammakathaṃ abhāsi,</div> </td> </tr> <tr> <td> <div class="G">Diṭṭhivisūkāni vinodayī me.</div> </td> </tr> </table> </div>
</div>
<div class="q" id="p_19Pv_678"> <div class="divNumber">630.</div> <div class="p"> <table class="singleColumn"> <tr> <td> <div class="pN">678</div> <div class="G">Tāhaṃ tassa dhammakathaṃ suṇitvā,</div> </td> </tr> <tr> <td> <div class="G">Upāsakattaṃ paṭivedayissaṃ;</div> </td> </tr> <tr> <td> <div class="G">Pāṇātipātā virato ahosiṃ,</div> </td> </tr> <tr> <td> <div class="G">Loke adinnaṃ parivajjayissaṃ;</div> </td> </tr> <tr> <td> <div class="G">Amajjapo no ca musā abhāṇiṃ,</div> </td> </tr> <tr> <td> <div class="G">Sakena dārena ca ahosi tuṭṭho.</div> </td> </tr> </table> </div>
</div>
<div class="q" id="p_19Pv_679"> <div class="divNumber">631.</div> <div class="p"> <table class="singleColumn"> <tr> <td> <div class="pN">679</div> <div class="G">Taṃ me vataṃ taṃ pana brahmacariyaṃ,</div> </td> </tr> <tr> <td> <div class="G">Tassa suciṇṇassa ayaṃ vipāko;</div> </td> </tr> <tr> <td> <div class="G">Teheva kammehi apāpakehi,</div> </td> </tr> <tr> <td> <div class="G">Puññehi me laddhamidaṃ vimānan”ti.</div> </td> </tr> </table> </div>
</div>
<div class="q" id="p_19Pv_680"> <div class="divNumber">632.</div> <div class="p"> <table class="singleColumn"> <tr> <td> <div class="pN">680</div> <div class="G">“Saccaṃ kirāhaṃsu narā sapaññā,</div> </td> </tr> <tr> <td> <div class="G">Anaññathā vacanaṃ paṇḍitānaṃ;</div> </td> </tr> <tr> <td> <div class="G">Yahiṃ yahiṃ gacchati puññakammo,</div> </td> </tr> <tr> <td> <div class="G">Tahiṃ tahiṃ modati kāmakāmī.</div> </td> </tr> </table> </div>
</div>
<div class="q" id="p_19Pv_681"> <div class="divNumber">633.</div> <div class="p"> <table class="singleColumn"> <tr> <td> <div class="pN">681</div> <div class="G">Yahiṃ yahiṃ sokapariddavo ca,</div> </td> </tr> <tr> <td> <div class="G">Vadho ca bandho ca parikkileso;</div> </td> </tr> <tr> <td> <div class="G">Tahiṃ tahiṃ gacchati pāpakammo,</div> </td> </tr> <tr> <td> <div class="G">Na muccati duggatiyā kadācī”ti.</div> </td> </tr> </table> </div>
</div>
<div class="q" id="p_19Pv_682"> <div class="divNumber">634.</div> <div class="p"> <table class="singleColumn"> <tr> <td> <div class="pN">682</div> <div class="G">“Sammūḷharūpova jano ahosi,</div> </td> </tr> <tr> <td> <div class="G">Asmiṃ muhutte kalalīkatova;</div> </td> </tr> <tr> <td> <div class="G">Janassimassa tuyhañca kumāra,</div> </td> </tr> <tr> <td> <div class="G">Appaccayo kena nu kho ahosī”ti.</div> </td> </tr> </table> </div>
</div>
<div class="q" id="p_19Pv_683"> <div class="divNumber">635.</div> <div class="p"> <table class="singleColumn"> <tr> <td> <div class="pN">683</div> <div class="G">“Ime ca sirīsavanā tātā,</div> </td> </tr> <tr> <td> <div class="G">Dibbā gandhā surabhī sampavanti;</div> </td> </tr> <tr> <td> <div class="G">Te sampavāyanti imaṃ vimānaṃ,</div> </td> </tr> <tr> <td> <div class="G">Divā ca ratto ca tamaṃ nihantvā.</div> </td> </tr> </table> </div>
</div>
<div class="q" id="p_19Pv_684"> <div class="divNumber">636.</div> <div class="p"> <table class="singleColumn"> <tr> <td> <div class="pN">684</div> <div class="G">Imesañca kho vassasataccayena,</div> </td> </tr> <tr> <td> <div class="G">Sipāṭikā phalati ekamekā;</div> </td> </tr> <tr> <td> <div class="G">Mānussakaṃ vassasataṃ atītaṃ,</div> </td> </tr> <tr> <td> <div class="G">Yadagge kāyamhi idhūpapanno.</div> </td> </tr> </table> </div>
</div>
<div class="q" id="p_19Pv_685"> <div class="divNumber">637.</div> <div class="p"> <table class="singleColumn"> <tr> <td> <div class="pN">685</div> <div class="G">Disvānahaṃ vassasatāni pañca,</div> </td> </tr> <tr> <td> <div class="G">Asmiṃ vimāne ṭhatvāna tātā;</div> </td> </tr> <tr> <td> <div class="G">Āyukkhayā puññakkhayā cavissaṃ,</div> </td> </tr> <tr> <td> <div class="G">Teneva sokena pamucchitosmī”ti.</div> </td> </tr> </table> </div>
</div>
<div class="q" id="p_19Pv_686"> <div class="divNumber">638.</div> <div class="p"> <table class="singleColumn"> <tr> <td> <div class="pN">686</div> <div class="G">“Kathaṃ nu soceyya tathāvidho so,</div> </td> </tr> <tr> <td> <div class="G">Laddhā vimānaṃ atulaṃ cirāya;</div> </td> </tr> <tr> <td> <div class="G">Ye cāpi kho ittaramupapannā,</div> </td> </tr> <tr> <td> <div class="G">Te nūna soceyyuṃ parittapuññā”ti.</div> </td> </tr> </table> </div>
</div>
<div class="q" id="p_19Pv_687"> <div class="divNumber">639.</div> <div class="p"> <table class="singleColumn"> <tr> <td> <div class="pN">687</div> <div class="G">“Anucchaviṃ ovadiyañca me taṃ,</div> </td> </tr> <tr> <td> <div class="G">Yaṃ maṃ tumhe peyyavācaṃ vadetha;</div> </td> </tr> <tr> <td> <div class="G">Tumhe ca kho tātā mayānuguttā,</div> </td> </tr> <tr> <td> <div class="G">Yenicchakaṃ tena paletha sotthin”ti.</div> </td> </tr> </table> </div>
</div>
<div class="q" id="p_19Pv_688"> <div class="divNumber">640.</div> <div class="p"> <table class="singleColumn"> <tr> <td> <div class="pN">688</div> <div class="G">“Gantvā mayaṃ sindhusovīrabhūmiṃ,</div> </td> </tr> <tr> <td> <div class="G">Dhanatthikā uddayaṃ patthayānā;</div> </td> </tr> <tr> <td> <div class="G">Yathāpayogā paripuṇṇacāgā,</div> </td> </tr> <tr> <td> <div class="G">Kāhāma serīsamahaṃ uḷāran”ti.</div> </td> </tr> </table> </div>
</div>
<div class="q" id="p_19Pv_689"> <div class="divNumber">641.</div> <div class="p"> <table class="singleColumn"> <tr> <td> <div class="pN">689</div> <div class="G">“Mā ceva serīsamahaṃ akattha,</div> </td> </tr> <tr> <td> <div class="G">Sabbañca vo bhavissati yaṃ vadetha;</div> </td> </tr> <tr> <td> <div class="G">Pāpāni kammāni vivajjayātha,</div> </td> </tr> <tr> <td> <div class="G">Dhammānuyogañca adhiṭṭhahātha.</div> </td> </tr> </table> </div>
</div>
<div class="q" id="p_19Pv_690"> <div class="divNumber">642.</div> <div class="p"> <table class="singleColumn"> <tr> <td> <div class="pN">690</div> <div class="G">Upāsako atthi imamhi saṃghe,</div> </td> </tr> <tr> <td> <div class="G">Bahussuto sīlavatūpapanno;</div> </td> </tr> <tr> <td> <div class="G">Saddho ca cāgī ca supesalo ca,</div> </td> </tr> <tr> <td> <div class="G">Vicakkhaṇo santusito mutīmā.</div> </td> </tr> </table> </div>
</div>
<div class="q" id="p_19Pv_691"> <div class="divNumber">643.</div> <div class="p"> <table class="singleColumn"> <tr> <td> <div class="pN">691</div> <div class="G">Sañjānamāno na musā bhaṇeyya,</div> </td> </tr> <tr> <td> <div class="G">Parūpaghātāya na cetayeyya;</div> </td> </tr> <tr> <td> <div class="G">Vebhūtikaṃ pesuṇaṃ no kareyya,</div> </td> </tr> <tr> <td> <div class="G">Saṇhañca vācaṃ sakhilaṃ bhaṇeyya.</div> </td> </tr> </table> </div>
</div>
<div class="q" id="p_19Pv_692"> <div class="divNumber">644.</div> <div class="p"> <table class="singleColumn"> <tr> <td> <div class="pN">692</div> <div class="G">Sagāravo sappatisso vinīto,</div> </td> </tr> <tr> <td> <div class="G">Apāpako adhisīle visuddho;</div> </td> </tr> <tr> <td> <div class="G">So mātaraṃ pitarañcāpi jantu,</div> </td> </tr> <tr> <td> <div class="G">Dhammena poseti ariyavutti.</div> </td> </tr> </table> </div>
</div>
<div class="q" id="p_19Pv_693"> <div class="divNumber">645.</div> <div class="p"> <table class="singleColumn"> <tr> <td> <div class="pN">693</div> <div class="G">Maññe so mātāpitūnaṃ kāraṇā,</div> </td> </tr> <tr> <td> <div class="G">Bhogāni pariyesati na attahetu;</div> </td> </tr> <tr> <td> <div class="G">Mātāpitūnañca yo accayena,</div> </td> </tr> <tr> <td> <div class="G">Nekkhammapoṇo carissati brahmacariyaṃ.</div> </td> </tr> </table> </div>
</div>
<div class="q" id="p_19Pv_694"> <div class="divNumber">646.</div> <div class="p"> <table class="singleColumn"> <tr> <td> <div class="pN">694</div> <div class="G">Ujū avaṅko asaṭho amāyo,</div> </td> </tr> <tr> <td> <div class="G">Na lesakappena ca vohareyya;</div> </td> </tr> <tr> <td> <div class="G">So tādiso sukatakammakārī,</div> </td> </tr> <tr> <td> <div class="G">Dhamme ṭhito kinti labhetha dukkhaṃ.</div> </td> </tr> </table> </div>
</div>
<div class="q" id="p_19Pv_695"> <div class="divNumber">647.</div> <div class="p"> <table class="singleColumn"> <tr> <td> <div class="pN">695</div> <div class="G">Taṃ kāraṇā pātukatomhi attanā,</div> </td> </tr> <tr> <td> <div class="G">Tasmā dhammaṃ passatha vāṇijāse;</div> </td> </tr> <tr> <td> <div class="G">Aññatra teniha bhasmī bhavetha,</div> </td> </tr> <tr> <td> <div class="G">Andhākulā vippanaṭṭhā araññe;</div> </td> </tr> <tr> <td> <div class="G">Taṃ khippamānena lahuṃ parena,</div> </td> </tr> <tr> <td> <div class="G">Sukho have sappurisena saṅgamo”ti.</div> </td> </tr> </table> </div>
</div>
<div class="q" id="p_19Pv_696"> <div class="divNumber">648.</div> <div class="p"> <table class="singleColumn"> <tr> <td> <div class="pN">696</div> <div class="G">“Kiṃ nāma so kiñca karoti kammaṃ,</div> </td> </tr> <tr> <td> <div class="G">Kiṃ nāmadheyyaṃ kiṃ pana tassa gottaṃ;</div> </td> </tr> <tr> <td> <div class="G">Mayampi naṃ daṭṭhukāmamha yakkha,</div> </td> </tr> <tr> <td> <div class="G">Yassānukampāya idhāgatosi;</div> </td> </tr> <tr> <td> <div class="G">Lābhā hi tassa yassa tuvaṃ pihesī”ti.</div> </td> </tr> </table> </div>
</div>
<div class="q" id="p_19Pv_697"> <div class="divNumber">649.</div> <div class="p"> <table class="singleColumn"> <tr> <td> <div class="pN">697</div> <div class="G">“Yo kappako sambhavanāmadheyyo,</div> </td> </tr> <tr> <td> <div class="G">Upāsako kocchaphalūpajīvī;</div> </td> </tr> <tr> <td> <div class="G">Jānātha naṃ tumhākaṃ pesiyo so,</div> </td> </tr> <tr> <td> <div class="G">Mā kho naṃ hīḷittha supesalo so”ti.</div> </td> </tr> </table> </div>
</div>
<div class="q" id="p_19Pv_698"> <div class="divNumber">650.</div> <div class="p"> <table class="singleColumn"> <tr> <td> <div class="pN">698</div> <div class="G">“Jānāmase yaṃ tvaṃ pavadesi yakkha,</div> </td> </tr> <tr> <td> <div class="G">Na kho naṃ jānāma sa edisoti;</div> </td> </tr> <tr> <td> <div class="G">Mayampi naṃ pūjayissāma yakkha,</div> </td> </tr> <tr> <td> <div class="G">Sutvāna tuyhaṃ vacanaṃ uḷāran”ti.</div> </td> </tr> </table> </div>
</div>
<div class="q" id="p_19Pv_699"> <div class="divNumber">651.</div> <div class="p"> <table class="singleColumn"> <tr> <td> <div class="pN">699</div> <div class="G">“Ye keci imasmiṃ satthe manussā,</div> </td> </tr> <tr> <td> <div class="G">Daharā mahantā athavāpi majjhimā;</div> </td> </tr> <tr> <td> <div class="G">Sabbeva te ālambantu vimānaṃ,</div> </td> </tr> <tr> <td> <div class="G">Passantu puññānaṃ phalaṃ kadariyā”ti.</div> </td> </tr> </table> </div>
</div>
<div class="q" id="p_19Pv_700"> <div class="divNumber">652.</div> <div class="p"> <table class="singleColumn"> <tr> <td> <div class="pN">700</div> <div class="G">Te tattha sabbeva “ahaṃ pure”ti,</div> </td> </tr> <tr> <td> <div class="G">Taṃ kappakaṃ tattha purakkhatvā;</div> </td> </tr> <tr> <td> <div class="G">Sabbeva te ālambiṃsu vimānaṃ,</div> </td> </tr> <tr> <td> <div class="G">Masakkasāraṃ viya vāsavassa.</div> </td> </tr> </table> </div>
</div>
<div class="q" id="p_19Pv_701"> <div class="divNumber">653.</div> <div class="p"> <table class="singleColumn"> <tr> <td> <div class="pN">701</div> <div class="G">Te tattha sabbeva “ahaṃ pure”ti,</div> </td> </tr> <tr> <td> <div class="G">Upāsakattaṃ paṭivedayiṃsu;</div> </td> </tr> <tr> <td> <div class="G">Pāṇātipātā paṭiviratā ahesuṃ,</div> </td> </tr> <tr> <td> <div class="G">Loke adinnaṃ parivajjayiṃsu;</div> </td> </tr> <tr> <td> <div class="G">Amajjapā no ca musā bhaṇiṃsu,</div> </td> </tr> <tr> <td> <div class="G">Sakena dārena ca ahesuṃ tuṭṭhā.</div> </td> </tr> </table> </div>
</div>
<div class="q" id="p_19Pv_702"> <div class="divNumber">654.</div> <div class="p"> <table class="singleColumn"> <tr> <td> <div class="pN">702</div> <div class="G">Te tattha sabbeva “ahaṃ pure”ti,</div> </td> </tr> <tr> <td> <div class="G">Upāsakattaṃ paṭivedayitvā;</div> </td> </tr> <tr> <td> <div class="G">Pakkāmi sattho anumodamāno,</div> </td> </tr> <tr> <td> <div class="G">Yakkhiddhiyā anumato punappunaṃ.</div> </td> </tr> </table> </div>
</div>
<div class="q" id="p_19Pv_703"> <div class="divNumber">655.</div> <div class="p"> <table class="singleColumn"> <tr> <td> <div class="pN">703</div> <div class="G">Gantvāna te sindhusovīrabhūmiṃ,</div> </td> </tr> <tr> <td> <div class="G">Dhanatthikā uddayaṃ patthayānā;</div> </td> </tr> <tr> <td> <div class="G">Yathāpayogā paripuṇṇalābhā,</div> </td> </tr> <tr> <td> <div class="G">Paccāgamuṃ pāṭaliputtamakkhataṃ.</div> </td> </tr> </table> </div>
</div>
<div class="q" id="p_19Pv_704"> <div class="divNumber">656.</div> <div class="p"> <table class="singleColumn"> <tr> <td> <div class="pN">704</div> <div class="G">Gantvāna te saṃgharaṃ sotthivanto,</div> </td> </tr> <tr> <td> <div class="G">Puttehi dārehi samaṅgibhūtā;</div> </td> </tr> <tr> <td> <div class="G">Ānandī vittā sumanā patītā,</div> </td> </tr> <tr> <td> <div class="G">Akaṃsu serīsamahaṃ uḷāraṃ;</div> </td> </tr> <tr> <td> <div class="G">Serīsakaṃ te pariveṇaṃ māpayiṃsu.</div> </td> </tr> </table> </div>
</div>
<div class="q" id="p_19Pv_705"> <div class="divNumber">657.</div> <div class="p"> <table class="singleColumn"> <tr> <td> <div class="pN">705</div> <div class="G">Etādisā sappurisāna sevanā,</div> </td> </tr> <tr> <td> <div class="G">Mahatthikā dhammaguṇāna sevanā;</div> </td> </tr> <tr> <td> <div class="G">Ekassa atthāya upāsakassa,</div> </td> </tr> <tr> <td> <div class="G">Sabbeva sattā sukhitā ahesunti.</div> </td> </tr> </table> </div>
</div>
<div class="CENTER" id="p_19Pv_706">
<span class="pN">706</span>Serīsakapetavatthu dutiyaṃ.<br> Bhāṇavāraṃ tatiyaṃ.</div>
</html>
