<html>
<div class="i">2.9 Visākhāsutta</div>
<div class="h">Mucalindavagga</div>
<div class="h">Visākhāsutta</div>
<div class="q" id="p_18Ud_135"> <div class="divNumber">19.</div> <div class="p">
<span class="pN">135</span>Evaṃ me sutaṃ—  ekaṃ samayaṃ bhagavā sāvatthiyaṃ viharati pubbārāme migāramātupāsāde. Tena kho pana samayena visākhāya migāramātuyā kocideva attho raññe pasenadimhi kosale paṭibaddho hoti. Taṃ rājā pasenadi kosalo na yathādhippāyaṃ tīreti. </div>
</div>
<div class="q" id="p_18Ud_136"> <div class="p">
<span class="pN">136</span>Atha kho visākhā migāramātā divā divassa yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho visākhaṃ migāramātaraṃ bhagavā etadavoca—  “handa kuto nu tvaṃ, visākhe, āgacchasi divā divassā”ti? “Idha me, bhante, kocideva attho raññe pasenadimhi kosale paṭibaddho; taṃ rājā pasenadi kosalo na yathādhippāyaṃ tīretī”ti. </div>
</div>
<div class="q" id="p_18Ud_137"> <div class="p">
<span class="pN">137</span>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—  </div>
</div>
<div class="q" id="p_18Ud_138"> <div class="p"> <table class="singleColumn"> <tr> <td> <div class="pN">138</div> <div class="G">“Sabbaṃ paravasaṃ dukkhaṃ,</div> </td> </tr> <tr> <td> <div class="G">sabbaṃ issariyaṃ sukhaṃ;</div> </td> </tr> <tr> <td> <div class="G">Sādhāraṇe vihaññanti,</div> </td> </tr> <tr> <td> <div class="G">yogā hi duratikkamā”ti. (23)</div> </td> </tr> </table> </div>
</div>
<div class="CENTER" id="p_18Ud_139">
<span class="pN">139</span>Navamaṃ.</div>
</html>
