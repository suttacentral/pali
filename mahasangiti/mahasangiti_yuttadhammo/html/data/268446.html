<html>
<div class="i">3.3.2 Sammādiṭṭhikasutta</div>
<div class="h">Tikanipāta</div>
<div class="h">Tatiyavagga</div>
<div class="h">Sammādiṭṭhikasutta</div>
<div class="q" id="p_18It_457"> <div class="divNumber">71.</div> <div class="p">
<span class="pN">457</span>Vuttañhetaṃ bhagavatā vuttamarahatāti me sutaṃ—  </div>
</div>
<div class="q" id="p_18It_458"> <div class="p">
<span class="pN">458</span>“Diṭṭhā mayā, bhikkhave, sattā kāyasucaritena samannāgatā vacīsucaritena samannāgatā manosucaritena samannāgatā ariyānaṃ anupavādakā sammādiṭṭhikā sammādiṭṭhikammasamādānā. Te kāyassa bhedā paraṃ maraṇā sugatiṃ saggaṃ lokaṃ upapannā. </div>
</div>
<div class="q" id="p_18It_459"> <div class="p">
<span class="pN">459</span>Taṃ kho panāhaṃ, bhikkhave, nāññassa samaṇassa vā brāhmaṇassa vā sutvā vadāmi. Diṭṭhā mayā, bhikkhave, sattā kāyasucaritena samannāgatā vacīsucaritena samannāgatā manosucaritena samannāgatā ariyānaṃ anupavādakā sammādiṭṭhikā sammādiṭṭhikammasamādānā. Te kāyassa bhedā paraṃ maraṇā sugatiṃ saggaṃ lokaṃ upapannā. Api ca, bhikkhave, yadeva sāmaṃ ñātaṃ sāmaṃ diṭṭhaṃ sāmaṃ viditaṃ tadevāhaṃ vadāmi. </div>
</div>
<div class="q" id="p_18It_460"> <div class="p">
<span class="pN">460</span>Diṭṭhā mayā, bhikkhave, sattā kāyasucaritena samannāgatā vacīsucaritena samannāgatā manosucaritena samannāgatā ariyānaṃ anupavādakā sammādiṭṭhikā sammādiṭṭhikammasamādānā. Te kāyassa bhedā paraṃ maraṇā sugatiṃ saggaṃ lokaṃ upapannā”ti. Etamatthaṃ bhagavā avoca. Tatthetaṃ iti vuccati—  </div>
</div>
<div class="q" id="p_18It_461"> <div class="p"> <table class="singleColumn"> <tr> <td> <div class="pN">461</div> <div class="G">“Sammā manaṃ paṇidhāya,</div> </td> </tr> <tr> <td> <div class="G">sammā vācañca bhāsiya;</div> </td> </tr> <tr> <td> <div class="G">Sammā kammāni katvāna,</div> </td> </tr> <tr> <td> <div class="G">kāyena idha puggalo.</div> </td> </tr> </table> </div>
</div>
<div class="q" id="p_18It_462"> <div class="p"> <table class="singleColumn"> <tr> <td> <div class="pN">462</div> <div class="G">Bahussuto puññakaro,</div> </td> </tr> <tr> <td> <div class="G">appasmiṃ idha jīvite;</div> </td> </tr> <tr> <td> <div class="G">Kāyassa bhedā sappañño,</div> </td> </tr> <tr> <td> <div class="G">saggaṃ so upapajjatī”ti.</div> </td> </tr> </table> </div>
</div>
<div class="q" id="p_18It_463"> <div class="p">
<span class="pN">463</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_464">
<span class="pN">464</span>Dutiyaṃ.</div>
</html>
