<html>
<div class="i">2.4.4.2 Ekattharaṇatuvaṭṭanasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Tuvaṭṭavagga</div>
<div class="h">Ekattharaṇatuvaṭṭanasikkhāpada</div>
<div class="q" id="p_2V_2892"> <div class="divNumber">936.</div> <div class="p">
<span class="pN">2892</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhikkhuniyo dve ekattharaṇapāvuraṇā tuvaṭṭenti. Manussā vihāracārikaṃ āhiṇḍantā passitvā ujjhāyanti khiyyanti vipācenti—  “kathañhi nāma bhikkhuniyo dve ekattharaṇapāvuraṇā tuvaṭṭessanti, seyyathāpi gihiniyo kāmabhoginiyo”ti. </div>
</div>
<div class="q" id="p_2V_2893"> <div class="p">
<span class="pN">2893</span>Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhuniyo dve ekattharaṇapāvuraṇā tuvaṭṭessantī”ti…pe…  “saccaṃ kira, bhikkhave, bhikkhuniyo dve ekattharaṇapāvuraṇā tuvaṭṭentī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhuniyo dve ekattharaṇapāvuraṇā tuvaṭṭessanti. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  </div>
</div>
<div class="q" id="p_2V_2894"> <div class="divNumber">937.</div> <div class="p">
<span class="pN">2894</span><span class="bold">“Yā pana bhikkhuniyo dve ekattharaṇapāvuraṇā tuvaṭṭeyyuṃ, pācittiyan”</span>ti. (<span class="italic">32</span>:<span class="bold">87</span>) </div>
</div>
<div class="q" id="p_2V_2895"> <div class="divNumber">938.</div> <div class="p">
<span class="pN">2895</span><span class="bold">Yā panā</span>ti yā yādisā…pe…  <span class="bold">bhikkhuniyo</span>ti upasampannāyo vuccanti. </div>
</div>
<div class="q" id="p_2V_2896"> <div class="p">
<span class="pN">2896</span><span class="bold">Dve ekattharaṇapāvuraṇā tuvaṭṭeyyun</span>ti taññeva attharitvā taññeva pārupanti, āpatti pācittiyassa. </div>
</div>
<div class="q" id="p_2V_2897"> <div class="divNumber">939.</div> <div class="p">
<span class="pN">2897</span>Ekattharaṇapāvuraṇe ekattharaṇapāvuraṇasaññā tuvaṭṭenti, āpatti pācittiyassa. Ekattharaṇapāvuraṇe vematikā tuvaṭṭenti, āpatti pācittiyassa. Ekattharaṇapāvuraṇe nānattharaṇapāvuraṇasaññā tuvaṭṭenti, āpatti pācittiyassa. </div>
</div>
<div class="q" id="p_2V_2898"> <div class="p">
<span class="pN">2898</span>Ekattharaṇe nānāpāvuraṇe, āpatti dukkaṭassa. Nānattharaṇe ekapāvuraṇe, āpatti dukkaṭassa. Nānattharaṇapāvuraṇe ekattharaṇapāvuraṇasaññā, āpatti dukkaṭassa. Nānattharaṇapāvuraṇe vematikā, āpatti dukkaṭassa. Nānattharaṇapāvuraṇe nānattharaṇapāvuraṇasaññā, anāpatti. </div>
</div>
<div class="q" id="p_2V_2899"> <div class="divNumber">940.</div> <div class="p">
<span class="pN">2899</span>Anāpatti—  vavatthānaṃ dassetvā nipajjanti, ummattikānaṃ, ādikammikānanti. </div>
</div>
<div class="CENTER" id="p_2V_2900">
<span class="pN">2900</span>Dutiyasikkhāpadaṃ niṭṭhitaṃ.</div>
</html>
