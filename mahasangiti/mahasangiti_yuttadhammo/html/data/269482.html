<html>
<div class="i">1.1.10 Gotrabhuñāṇaniddesa</div>
<div class="h">Mahāvagga</div>
<div class="h">Ñāṇakathā</div>
<div class="h">Gotrabhuñāṇaniddesa</div>
<div class="q" id="p_26Ps_418"> <div class="divNumber">59.</div> <div class="p">
<span class="pN">418</span>Kathaṃ bahiddhā vuṭṭhānavivaṭṭane paññā gotrabhuñāṇaṃ? Uppādaṃ abhibhuyyatīti—  gotrabhu. Pavattaṃ abhibhuyyatīti—  gotrabhu. Nimittaṃ abhibhuyyatīti—  gotrabhu. Āyūhanaṃ abhibhuyyatīti—  gotrabhu. Paṭisandhiṃ abhibhuyyatīti—  gotrabhu. Gatiṃ abhibhuyyatīti—  gotrabhu. Nibbattiṃ abhibhuyyatīti—  gotrabhu. Upapattiṃ abhibhuyyatīti—  gotrabhu. Jātiṃ abhibhuyyatīti—  gotrabhu. Jaraṃ abhibhuyyatīti—  gotrabhu. Byādhiṃ abhibhuyyatīti—  gotrabhu. Maraṇaṃ abhibhuyyatīti—  gotrabhu. Sokaṃ abhibhuyyatīti—  gotrabhu. Paridevaṃ abhibhuyyatīti—  gotrabhu. Upāyāsaṃ abhibhuyyatīti—  gotrabhu. Bahiddhā saṅkhāranimittaṃ abhibhuyyatīti—  gotrabhu. Anuppādaṃ pakkhandatīti—  gotrabhu. Appavattaṃ pakkhandatīti—  gotrabhu…pe…  nirodhaṃ nibbānaṃ pakkhandatīti—  gotrabhu. </div>
</div>
<div class="q" id="p_26Ps_419"> <div class="p">
<span class="pN">419</span>Uppādaṃ abhibhuyyitvā anuppādaṃ pakkhandatīti—  gotrabhu. Pavattaṃ abhibhuyyitvā appavattaṃ pakkhandatīti—  gotrabhu. Nimittaṃ abhibhuyyitvā animittaṃ pakkhandatīti—  gotrabhu …pe…  bahiddhā saṅkhāranimittaṃ abhibhuyyitvā nirodhaṃ nibbānaṃ pakkhandatīti—  gotrabhu. </div>
</div>
<div class="q" id="p_26Ps_420"> <div class="p">
<span class="pN">420</span>Uppādā vuṭṭhātīti—  gotrabhu. Pavattā vuṭṭhātīti—  gotrabhu. Nimittā vuṭṭhātīti—  gotrabhu. Āyūhanā vuṭṭhātīti—  gotrabhu. Paṭisandhiyā vuṭṭhātīti—  gotrabhu. Gatiyā vuṭṭhātīti—  gotrabhu. Nibbattiyā vuṭṭhātīti—  gotrabhu. Upapattiyā vuṭṭhātīti—  gotrabhu. Jātiyā vuṭṭhātīti—  gotrabhu. Jarāya vuṭṭhātīti—  gotrabhu. Byādhimhā vuṭṭhātīti—  gotrabhu. Maraṇā vuṭṭhātīti—  gotrabhu. Sokā vuṭṭhātīti—  gotrabhu. Paridevā vuṭṭhātīti—  gotrabhu. Upāyāsā vuṭṭhātīti—  gotrabhu. Bahiddhā saṅkhāranimittā vuṭṭhātīti—  gotrabhu. Anuppādaṃ pakkhandatīti—  gotrabhu. Appavattaṃ pakkhandatīti—  gotrabhu…pe…  nirodhaṃ nibbānaṃ pakkhandatīti—  gotrabhu. </div>
</div>
<div class="q" id="p_26Ps_421"> <div class="p">
<span class="pN">421</span>Uppādā vuṭṭhahitvā anuppādaṃ pakkhandatīti—  gotrabhu. Pavattā vuṭṭhahitvā appavattaṃ pakkhandatīti—  gotrabhu. Nimittā vuṭṭhahitvā animittaṃ pakkhandatīti—  gotrabhu. Āyūhanā vuṭṭhahitvā anāyūhanaṃ pakkhandatīti—  gotrabhu. Paṭisandhiyā vuṭṭhahitvā appaṭisandhiṃ pakkhandatīti—  gotrabhu. Gatiyā vuṭṭhahitvā agatiṃ pakkhandatīti—  gotrabhu. Nibbattiyā vuṭṭhahitvā anibbattiṃ pakkhandatīti—  gotrabhu. Upapattiyā vuṭṭhahitvā anupapattiṃ pakkhandatīti—  gotrabhu. Jātiyā vuṭṭhahitvā ajātiṃ pakkhandatīti—  gotrabhu. Jarāya vuṭṭhahitvā ajaraṃ pakkhandatīti—  gotrabhu. Byādhimhā vuṭṭhahitvā abyādhiṃ pakkhandatīti—  gotrabhu. Maraṇā vuṭṭhahitvā amataṃ pakkhandatīti—  gotrabhu. Sokā vuṭṭhahitvā asokaṃ pakkhandatīti—  gotrabhu. Paridevā vuṭṭhahitvā aparidevaṃ pakkhandatīti—  gotrabhu. Upāyāsā vuṭṭhahitvā anupāyāsaṃ pakkhandatīti—  gotrabhu. Bahiddhā saṅkhāranimittā vuṭṭhahitvā nirodhaṃ nibbānaṃ pakkhandatīti—  gotrabhu. </div>
</div>
<div class="q" id="p_26Ps_422"> <div class="p">
<span class="pN">422</span>Uppādā vivaṭṭatīti—  gotrabhu. Pavattā vivaṭṭatīti—  gotrabhu…pe…  bahiddhā saṅkhāranimittā vivaṭṭatīti—  gotrabhu. Anuppādaṃ pakkhandatīti—  gotrabhu. Appavattaṃ pakkhandatīti—  gotrabhu…pe…  nirodhaṃ nibbānaṃ pakkhandatīti—  gotrabhu. </div>
</div>
<div class="q" id="p_26Ps_423"> <div class="p">
<span class="pN">423</span>Uppādā vivaṭṭitvā anuppādaṃ pakkhandatīti—  gotrabhu. Pavattā vivaṭṭitvā appavattaṃ pakkhandatīti—  gotrabhu…pe…  bahiddhā saṅkhāranimittā vivaṭṭitvā nirodhaṃ nibbānaṃ pakkhandatīti—  gotrabhu. </div>
</div>
<div class="q" id="p_26Ps_424"> <div class="divNumber">60.</div> <div class="p">
<span class="pN">424</span>Kati gotrabhū dhammā samathavasena uppajjanti? Kati gotrabhū dhammā vipassanāvasena uppajjanti? Aṭṭha gotrabhū dhammā samathavasena uppajjanti. Dasa gotrabhū dhammā vipassanāvasena uppajjanti. </div>
</div>
<div class="q" id="p_26Ps_425"> <div class="p">
<span class="pN">425</span>Katame aṭṭha gotrabhū dhammā samathavasena uppajjanti? Paṭhamaṃ jhānaṃ paṭilābhatthāya nīvaraṇe abhibhuyyatīti—  gotrabhu. Dutiyaṃ jhānaṃ paṭilābhatthāya vitakkavicāre abhibhuyyatīti—  gotrabhu. Tatiyaṃ jhānaṃ paṭilābhatthāya pītiṃ abhibhuyyatīti—  gotrabhu. Catutthaṃ jhānaṃ paṭilābhatthāya sukhadukkhe abhibhuyyatīti—  gotrabhu. Ākāsānañcāyatanasamāpattiṃ paṭilābhatthāya rūpasaññaṃ paṭighasaññaṃ nānattasaññaṃ abhibhuyyatīti—  gotrabhu. Viññāṇañcāyatanasamāpattiṃ paṭilābhatthāya ākāsānañcāyatanasaññaṃ abhibhuyyatīti—  gotrabhu. Ākiñcaññāyatanasamāpattiṃ paṭilābhatthāya viññāṇañcāyatanasaññaṃ abhibhuyyatīti—  gotrabhu. Nevasaññānāsaññāyatanasamāpattiṃ paṭilābhatthāya ākiñcaññāyatanasaññaṃ abhibhuyyatīti—  gotrabhu. Ime aṭṭha gotrabhū dhammā samathavasena uppajjanti. </div>
</div>
<div class="q" id="p_26Ps_426"> <div class="p">
<span class="pN">426</span>Katame dasa gotrabhū dhammā vipassanāvasena uppajjanti? Sotāpattimaggaṃ paṭilābhatthāya uppādaṃ pavattaṃ nimittaṃ āyūhanaṃ paṭisandhiṃ gatiṃ nibbattiṃ upapattiṃ jātiṃ jaraṃ byādhiṃ maraṇaṃ sokaṃ paridevaṃ upāyāsaṃ bahiddhā saṅkhāranimittaṃ abhibhuyyatīti—  gotrabhu. Sotāpattiphalasamāpattatthāya uppādaṃ pavattaṃ nimittaṃ āyūhanaṃ paṭisandhiṃ abhibhuyyatīti—  gotrabhu. Sakadāgāmimaggaṃ paṭilābhatthāya…pe…  sakadāgāmiphalasamāpattatthāya…  anāgāmimaggaṃ paṭilābhatthāya…  anāgāmiphalasamāpattatthāya…  arahattamaggaṃ paṭilābhatthāya uppādaṃ pavattaṃ nimittaṃ āyūhanaṃ paṭisandhiṃ gatiṃ nibbattiṃ upapattiṃ jātiṃ jaraṃ byādhiṃ maraṇaṃ sokaṃ paridevaṃ upāyāsaṃ bahiddhā saṅkhāranimittaṃ abhibhuyyatīti—  gotrabhu. Arahattaphalasamāpattatthāya…  suññatavihārasamāpattatthāya…  animittavihārasamāpattatthāya uppādaṃ pavattaṃ nimittaṃ āyūhanaṃ paṭisandhiṃ abhibhuyyatīti—  gotrabhu. Ime dasa gotrabhū dhammā vipassanāvasena uppajjanti. </div>
</div>
<div class="q" id="p_26Ps_427"> <div class="p">
<span class="pN">427</span>Kati gotrabhū dhammā kusalā, kati akusalā, kati abyākatā? Pannarasa gotrabhū dhammā kusalā, tayo gotrabhū dhammā abyākatā. Natthi gotrabhū dhammā akusalāti. </div>
</div>
<div class="q" id="p_26Ps_428"> <div class="p"> <table class="singleColumn"> <tr> <td> <div class="pN">428</div> <div class="G">Sāmisañca nirāmisaṃ,</div> </td> </tr> <tr> <td> <div class="G">Paṇihitañca appaṇihitaṃ;</div> </td> </tr> <tr> <td> <div class="G">Saññuttañca visaññuttaṃ,</div> </td> </tr> <tr> <td> <div class="G">Vuṭṭhitañca avuṭṭhitaṃ.</div> </td> </tr> </table> </div>
</div>
<div class="q" id="p_26Ps_429"> <div class="p"> <table class="singleColumn"> <tr> <td> <div class="pN">429</div> <div class="G">Aṭṭha samādhissa paccayā,</div> </td> </tr> <tr> <td> <div class="G">dasa ñāṇassa gocarā;</div> </td> </tr> <tr> <td> <div class="G">Aṭṭhārasa gotrabhū dhammā,</div> </td> </tr> <tr> <td> <div class="G">tiṇṇaṃ vimokkhāna paccayā.</div> </td> </tr> </table> </div>
</div>
<div class="q" id="p_26Ps_430"> <div class="p"> <table class="singleColumn"> <tr> <td> <div class="pN">430</div> <div class="G">Ime aṭṭhārasākārā,</div> </td> </tr> <tr> <td> <div class="G">Paññā yassa pariccitā;</div> </td> </tr> <tr> <td> <div class="G">Kusalo vivaṭṭe vuṭṭhāne,</div> </td> </tr> <tr> <td> <div class="G">Nānādiṭṭhīsu na kampatīti.</div> </td> </tr> </table> </div>
</div>
<div class="q" id="p_26Ps_431"> <div class="p">
<span class="pN">431</span>Taṃ ñātaṭṭhena ñāṇaṃ, pajānanaṭṭhena paññā. Tena vuccati—  “bahiddhā vuṭṭhānavivaṭṭane paññā gotrabhuñāṇaṃ”. </div>
</div>
<div class="CENTER" id="p_26Ps_432">
<span class="pN">432</span>Gotrabhuñāṇaniddeso dasamo.</div>
</html>
