<html>
<div class="i">1.1.2 Cetanākaraṇīyasutta</div>
<div class="h">Paṭhamapaṇṇāsaka</div>
<div class="h">Nissayavagga</div>
<div class="h">Cetanākaraṇīyasutta</div>
<div class="q" id="p_17A11_14"> <div class="divNumber">2.</div> <div class="p">
<span class="pN">14</span>“Sīlavato, bhikkhave, sīlasampannassa na cetanāya karaṇīyaṃ—  ‘avippaṭisāro me uppajjatū’ti. Dhammatā esā, bhikkhave, yaṃ sīlavato sīlasampannassa avippaṭisāro uppajjati. </div>
</div>
<div class="q" id="p_17A11_15"> <div class="p">
<span class="pN">15</span>Avippaṭisārissa, bhikkhave, na cetanāya karaṇīyaṃ—  ‘pāmojjaṃ me uppajjatū’ti. Dhammatā esā, bhikkhave, yaṃ avippaṭisārissa pāmojjaṃ uppajjati. </div>
</div>
<div class="q" id="p_17A11_16"> <div class="p">
<span class="pN">16</span>Pamuditassa, bhikkhave, na cetanāya karaṇīyaṃ—  ‘pīti me uppajjatū’ti. Dhammatā esā, bhikkhave, yaṃ pamuditassa pīti uppajjati. </div>
</div>
<div class="q" id="p_17A11_17"> <div class="p">
<span class="pN">17</span>Pītimanassa, bhikkhave, na cetanāya karaṇīyaṃ—  ‘kāyo me passambhatū’ti. Dhammatā esā, bhikkhave, yaṃ pītimanassa kāyo passambhati. </div>
</div>
<div class="q" id="p_17A11_18"> <div class="p">
<span class="pN">18</span>Passaddhakāyassa, bhikkhave, na cetanāya karaṇīyaṃ—  ‘sukhaṃ vediyāmī’ti. Dhammatā esā, bhikkhave, yaṃ passaddhakāyo sukhaṃ vediyati. </div>
</div>
<div class="q" id="p_17A11_19"> <div class="p">
<span class="pN">19</span>Sukhino, bhikkhave, na cetanāya karaṇīyaṃ—  ‘cittaṃ me samādhiyatū’ti. Dhammatā esā, bhikkhave, yaṃ sukhino cittaṃ samādhiyati. </div>
</div>
<div class="q" id="p_17A11_20"> <div class="p">
<span class="pN">20</span>Samāhitassa, bhikkhave, na cetanāya karaṇīyaṃ—  ‘yathābhūtaṃ jānāmi passāmī’ti. Dhammatā esā, bhikkhave, yaṃ samāhito yathābhūtaṃ jānāti passati. </div>
</div>
<div class="q" id="p_17A11_21"> <div class="p">
<span class="pN">21</span>Yathābhūtaṃ, bhikkhave, jānato passato na cetanāya karaṇīyaṃ—  ‘nibbindāmī’ti. Dhammatā esā, bhikkhave, yaṃ yathābhūtaṃ jānaṃ passaṃ nibbindati. </div>
</div>
<div class="q" id="p_17A11_22"> <div class="p">
<span class="pN">22</span>Nibbinnassa, bhikkhave, na cetanāya karaṇīyaṃ—  ‘virajjāmī’ti. Dhammatā esā, bhikkhave, yaṃ nibbinno virajjati. </div>
</div>
<div class="q" id="p_17A11_23"> <div class="p">
<span class="pN">23</span>Virattassa, bhikkhave, na cetanāya karaṇīyaṃ—  ‘vimuttiñāṇadassanaṃ sacchikaromī’ti. Dhammatā esā, bhikkhave, yaṃ viratto vimuttiñāṇadassanaṃ sacchikaroti. </div>
</div>
<div class="q" id="p_17A11_24"> <div class="p">
<span class="pN">24</span>Iti kho, bhikkhave, virāgo vimuttiñāṇadassanattho vimuttiñāṇadassanānisaṃso, nibbidā virāgatthā virāgānisaṃsā, yathābhūtañāṇadassanaṃ nibbidatthaṃ nibbidānisaṃsaṃ, samādhi yathābhūtañāṇadassanattho yathābhūtañāṇadassanānisaṃso, sukhaṃ samādhatthaṃ samādhānisaṃsaṃ, passaddhi sukhatthā sukhānisaṃsā, pīti passaddhatthā passaddhānisaṃsā, pāmojjaṃ pītatthaṃ pītānisaṃsaṃ, avippaṭisāro pāmojjattho pāmojjānisaṃso, kusalāni sīlāni avippaṭisāratthāni avippaṭisārānisaṃsāni. Iti kho, bhikkhave, dhammā dhamme abhisandenti, dhammā dhamme paripūrenti apārā pāraṃ gamanāyā”ti. </div>
</div>
<div class="CENTER" id="p_17A11_25">
<span class="pN">25</span>Dutiyaṃ.</div>
</html>
