<html>
<div class="i">2.2.2 Paṭhamaākāsasutta</div>
<div class="h">Vedanāsaṃyutta</div>
<div class="h">Rahogatavagga</div>
<div class="h">Paṭhamaākāsasutta</div>
<div class="q" id="p_13S4_1153"> <div class="divNumber">260.</div> <div class="p">
<span class="pN">1153</span>“Seyyathāpi, bhikkhave, ākāse vividhā vātā vāyanti. Puratthimāpi vātā vāyanti, pacchimāpi vātā vāyanti, uttarāpi vātā vāyanti, dakkhiṇāpi vātā vāyanti, sarajāpi vātā vāyanti, arajāpi vātā vāyanti, sītāpi vātā vāyanti, uṇhāpi vātā vāyanti, parittāpi vātā vāyanti, adhimattāpi vātā vāyanti. Evameva kho, bhikkhave, imasmiṃ kāyasmiṃ vividhā vedanā uppajjanti, sukhāpi vedanā uppajjati, dukkhāpi vedanā uppajjati, adukkhamasukhāpi vedanā uppajjatīti. </div>
</div>
<div class="q" id="p_13S4_1154"> <div class="p"> <table class="singleColumn"> <tr> <td> <div class="pN">1154</div> <div class="G">Yathāpi vātā ākāse,</div> </td> </tr> <tr> <td> <div class="G">vāyanti vividhā puthū;</div> </td> </tr> <tr> <td> <div class="G">Puratthimā pacchimā cāpi,</div> </td> </tr> <tr> <td> <div class="G">uttarā atha dakkhiṇā.</div> </td> </tr> </table> </div>
</div>
<div class="q" id="p_13S4_1155"> <div class="p"> <table class="singleColumn"> <tr> <td> <div class="pN">1155</div> <div class="G">Sarajā arajā capi,</div> </td> </tr> <tr> <td> <div class="G">sītā uṇhā ca ekadā;</div> </td> </tr> <tr> <td> <div class="G">Adhimattā parittā ca,</div> </td> </tr> <tr> <td> <div class="G">puthū vāyanti mālutā.</div> </td> </tr> </table> </div>
</div>
<div class="q" id="p_13S4_1156"> <div class="p"> <table class="singleColumn"> <tr> <td> <div class="pN">1156</div> <div class="G">Tathevimasmiṃ kāyasmiṃ,</div> </td> </tr> <tr> <td> <div class="G">samuppajjanti vedanā;</div> </td> </tr> <tr> <td> <div class="G">Sukhadukkhasamuppatti,</div> </td> </tr> <tr> <td> <div class="G">adukkhamasukhā ca yā.</div> </td> </tr> </table> </div>
</div>
<div class="q" id="p_13S4_1157"> <div class="p"> <table class="singleColumn"> <tr> <td> <div class="pN">1157</div> <div class="G">Yato ca bhikkhu ātāpī,</div> </td> </tr> <tr> <td> <div class="G">sampajaññaṃ na riñcati;</div> </td> </tr> <tr> <td> <div class="G">Tato so vedanā sabbā,</div> </td> </tr> <tr> <td> <div class="G">parijānāti paṇḍito.</div> </td> </tr> </table> </div>
</div>
<div class="q" id="p_13S4_1158"> <div class="p"> <table class="singleColumn"> <tr> <td> <div class="pN">1158</div> <div class="G">So vedanā pariññāya,</div> </td> </tr> <tr> <td> <div class="G">diṭṭhe dhamme anāsavo;</div> </td> </tr> <tr> <td> <div class="G">Kāyassa bhedā dhammaṭṭho,</div> </td> </tr> <tr> <td> <div class="G">saṅkhyaṃ nopeti vedagū”ti.</div> </td> </tr> </table> </div>
</div>
<div class="CENTER" id="p_13S4_1159">
<span class="pN">1159</span>Dutiyaṃ.</div>
</html>
