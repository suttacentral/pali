<html>
<div class="i">8.1.8 Parosahassasutta</div>
<div class="h">Vaṅgīsasaṃyutta</div>
<div class="h">Vaṅgīsavagga</div>
<div class="h">Parosahassasutta</div>
<div class="q" id="p_12S1_1345"> <div class="divNumber">216.</div> <div class="p">
<span class="pN">1345</span>Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme mahatā bhikkhusaṃghena saddhiṃ aḍḍhatelasehi bhikkhusatehi. Tena kho pana samayena bhagavā bhikkhū nibbānapaṭisaṃyuttāya dhammiyā kathāya sandasseti samādapeti samuttejeti sampahaṃseti. Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti. Atha kho āyasmato vaṅgīsassa etadahosi—  “ayaṃ kho bhagavā bhikkhū nibbānapaṭisaṃyuttāya dhammiyā kathāya sandasseti samādapeti samuttejeti sampahaṃseti. Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti. Yannūnāhaṃ bhagavantaṃ sammukhā sāruppāhi gāthāhi abhitthaveyyan”ti. </div>
</div>
<div class="q" id="p_12S1_1346"> <div class="p">
<span class="pN">1346</span>Atha kho āyasmā vaṅgīso uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca—  “paṭibhāti maṃ, bhagavā, paṭibhāti maṃ, sugatā”ti. “Paṭibhātu taṃ, vaṅgīsā”ti bhagavā avoca. Atha kho āyasmā vaṅgīso bhagavantaṃ sammukhā sāruppāhi gāthāhi abhitthavi—  </div>
</div>
<div class="q" id="p_12S1_1347"> <div class="p"> <table class="singleColumn"> <tr> <td> <div class="pN">1347</div> <div class="G">“Parosahassaṃ bhikkhūnaṃ,</div> </td> </tr> <tr> <td> <div class="G">sugataṃ payirupāsati;</div> </td> </tr> <tr> <td> <div class="G">Desentaṃ virajaṃ dhammaṃ,</div> </td> </tr> <tr> <td> <div class="G">nibbānaṃ akutobhayaṃ.</div> </td> </tr> </table> </div>
</div>
<div class="q" id="p_12S1_1348"> <div class="p"> <table class="singleColumn"> <tr> <td> <div class="pN">1348</div> <div class="G">Suṇanti dhammaṃ vimalaṃ,</div> </td> </tr> <tr> <td> <div class="G">sammāsambuddhadesitaṃ;</div> </td> </tr> <tr> <td> <div class="G">Sobhati vata sambuddho,</div> </td> </tr> <tr> <td> <div class="G">bhikkhusaṃghapurakkhato.</div> </td> </tr> </table> </div>
</div>
<div class="q" id="p_12S1_1349"> <div class="p"> <table class="singleColumn"> <tr> <td> <div class="pN">1349</div> <div class="G">Nāganāmosi bhagavā,</div> </td> </tr> <tr> <td> <div class="G">isīnaṃ isisattamo;</div> </td> </tr> <tr> <td> <div class="G">Mahāmeghova hutvāna,</div> </td> </tr> <tr> <td> <div class="G">sāvake abhivassati.</div> </td> </tr> </table> </div>
</div>
<div class="q" id="p_12S1_1350"> <div class="p"> <table class="singleColumn"> <tr> <td> <div class="pN">1350</div> <div class="G">Divāvihārā nikkhamma,</div> </td> </tr> <tr> <td> <div class="G">satthudassanakamyatā;</div> </td> </tr> <tr> <td> <div class="G">Sāvako te mahāvīra,</div> </td> </tr> <tr> <td> <div class="G">pāde vandati vaṅgiso”ti.</div> </td> </tr> </table> </div>
</div>
<div class="q" id="p_12S1_1351"> <div class="p">
<span class="pN">1351</span>“Kiṃ nu te, vaṅgīsa, imā gāthāyo pubbe parivitakkitā, udāhu ṭhānasova taṃ paṭibhantī”ti? “Na kho me, bhante, imā gāthāyo pubbe parivitakkitā, atha kho ṭhānasova maṃ paṭibhantī”ti. “Tena hi taṃ, vaṅgīsa, bhiyyoso mattāya pubbe aparivitakkitā gāthāyo paṭibhantū”ti. “Evaṃ, bhante”ti kho āyasmā vaṅgīso bhagavato paṭissutvā bhiyyoso mattāya bhagavantaṃ pubbe aparivitakkitāhi gāthāhi abhitthavi—  </div>
</div>
<div class="q" id="p_12S1_1352"> <div class="p"> <table class="singleColumn"> <tr> <td> <div class="pN">1352</div> <div class="G">“Ummaggapathaṃ mārassa abhibhuyya,</div> </td> </tr> <tr> <td> <div class="G">Carasi pabhijja khilāni;</div> </td> </tr> <tr> <td> <div class="G">Taṃ passatha bandhapamuñcakaraṃ,</div> </td> </tr> <tr> <td> <div class="G">Asitaṃ bhāgaso pavibhajaṃ.</div> </td> </tr> </table> </div>
</div>
<div class="q" id="p_12S1_1353"> <div class="p"> <table class="singleColumn"> <tr> <td> <div class="pN">1353</div> <div class="G">Oghassa nittharaṇatthaṃ,</div> </td> </tr> <tr> <td> <div class="G">Anekavihitaṃ maggaṃ akkhāsi;</div> </td> </tr> <tr> <td> <div class="G">Tasmiñce amate akkhāte,</div> </td> </tr> <tr> <td> <div class="G">Dhammaddasā ṭhitā asaṃhīrā.</div> </td> </tr> </table> </div>
</div>
<div class="q" id="p_12S1_1354"> <div class="p"> <table class="singleColumn"> <tr> <td> <div class="pN">1354</div> <div class="G">Pajjotakaro ativijjha,</div> </td> </tr> <tr> <td> <div class="G">Sabbaṭṭhitīnaṃ atikkamamaddasa;</div> </td> </tr> <tr> <td> <div class="G">Ñatvā ca sacchikatvā ca,</div> </td> </tr> <tr> <td> <div class="G">Aggaṃ so desayi dasaddhānaṃ.</div> </td> </tr> </table> </div>
</div>
<div class="q" id="p_12S1_1355"> <div class="p"> <table class="singleColumn"> <tr> <td> <div class="pN">1355</div> <div class="G">Evaṃ sudesite dhamme,</div> </td> </tr> <tr> <td> <div class="G">Ko pamādo vijānataṃ dhammaṃ;</div> </td> </tr> <tr> <td> <div class="G">Tasmā hi tassa bhagavato sāsane,</div> </td> </tr> <tr> <td> <div class="G">Appamatto sadā namassamanusikkhe”ti.</div> </td> </tr> </table> </div>
</div>
</html>
