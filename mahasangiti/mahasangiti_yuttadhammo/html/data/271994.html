<html>
<div class="i">7.3 Samādāyasattaka</div>
<div class="h">Kathinakkhandhaka</div>
<div class="h">Samādāyasattaka</div>
<div class="q" id="p_3V_1405"> <div class="divNumber">312.</div> <div class="p">
<span class="pN">1405</span>Bhikkhu atthatakathino katacīvaraṃ samādāya pakkamati “na paccessan”ti. Tassa bhikkhuno pakkamanantiko kathinuddhāro. (1) </div>
</div>
<div class="q" id="p_3V_1406"> <div class="p">
<span class="pN">1406</span>Bhikkhu atthatakathino cīvaraṃ samādāya pakkamati. Tassa bahisīmagatassa evaṃ hoti—  “idhevimaṃ cīvaraṃ kāressaṃ, na paccessan”ti. So taṃ cīvaraṃ kāreti. Tassa bhikkhuno niṭṭhānantiko kathinuddhāro. (2) </div>
</div>
<div class="q" id="p_3V_1407"> <div class="p">
<span class="pN">1407</span>Bhikkhu atthatakathino cīvaraṃ samādāya pakkamati. Tassa bahisīmagatassa evaṃ hoti—  “nevimaṃ cīvaraṃ kāressaṃ, na paccessan”ti. Tassa bhikkhuno sanniṭṭhānantiko kathinuddhāro. (3) </div>
</div>
<div class="q" id="p_3V_1408"> <div class="p">
<span class="pN">1408</span>Bhikkhu atthatakathino cīvaraṃ samādāya pakkamati. Tassa bahisīmagatassa evaṃ hoti—  “idhevimaṃ cīvaraṃ kāressaṃ, na paccessan”ti. So taṃ cīvaraṃ kāreti. Tassa taṃ cīvaraṃ kayiramānaṃ nassati. Tassa bhikkhuno nāsanantiko kathinuddhāro. (4) </div>
</div>
<div class="q" id="p_3V_1409"> <div class="p">
<span class="pN">1409</span>Bhikkhu atthatakathino cīvaraṃ samādāya pakkamati—  “paccessan”ti. So bahisīmagato taṃ cīvaraṃ kāreti. So katacīvaro suṇāti—  “ubbhataṃ kira tasmiṃ āvāse kathinan”ti. Tassa bhikkhuno savanantiko kathinuddhāro. (5) </div>
</div>
<div class="q" id="p_3V_1410"> <div class="p">
<span class="pN">1410</span>Bhikkhu atthatakathino cīvaraṃ samādāya pakkamati—  “paccessan”ti. So bahisīmagato taṃ cīvaraṃ kāreti. So katacīvaro—  “paccessaṃ paccessan”ti—  bahiddhā kathinuddhāraṃ vītināmeti. Tassa bhikkhuno sīmātikkantiko kathinuddhāro. (6) </div>
</div>
<div class="q" id="p_3V_1411"> <div class="p">
<span class="pN">1411</span>Bhikkhu atthatakathino cīvaraṃ samādāya pakkamati—  “paccessan”ti. So bahisīmagato taṃ cīvaraṃ kāreti. So katacīvaro—  “paccessaṃ paccessan”ti—  sambhuṇāti kathinuddhāraṃ. Tassa bhikkhuno saha bhikkhūhi kathinuddhāro. (7) </div>
</div>
<div class="CENTER" id="p_3V_1412">
<span class="pN">1412</span>Samādāyasattakaṃ niṭṭhitaṃ.</div>
</html>
