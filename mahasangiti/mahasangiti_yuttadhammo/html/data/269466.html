<html>
<div class="i">2.1.10 Kappamāṇavapucchāniddesa</div>
<div class="h">Pārāyanavagganiddesa</div>
<div class="h">Pucchāniddesa</div>
<div class="h">Kappamāṇavapucchāniddesa</div>
<div class="q" id="p_25Cn_724"> <div class="divNumber">61.</div> <div class="p"> <table class="singleColumn"> <tr> <td> <div class="pN">724</div> <div class="G"><span class="bold">Majjhe sarasmiṃ tiṭṭhataṃ, <span class="gathaQuote">(iccāyasmā kappo)</span></span></div> </td> </tr> <tr> <td> <div class="G"><span class="bold">Oghe jāte mahabbhaye;</span></div> </td> </tr> <tr> <td> <div class="G"><span class="bold">Jarāmaccuparetānaṃ,</span></div> </td> </tr> <tr> <td> <div class="G"><span class="bold">Dīpaṃ pabrūhi mārisa;</span></div> </td> </tr> <tr> <td> <div class="G"><span class="bold">Tvañca me dīpamakkhāhi,</span></div> </td> </tr> <tr> <td> <div class="G">
<span class="bold">Yathāyidaṃ nāparaṃ siyā.</span> (1) </div> </td> </tr> </table> </div>
</div>
<div class="q" id="p_25Cn_725"> <div class="p">
<span class="pN">725</span><span class="bold">Majjhe sarasmiṃ tiṭṭhatan</span>ti saro vuccati saṃsāro āgamanaṃ gamanaṃ gamanāgamanaṃ kālaṃ gati bhavābhavo cuti ca upapatti ca nibbatti ca bhedo ca jāti ca jarā ca maraṇañca. Saṃsārassa purimāpi koṭi na paññāyati, pacchimāpi koṭi na paññāyati; majjheva saṃsāre sattā ṭhitā patiṭṭhitā allīnā upagatā ajjhositā adhimuttā. </div>
</div>
<div class="q" id="p_25Cn_726"> <div class="p">
<span class="pN">726</span>Kathaṃ saṃsārassa purimā koṭi na paññāyati? Ettakā jātiyo vaṭṭaṃ vatti, tato paraṃ na vattatīti hevaṃ natthi, evampi saṃsārassa purimā koṭi na paññāyati. Ettakāni jātisatāni vaṭṭaṃ vatti, tato paraṃ na vattatīti hevaṃ natthi, evampi saṃsārassa purimā koṭi na paññāyati. Ettakāni jātisahassāni vaṭṭaṃ vatti, tato paraṃ na vattatīti hevaṃ natthi, evampi saṃsārassa purimā koṭi na paññāyati. Ettakāni jātisatasahassāni vaṭṭaṃ vatti, tato paraṃ na vattatīti hevaṃ natthi, evampi saṃsārassa purimā koṭi na paññāyati. Ettakā jātikoṭiyo vaṭṭaṃ vatti, tato paraṃ na vattatīti hevaṃ natthi, evampi saṃsārassa purimā koṭi na paññāyati. Ettakāni jātikoṭisatāni vaṭṭaṃ vatti, tato paraṃ na vattatīti hevaṃ natthi, evampi saṃsārassa purimā koṭi na paññāyati. Ettakāni jātikoṭisahassāni vaṭṭaṃ vatti, tato paraṃ na vattatīti, hevaṃ natthi. Evampi saṃsārassa purimā koṭi na paññāyati. Ettakāni jātikoṭisatasahassāni vaṭṭaṃ vatti, tato paraṃ na vattatīti hevaṃ natthi, evampi saṃsārassa purimā koṭi na paññāyati. </div>
</div>
<div class="q" id="p_25Cn_727"> <div class="p">
<span class="pN">727</span>Ettakāni vassāni vaṭṭaṃ vatti, tato paraṃ na vattatīti hevaṃ natthi, evampi saṃsārassa purimā koṭi na paññāyati. Ettakāni vassasatāni vaṭṭaṃ vatti, tato paraṃ na vattatīti hevaṃ natthi, evampi saṃsārassa purimā koṭi na paññāyati. Ettakāni vassasahassāni vaṭṭaṃ vatti, tato paraṃ na vattatīti hevaṃ natthi, evampi saṃsārassa purimā koṭi na paññāyati. Ettakāni vassasatasahassāni vaṭṭaṃ vatti, tato paraṃ na vattatīti hevaṃ natthi, evampi saṃsārassa purimā koṭi na paññāyati. Ettakā vassakoṭiyo vaṭṭaṃ vatti, tato paraṃ na vattatīti hevaṃ natthi, evampi saṃsārassa purimā koṭi na paññāyati. Ettakāni vassakoṭisatāni vaṭṭaṃ vatti, tato paraṃ na vattatīti hevaṃ natthi, evampi saṃsārassa purimā koṭi na paññāyati. Ettakāni vassakoṭisahassāni vaṭṭaṃ vatti, tato paraṃ na vattatīti hevaṃ natthi, evampi saṃsārassa purimā koṭi na paññāyati. Ettakāni vassakoṭisatasahassāni vaṭṭaṃ vatti, tato paraṃ na vattatīti hevaṃ natthi, evampi saṃsārassa purimā koṭi na paññāyati. </div>
</div>
<div class="q" id="p_25Cn_728"> <div class="p">
<span class="pN">728</span>Ettakāni kappāni vaṭṭaṃ vatti, tato paraṃ na vattatīti hevaṃ natthi, evampi saṃsārassa purimā koṭi na paññāyati. Ettakāni kappasatāni vaṭṭaṃ vatti, tato paraṃ na vattatīti hevaṃ natthi, evampi saṃsārassa purimā koṭi na paññāyati. Ettakāni kappasahassāni vaṭṭaṃ vatti, tato paraṃ na vattatīti hevaṃ natthi, evampi saṃsārassa purimā koṭi na paññāyati. Ettakāni kappasatasahassāni vaṭṭaṃ vatti, tato paraṃ na vattatīti hevaṃ natthi, evampi saṃsārassa purimā koṭi na paññāyati. Ettakā kappakoṭiyo vaṭṭaṃ vatti, tato paraṃ na vattatīti hevaṃ natthi, evampi saṃsārassa purimā koṭi na paññāyati. Ettakāni kappakoṭisatāni vaṭṭaṃ vatti, tato paraṃ na vattatīti hevaṃ natthi, evampi saṃsārassa purimā koṭi na paññāyati. Ettakāni kappakoṭisahassāni vaṭṭaṃ vatti, tato paraṃ na vattatīti hevaṃ natthi, evampi saṃsārassa purimā koṭi na paññāyati. Ettakāni kappakoṭisatasahassāni vaṭṭaṃ vatti, tato paraṃ na vattatīti hevaṃ natthi, evampi saṃsārassa purimā koṭi na paññāyati. </div>
</div>
<div class="q" id="p_25Cn_729"> <div class="p">
<span class="pN">729</span>Vuttañhetaṃ bhagavatā—  “anamataggoyaṃ, bhikkhave, saṃsāro, pubbā koṭi na paññāyati avijjānīvaraṇānaṃ sattānaṃ taṇhāsaṃyojanānaṃ sandhāvataṃ saṃsarataṃ. Evaṃ dīgharattaṃ kho, bhikkhave, dukkhaṃ paccanubhūtaṃ tibbaṃ paccanubhūtaṃ byasanaṃ paccanubhūtaṃ, kaṭasī vaḍḍhitā. Yāvañcidaṃ, bhikkhave, alameva sabbasaṅkhāresu nibbindituṃ alaṃ virajjituṃ alaṃ vimuccitun”ti. Evampi saṃsārassa purimā koṭi na paññāyati. </div>
</div>
<div class="q" id="p_25Cn_730"> <div class="p">
<span class="pN">730</span>Kathaṃ saṃsārassa pacchimā koṭi na paññāyati? Ettakā jātiyo vaṭṭaṃ vattissati, tato paraṃ na vattissatīti hevaṃ natthi, evampi saṃsārassa pacchimā koṭi na paññāyati. Ettakāni jātisatāni, ettakāni jātisahassāni, ettakāni jātisatasahassāni…pe…  ettakā jātikoṭiyo, ettakāni jātikoṭisatāni, ettakāni jātikoṭisahassāni, ettakāni jātikoṭisatasahassāni, ettakāni vassāni, ettakāni vassasatāni, ettakāni vassasahassāni, ettakāni vassasatasahassāni, ettakā vassakoṭiyo, ettakāni vassakoṭisatāni, ettakāni vassakoṭisahassāni, ettakāni vassakoṭisatasahassāni, ettakāni kappāni, ettakāni kappasatāni, ettakāni kappasahassāni, ettakāni kappasatasahassāni, ettakā kappakoṭiyo, ettakāni kappakoṭisatāni, ettakāni kappakoṭisahassāni, ettakāni kappakoṭisatasahassāni vaṭṭaṃ vattissati, tato paraṃ na vattissatīti hevaṃ natthi, evampi saṃsārassa pacchimā koṭi na paññāyati. Evampi saṃsārassa purimāpi koṭi na paññāyati, pacchimāpi koṭi na paññāyati, majjheva saṃsāre sattā ṭhitā patiṭṭhitā allīnā upagatā ajjhositā adhimuttāti—  majjhe sarasmiṃ tiṭṭhataṃ. <span class="bold">Iccāyasmā kappo</span>ti. <span class="bold">Iccā</span>ti padasandhi…pe… . <span class="bold">Āyasmā</span>ti piyavacanaṃ…pe… . <span class="bold">Kappo</span>ti tassa brāhmaṇassa nāmaṃ…pe…  abhilāpoti—  iccāyasmā kappo. </div>
</div>
<div class="q" id="p_25Cn_731"> <div class="p">
<span class="pN">731</span><span class="bold">Oghe jāte mahabbhaye</span>ti kāmoghe bhavoghe diṭṭhoghe avijjoghe jāte sañjāte nibbatte abhinibbatte pātubhūte. <span class="bold">Mahabbhaye</span>ti jātibhaye jarābhaye byādhibhaye maraṇabhayeti—  oghe jāte mahabbhaye. </div>
</div>
<div class="q" id="p_25Cn_732"> <div class="p">
<span class="pN">732</span><span class="bold">Jarāmaccuparetānan</span>ti jarāya phuṭṭhānaṃ paretānaṃ samohitānaṃ samannāgatānaṃ. Maccunā phuṭṭhānaṃ paretānaṃ samohitānaṃ samannāgatānaṃ, jātiyā anugatānaṃ jarāya anusaṭānaṃ byādhinā abhibhūtānaṃ maraṇena abbhāhatānaṃ atāṇānaṃ aleṇānaṃ asaraṇānaṃ asaraṇībhūtānanti—  jarāmaccuparetānaṃ. </div>
</div>
<div class="q" id="p_25Cn_733"> <div class="p">
<span class="pN">733</span><span class="bold">Dīpaṃ pabrūhi mārisā</span>ti dīpaṃ tāṇaṃ leṇaṃ saraṇaṃ gatiṃ parāyanaṃ brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi. <span class="bold">Mārisā</span>ti piyavacanaṃ garuvacanaṃ sagāravasappatissādhivacanametaṃ mārisāti—  dīpaṃ pabrūhi mārisa. </div>
</div>
<div class="q" id="p_25Cn_734"> <div class="p">
<span class="pN">734</span><span class="bold">Tvañca me dīpamakkhāhī</span>ti. <span class="bold">Tvan</span>ti bhagavantaṃ bhaṇati. <span class="bold">Dīpamakkhāhī</span>ti dīpaṃ tāṇaṃ leṇaṃ saraṇaṃ gatiṃ parāyanaṃ akkhāhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—  tvañca me dīpamakkhāhi. </div>
</div>
<div class="q" id="p_25Cn_735"> <div class="p">
<span class="pN">735</span><span class="bold">Yathāyidaṃ nāparaṃ siyā</span>ti yathayidaṃ dukkhaṃ idheva nirujjheyya vūpasameyya atthaṃ gaccheyya paṭippassambheyya punapaṭisandhikaṃ dukkhaṃ na nibbatteyya, kāmadhātuyā vā rūpadhātuyā vā arūpadhātuyā vā kāmabhave vā rūpabhave vā arūpabhave vā saññābhave vā asaññābhave vā nevasaññānāsaññābhave vā ekavokārabhave vā catuvokārabhave vā pañcavokārabhave vā punagatiyā vā upapattiyā vā paṭisandhiyā vā bhave vā saṃsāre vā vaṭṭe vā na janeyya na sañjaneyya na nibbatteyya nābhinibbatteyya. Idheva nirujjheyya vūpasameyya atthaṃ gaccheyya paṭippassambheyyāti—  yathāyidaṃ nāparaṃ siyā. Tenāha so brāhmaṇo—  </div>
</div>
<div class="q" id="p_25Cn_736"> <div class="p"> <table class="singleColumn"> <tr> <td> <div class="pN">736</div> <div class="G">“Majjhe sarasmiṃ tiṭṭhataṃ, <span class="gathaQuote">(iccāyasmā kappo)</span>
</div> </td> </tr> <tr> <td> <div class="G">Oghe jāte mahabbhaye;</div> </td> </tr> <tr> <td> <div class="G">Jarāmaccuparetānaṃ,</div> </td> </tr> <tr> <td> <div class="G">Dīpaṃ pabrūhi mārisa;</div> </td> </tr> <tr> <td> <div class="G">Tvañca me dīpamakkhāhi,</div> </td> </tr> <tr> <td> <div class="G">Yathāyidaṃ nāparaṃ siyā”ti.</div> </td> </tr> </table> </div>
</div>
<div class="q" id="p_25Cn_737"> <div class="divNumber">62.</div> <div class="p"> <table class="singleColumn"> <tr> <td> <div class="pN">737</div> <div class="G"><span class="bold">Majjhe sarasmiṃ tiṭṭhataṃ, <span class="gathaQuote">(kappāti bhagavā)</span></span></div> </td> </tr> <tr> <td> <div class="G"><span class="bold">Oghe jāte mahabbhaye;</span></div> </td> </tr> <tr> <td> <div class="G"><span class="bold">Jarāmaccuparetānaṃ,</span></div> </td> </tr> <tr> <td> <div class="G">
<span class="bold">Dīpaṃ pabrūmi kappa te.</span> (2) </div> </td> </tr> </table> </div>
</div>
<div class="q" id="p_25Cn_738"> <div class="p">
<span class="pN">738</span><span class="bold">Majjhe sarasmiṃ tiṭṭhatan</span>ti saro vuccati saṃsāro āgamanaṃ gamanaṃ gamanāgamanaṃ kālaṃ gati bhavābhavo, cuti ca upapatti ca nibbatti ca bhedo ca jāti ca jarā ca maraṇañca. Saṃsārassa purimāpi koṭi na paññāyati, pacchimāpi koṭi na paññāyati. Majjheva saṃsāre sattā ṭhitā patiṭṭhitā allīnā upagatā ajjhositā adhimuttā. </div>
</div>
<div class="q" id="p_25Cn_739"> <div class="p">
<span class="pN">739</span>Kathaṃ saṃsārassa purimā koṭi na paññāyati…pe…  evaṃ saṃsārassa purimā koṭi na paññāyati. Kathaṃ saṃsārassa pacchimā koṭi na paññāyati…pe…  evaṃ saṃsārassa pacchimā koṭi na paññāyati. Evaṃ saṃsārassa purimāpi koṭi na paññāyati, pacchimāpi koṭi na paññāyati. Majjheva saṃsāre sattā ṭhitā patiṭṭhitā allīnā upagatā ajjhositā adhimuttāti—  majjhe sarasmiṃ tiṭṭhataṃ. <span class="bold">Kappāti bhagavā</span>ti. <span class="bold">Kappā</span>ti bhagavā taṃ brāhmaṇaṃ nāmena ālapati. <span class="bold">Bhagavā</span>ti gāravādhivacanametaṃ…pe…  sacchikā paññatti, yadidaṃ bhagavāti—  kappāti bhagavā. </div>
</div>
<div class="q" id="p_25Cn_740"> <div class="p">
<span class="pN">740</span><span class="bold">Oghe jāte mahabbhaye</span>ti kāmoghe bhavoghe diṭṭhoghe avijjoghe jāte sañjāte nibbatte abhinibbatte pātubhūte. <span class="bold">Mahabbhaye</span>ti jātibhaye jarābhaye byādhibhaye maraṇabhayeti—  oghe jāte mahabbhaye. </div>
</div>
<div class="q" id="p_25Cn_741"> <div class="p">
<span class="pN">741</span><span class="bold">Jarāmaccuparetānan</span>ti jarāya phuṭṭhānaṃ paretānaṃ samohitānaṃ samannāgatānaṃ, maccunā phuṭṭhānaṃ paretānaṃ samohitānaṃ samannāgatānaṃ jātiyā anugatānaṃ jarāya anusaṭānaṃ byādhinā abhibhūtānaṃ maraṇena abbhāhatānaṃ atāṇānaṃ aleṇānaṃ asaraṇānaṃ asaraṇībhūtānanti—  jarāmaccuparetānaṃ. </div>
</div>
<div class="q" id="p_25Cn_742"> <div class="p">
<span class="pN">742</span><span class="bold">Dīpaṃ pabrūmi kappa te</span>ti dīpaṃ tāṇaṃ leṇaṃ saraṇaṃ gatiṃ parāyanaṃ brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti—  dīpaṃ pabrūmi kappa te. Tenāha bhagavā—  </div>
</div>
<div class="q" id="p_25Cn_743"> <div class="p"> <table class="singleColumn"> <tr> <td> <div class="pN">743</div> <div class="G">“Majjhe sarasmiṃ tiṭṭhataṃ, <span class="gathaQuote">(kappāti bhagavā)</span>
</div> </td> </tr> <tr> <td> <div class="G">Oghe jāte mahabbhaye;</div> </td> </tr> <tr> <td> <div class="G">Jarāmaccuparetānaṃ,</div> </td> </tr> <tr> <td> <div class="G">Dīpaṃ pabrūmi kappa te”ti.</div> </td> </tr> </table> </div>
</div>
<div class="q" id="p_25Cn_744"> <div class="divNumber">63.</div> <div class="p"> <table class="singleColumn"> <tr> <td> <div class="pN">744</div> <div class="G"><span class="bold">Akiñcanaṃ anādānaṃ,</span></div> </td> </tr> <tr> <td> <div class="G"><span class="bold">etaṃ dīpaṃ anāparaṃ;</span></div> </td> </tr> <tr> <td> <div class="G"><span class="bold">Nibbānaṃ iti naṃ brūmi,</span></div> </td> </tr> <tr> <td> <div class="G">
<span class="bold">jarāmaccuparikkhayaṃ.</span> (3) </div> </td> </tr> </table> </div>
</div>
<div class="q" id="p_25Cn_745"> <div class="p">
<span class="pN">745</span><span class="bold">Akiñcanaṃ anādānan</span>ti. <span class="bold">Kiñcanan</span>ti—  rāgakiñcanaṃ dosakiñcanaṃ mohakiñcanaṃ mānakiñcanaṃ diṭṭhikiñcanaṃ kilesakiñcanaṃ duccaritakiñcanaṃ; kiñcanappahānaṃ kiñcanavūpasamaṃ kiñcanapaṭinissaggaṃ kiñcanapaṭippassaddhiṃ amataṃ nibbānanti—  akiñcanaṃ. <span class="bold">Anādānan</span>ti <span class="bold">ādānaṃ</span> vuccati taṇhā. Yo rāgo sārāgo…pe…  abhijjhā lobho akusalamūlaṃ. Ādānappahānaṃ ādānavūpasamaṃ ādānapaṭinissaggaṃ ādānapaṭippassaddhiṃ amataṃ nibbānanti—  akiñcanaṃ anādānaṃ. </div>
</div>
<div class="q" id="p_25Cn_746"> <div class="p">
<span class="pN">746</span><span class="bold">Etaṃ dīpaṃ anāparan</span>ti etaṃ dīpaṃ tāṇaṃ leṇaṃ saraṇaṃ gati parāyanaṃ. <span class="bold">Anāparan</span>ti tamhā paro añño dīpo natthi. Atha kho so evaṃ dīpo aggo ca seṭṭho ca viseṭṭho ca pāmokkho ca uttamo ca pavaro cāti—  etaṃ dīpaṃ anāparaṃ. </div>
</div>
<div class="q" id="p_25Cn_747"> <div class="p">
<span class="pN">747</span><span class="bold">Nibbānaṃ iti naṃ brūmī</span>ti vānaṃ vuccati taṇhā. Yo rāgo sārāgo…pe…  abhijjhā lobho akusalamūlaṃ. Vānappahānaṃ vānavūpasamaṃ vānapaṭinissaggaṃ vānapaṭippassaddhiṃ amataṃ nibbānaṃ. <span class="bold">Itī</span>ti padasandhi padasaṃsaggo padapāripūrī akkharasamavāyo byañjanasiliṭṭhatā padānupubbatāpetaṃ—  itīti. <span class="bold">Brūmī</span>ti brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti—  nibbānaṃ iti naṃ brūmi. </div>
</div>
<div class="q" id="p_25Cn_748"> <div class="p">
<span class="pN">748</span><span class="bold">Jarāmaccuparikkhayan</span>ti jarāmaraṇassa pahānaṃ vūpasamaṃ paṭinissaggaṃ paṭippassaddhiṃ amataṃ nibbānanti—  jarāmaccuparikkhayaṃ. Tenāha bhagavā—  </div>
</div>
<div class="q" id="p_25Cn_749"> <div class="p"> <table class="singleColumn"> <tr> <td> <div class="pN">749</div> <div class="G">“Akiñcanaṃ anādānaṃ,</div> </td> </tr> <tr> <td> <div class="G">etaṃ dīpaṃ anāparaṃ;</div> </td> </tr> <tr> <td> <div class="G">Nibbānaṃ iti naṃ brūmi,</div> </td> </tr> <tr> <td> <div class="G">jarāmaccuparikkhayan”ti.</div> </td> </tr> </table> </div>
</div>
<div class="q" id="p_25Cn_750"> <div class="divNumber">64.</div> <div class="p"> <table class="singleColumn"> <tr> <td> <div class="pN">750</div> <div class="G"><span class="bold">Etadaññāya ye satā,</span></div> </td> </tr> <tr> <td> <div class="G"><span class="bold">Diṭṭhadhammābhinibbutā;</span></div> </td> </tr> <tr> <td> <div class="G"><span class="bold">Na te māravasānugā,</span></div> </td> </tr> <tr> <td> <div class="G">
<span class="bold">Na te mārassa paddhagū.</span> (4) </div> </td> </tr> </table> </div>
</div>
<div class="q" id="p_25Cn_751"> <div class="p">
<span class="pN">751</span><span class="bold">Etadaññāya ye satā</span>ti. <span class="bold">Etan</span>ti amataṃ nibbānaṃ. Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṃ. <span class="bold">Aññāyā</span>ti aññāya jānitvā tulayitvā tīrayitvā vibhāvayitvā vibhūtaṃ katvā, “sabbe saṅkhārā aniccā”ti…pe…  “yaṃ kiñci samudayadhammaṃ, sabbaṃ taṃ nirodhadhamman”ti aññāya jānitvā tulayitvā tīrayitvā vibhāvayitvā vibhūtaṃ katvā. <span class="bold">Ye</span>ti arahanto khīṇāsavā. <span class="bold">Satā</span>ti catūhi kāraṇehi satā—  kāye kāyānupassanāsatipaṭṭhānaṃ bhāventā satā…pe…  te vuccanti satāti—  etadaññāya ye satā. </div>
</div>
<div class="q" id="p_25Cn_752"> <div class="p">
<span class="pN">752</span><span class="bold">Diṭṭhadhammābhinibbutā</span>ti. <span class="bold">Diṭṭhadhammā</span>ti diṭṭhadhammā ñātadhammā tulitadhammā tīritadhammā vibhūtadhammā vibhāvitadhammā. <span class="bold">Abhinibbutā</span>ti rāgassa nibbāpitattā nibbutā, dosassa…pe…  sabbākusalābhisaṅkhārānaṃ santattā samitattā vūpasamitattā nijjhātattā nibbutattā paṭippassaddhattā santā upasantā vūpasantā nibbutā paṭippassaddhāti—  diṭṭhadhammābhinibbutā. </div>
</div>
<div class="q" id="p_25Cn_753"> <div class="p">
<span class="pN">753</span><span class="bold">Na te māravasānugā</span>ti. <span class="bold">Māro</span>ti yo so māro kaṇho adhipati antagū namuci pamattabandhu. <span class="bold">Na te māravasānugā</span>ti na te mārassa vase vattanti, nāpi māro tesu vasaṃ vatteti. Te mārañca mārapakkhañca mārapāsañca mārabaḷisañca mārāmisañca māravisayañca māranivāsañca māragocarañca mārabandhanañca abhibhuyya abhibhavitvā ajjhottharitvā pariyādiyitvā madditvā caranti viharanti iriyanti vattenti pālenti yapenti yāpentīti—  na te māravasānugā. </div>
</div>
<div class="q" id="p_25Cn_754"> <div class="p">
<span class="pN">754</span><span class="bold">Na te mārassa paddhagū</span>ti na te mārassa paddhā paddhacarā paricārikā siyā; buddhassa te bhagavato paddhā paddhacarā paricārikā siyāti—  na te mārassa paddhagū. Tenāha bhagavā—  </div>
</div>
<div class="q" id="p_25Cn_755"> <div class="p"> <table class="singleColumn"> <tr> <td> <div class="pN">755</div> <div class="G">“Etadaññāya ye satā,</div> </td> </tr> <tr> <td> <div class="G">diṭṭhadhammābhinibbutā;</div> </td> </tr> <tr> <td> <div class="G">Na te māravasānugā,</div> </td> </tr> <tr> <td> <div class="G">na te mārassa paddhagū”ti.</div> </td> </tr> </table> </div>
</div>
<div class="q" id="p_25Cn_756"> <div class="p">
<span class="pN">756</span>Saha gāthāpariyosānā…pe…  satthā me bhante bhagavā, sāvakohamasmīti. </div>
</div>
<div class="CENTER" id="p_25Cn_757">
<span class="pN">757</span>Kappamāṇavapucchāniddeso dasamo.</div>
</html>
