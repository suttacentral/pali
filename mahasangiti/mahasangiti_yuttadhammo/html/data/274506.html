<html>
<div class="i">1.2.10 Tatiyakukkuṭārāmasutta</div>
<div class="h">Maggasaṃyutta</div>
<div class="h">Vihāravagga</div>
<div class="h">Tatiyakukkuṭārāmasutta</div>
<div class="q" id="p_14S5_83"> <div class="divNumber">20.</div> <div class="p">
<span class="pN">83</span>Pāṭaliputtanidānaṃ. “‘Brahmacariyaṃ, brahmacariyan’ti, āvuso ānanda, vuccati. Katamaṃ nu kho, āvuso, brahmacariyaṃ, katamo brahmacārī, katamaṃ brahmacariyapariyosānan”ti? “Sādhu sādhu, āvuso bhadda. Bhaddako kho te, āvuso bhadda, ummaṅgo, bhaddakaṃ paṭibhānaṃ, kalyāṇī paripucchā. Evañhi tvaṃ, āvuso bhadda, pucchasi—  ‘brahmacariyaṃ, brahmacariyanti, āvuso ānanda, vuccati. Katamaṃ nu kho, āvuso, brahmacariyaṃ, katamo brahmacārī, katamaṃ brahmacariyapariyosānan’”ti? “Evamāvuso”ti. “Ayameva kho, āvuso, ariyo aṭṭhaṅgiko maggo brahmacariyaṃ, seyyathidaṃ—  sammādiṭṭhi…pe…  sammāsamādhi. Yo kho, āvuso, iminā ariyena aṭṭhaṅgikena maggena samannāgato—  ayaṃ vuccati brahmacārī. Yo kho, āvuso, rāgakkhayo dosakkhayo mohakkhayo—  idaṃ brahmacariyapariyosānan”ti. </div>
</div>
<div class="CENTER" id="p_14S5_84">
<span class="pN">84</span>Dasamaṃ.</div>
<div class="CENTER" id="p_14S5_85">
<span class="pN">85</span>Tīṇi suttantāni ekanidānāni.<br> Vihāravaggo dutiyo.</div>
<div class="SUMMARY" id="p_14S5_86">
<span class="pN">86</span><span class="firstLetter">T</span>assuddānaṃ</div>
<div class="q" id="p_14S5_87"> <div class="p"> <table class="singleColumn"> <tr> <td> <div class="pN">87</div> <div class="G">Dve vihārā ca sekkho ca,</div> </td> </tr> <tr> <td> <div class="G">uppādā apare duve;</div> </td> </tr> <tr> <td> <div class="G">Parisuddhena dve vuttā,</div> </td> </tr> <tr> <td> <div class="G">kukkuṭārāmena tayoti.</div> </td> </tr> </table> </div>
</div>
</html>
