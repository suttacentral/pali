<html>
<div class="i">7.1.9 Kapijātaka</div>
<div class="h">Sattakanipāta</div>
<div class="h">Kukkuvagga</div>
<div class="h">Kapijātaka</div>
<div class="q" id="p_22J_1553"> <div class="divNumber">61.</div> <div class="p"> <table class="singleColumn"> <tr> <td> <div class="pN">1553</div> <div class="G">“Yattha verī nivasati,</div> </td> </tr> <tr> <td> <div class="G">na vase tattha paṇḍito;</div> </td> </tr> <tr> <td> <div class="G">Ekarattaṃ dirattaṃ vā,</div> </td> </tr> <tr> <td> <div class="G">dukkhaṃ vasati verisu.</div> </td> </tr> </table> </div>
</div>
<div class="q" id="p_22J_1554"> <div class="divNumber">62.</div> <div class="p"> <table class="singleColumn"> <tr> <td> <div class="pN">1554</div> <div class="G">Diso ve lahucittassa,</div> </td> </tr> <tr> <td> <div class="G">posassānuvidhīyato;</div> </td> </tr> <tr> <td> <div class="G">Ekassa kapino hetu,</div> </td> </tr> <tr> <td> <div class="G">yūthassa anayo kato.</div> </td> </tr> </table> </div>
</div>
<div class="q" id="p_22J_1555"> <div class="divNumber">63.</div> <div class="p"> <table class="singleColumn"> <tr> <td> <div class="pN">1555</div> <div class="G">Bālova paṇḍitamānī,</div> </td> </tr> <tr> <td> <div class="G">yūthassa parihārako;</div> </td> </tr> <tr> <td> <div class="G">Sacittassa vasaṃ gantvā,</div> </td> </tr> <tr> <td> <div class="G">sayethāyaṃ yathā kapi.</div> </td> </tr> </table> </div>
</div>
<div class="q" id="p_22J_1556"> <div class="divNumber">64.</div> <div class="p"> <table class="singleColumn"> <tr> <td> <div class="pN">1556</div> <div class="G">Na sādhu balavā bālo,</div> </td> </tr> <tr> <td> <div class="G">yūthassa parihārako;</div> </td> </tr> <tr> <td> <div class="G">Ahito bhavati ñātīnaṃ,</div> </td> </tr> <tr> <td> <div class="G">sakuṇānaṃva cetako.</div> </td> </tr> </table> </div>
</div>
<div class="q" id="p_22J_1557"> <div class="divNumber">65.</div> <div class="p"> <table class="singleColumn"> <tr> <td> <div class="pN">1557</div> <div class="G">Dhīrova balavā sādhu,</div> </td> </tr> <tr> <td> <div class="G">yūthassa parihārako;</div> </td> </tr> <tr> <td> <div class="G">Hito bhavati ñātīnaṃ,</div> </td> </tr> <tr> <td> <div class="G">tidasānaṃva vāsavo.</div> </td> </tr> </table> </div>
</div>
<div class="q" id="p_22J_1558"> <div class="divNumber">66.</div> <div class="p"> <table class="singleColumn"> <tr> <td> <div class="pN">1558</div> <div class="G">Yo ca sīlañca paññañca,</div> </td> </tr> <tr> <td> <div class="G">sutañcattani passati;</div> </td> </tr> <tr> <td> <div class="G">Ubhinnamatthaṃ carati,</div> </td> </tr> <tr> <td> <div class="G">attano ca parassa ca.</div> </td> </tr> </table> </div>
</div>
<div class="q" id="p_22J_1559"> <div class="divNumber">67.</div> <div class="p"> <table class="singleColumn"> <tr> <td> <div class="pN">1559</div> <div class="G">Tasmā tuleyya mattānaṃ,</div> </td> </tr> <tr> <td> <div class="G">sīlapaññāsutāmiva;</div> </td> </tr> <tr> <td> <div class="G">Gaṇaṃ vā parihare dhīro,</div> </td> </tr> <tr> <td> <div class="G">eko vāpi paribbaje”ti.</div> </td> </tr> </table> </div>
</div>
<div class="CENTER" id="p_22J_1560">
<span class="pN">1560</span>Kapijātakaṃ navamaṃ.</div>
</html>
