<html>
<div class="i">17.2.3 Tikaniddesa</div>
<div class="h">Khuddakavatthuvibhaṅga</div>
<div class="h">Niddesa</div>
<div class="h">Tikaniddesa</div>
<div class="q" id="p_30Vbh_2715"> <div class="divNumber">909.</div> <div class="p">
<span class="pN">2715</span>Tattha katamāni tīṇi akusalamūlāni? Lobho, doso, moho. </div>
</div>
<div class="q" id="p_30Vbh_2716"> <div class="p">
<span class="pN">2716</span>Tattha katamo lobho? Yo rāgo sārāgo anunayo anurodho nandī nandirāgo cittassa sārāgo icchā mucchā ajjhosānaṃ gedho parigedho saṅgo paṅko ejā māyā janikā sañjananī sibbinī jālinī saritā visattikā sotaṃ visaṭā āyūhanī dutiyā paṇidhi bhavanetti vanaṃ vanatho santhavo sineho apekkhā paṭibandhu āsā āsīsanā āsīsitattaṃ rūpāsā saddāsā gandhāsā rasāsā phoṭṭhabbāsā lābhāsā dhanāsā puttāsā jīvitāsā jappā abhijappā jappanā jappitattaṃ loluppaṃ loluppāyanā loluppāyitattaṃ pucchañjikatā sādhukamyatā adhammarāgo visamalobho nikanti nikāmanā patthanā pihanā sampatthanā kāmataṇhā bhavataṇhā vibhavataṇhā rūpataṇhā arūpataṇhā nirodhataṇhā saddataṇhā gandhataṇhā rasataṇhā phoṭṭhabbataṇhā dhammataṇhā ogho yogo gantho upādānaṃ āvaraṇaṃ nīvaraṇaṃ chadanaṃ bandhanaṃ upakkileso anusayo pariyuṭṭhānaṃ latā vevicchaṃ dukkhamūlaṃ dukkhanidānaṃ dukkhappabhavo mārapāso mārabaḷisaṃ māravisayo taṇhānadī taṇhājālaṃ taṇhāgaddulaṃ taṇhāsamuddo abhijjhā lobho akusalamūlaṃ—  ayaṃ vuccati “lobho”. </div>
</div>
<div class="q" id="p_30Vbh_2717"> <div class="p">
<span class="pN">2717</span>Tattha katamo doso? “Anatthaṃ me acarī”ti āghāto jāyati, “anatthaṃ me caratī”ti āghāto jāyati, “anatthaṃ me carissatī”ti āghāto jāyati, “piyassa me manāpassa anatthaṃ acari…pe…  anatthaṃ carati…pe…  anatthaṃ carissatī”ti āghāto jāyati, “appiyassa me amanāpassa atthaṃ acari…pe…  atthaṃ carati…pe…  atthaṃ carissatī”ti āghāto jāyati, aṭṭhāne vā pana āghāto jāyati. Yo evarūpo cittassa āghāto paṭighāto paṭighaṃ paṭivirodho kopo pakopo sampakopo doso padoso sampadoso cittassa byāpatti manopadoso kodho kujjhanā kujjhitattaṃ doso dussanā dussitattaṃ byāpatti byāpajjanā byāpajjitattaṃ virodho paṭivirodho caṇḍikkaṃ asuropo anattamanatā cittassa—  ayaṃ vuccati “doso”. </div>
</div>
<div class="q" id="p_30Vbh_2718"> <div class="p">
<span class="pN">2718</span>Tattha katamo moho? Dukkhe aññāṇaṃ, dukkhasamudaye aññāṇaṃ, dukkhanirodhe aññāṇaṃ, dukkhanirodhagāminiyā paṭipadāya aññāṇaṃ, pubbante aññāṇaṃ, aparante aññāṇaṃ, pubbantāparante aññāṇaṃ, idappaccayatā paṭiccasamuppannesu dhammesu aññāṇaṃ, yaṃ evarūpaṃ aññāṇaṃ adassanaṃ…pe…  avijjālaṅgī moho akusalamūlaṃ—  ayaṃ vuccati “moho”. Imāni tīṇi akusalamūlāni. (1) </div>
</div>
<div class="q" id="p_30Vbh_2719"> <div class="divNumber">910.</div> <div class="p">
<span class="pN">2719</span>Tattha katame tayo akusalavitakkā? Kāmavitakko, byāpādavitakko, vihiṃsāvitakko. </div>
</div>
<div class="q" id="p_30Vbh_2720"> <div class="p">
<span class="pN">2720</span>Tattha katamo kāmavitakko? Kāmapaṭisaṃyutto takko vitakko micchāsaṅkappo—  ayaṃ vuccati “kāmavitakko”. </div>
</div>
<div class="q" id="p_30Vbh_2721"> <div class="p">
<span class="pN">2721</span>Tattha katamo byāpādavitakko? Byāpādapaṭisaṃyutto takko vitakko micchāsaṅkappo—  ayaṃ vuccati “byāpādavitakko”. </div>
</div>
<div class="q" id="p_30Vbh_2722"> <div class="p">
<span class="pN">2722</span>Tattha katamo vihiṃsāvitakko? Vihiṃsāpaṭisaṃyutto takko vitakko micchāsaṅkappo—  ayaṃ vuccati “vihiṃsāvitakko”. Ime tayo akusalavitakkā. (2) </div>
</div>
<div class="q" id="p_30Vbh_2723"> <div class="divNumber">911.</div> <div class="p">
<span class="pN">2723</span>Tattha katamā tisso akusalasaññā? Kāmasaññā, byāpādasaññā, vihiṃsāsaññā. </div>
</div>
<div class="q" id="p_30Vbh_2724"> <div class="p">
<span class="pN">2724</span>Tattha katamā kāmasaññā? Kāmapaṭisaṃyuttā saññā sañjānanā sañjānitattaṃ—  ayaṃ vuccati “kāmasaññā”. </div>
</div>
<div class="q" id="p_30Vbh_2725"> <div class="p">
<span class="pN">2725</span>Tattha katamā byāpādasaññā? Byāpādapaṭisaṃyuttā saññā sañjānanā sañjānitattaṃ—  ayaṃ vuccati “byāpādasaññā”. </div>
</div>
<div class="q" id="p_30Vbh_2726"> <div class="p">
<span class="pN">2726</span>Tattha katamā vihiṃsāsaññā? Vihiṃsāpaṭisaṃyuttā saññā sañjānanā sañjānitattaṃ—  ayaṃ vuccati “vihiṃsāsaññā”. Imā tisso akusalasaññā. (3) </div>
</div>
<div class="q" id="p_30Vbh_2727"> <div class="divNumber">912.</div> <div class="p">
<span class="pN">2727</span>Tattha katamā tisso akusaladhātuyo? Kāmadhātu, byāpādadhātu, vihiṃsādhātu. </div>
</div>
<div class="q" id="p_30Vbh_2728"> <div class="p">
<span class="pN">2728</span>Tattha katamā kāmadhātu? Kāmavitakko kāmadhātu. Byāpādavitakko byāpādadhātu. Vihiṃsāvitakko vihiṃsādhātu. </div>
</div>
<div class="q" id="p_30Vbh_2729"> <div class="p">
<span class="pN">2729</span>Tattha katamo kāmavitakko? Kāmapaṭisaṃyutto takko vitakko micchāsaṅkappo—  ayaṃ vuccati “kāmavitakko”. </div>
</div>
<div class="q" id="p_30Vbh_2730"> <div class="p">
<span class="pN">2730</span>Tattha katamo byāpādavitakko? Byāpādapaṭisaṃyutto takko vitakko micchāsaṅkappo—  ayaṃ vuccati “byāpādavitakko”. </div>
</div>
<div class="q" id="p_30Vbh_2731"> <div class="p">
<span class="pN">2731</span>Tattha katamo vihiṃsāvitakko? Vihiṃsāpaṭisaṃyutto takko vitakko micchāsaṅkappo—  ayaṃ vuccati “vihiṃsāvitakko”. Imā tisso akusaladhātuyo. (4) </div>
</div>
<div class="q" id="p_30Vbh_2732"> <div class="divNumber">913.</div> <div class="p">
<span class="pN">2732</span>Tattha katamāni tīṇi duccaritāni? Kāyaduccaritaṃ, vacīduccaritaṃ, manoduccaritaṃ. </div>
</div>
<div class="q" id="p_30Vbh_2733"> <div class="p">
<span class="pN">2733</span>Tattha katamaṃ kāyaduccaritaṃ? Pāṇātipāto, adinnādānaṃ, kāmesumicchācāro—  idaṃ vuccati “kāyaduccaritaṃ”. </div>
</div>
<div class="q" id="p_30Vbh_2734"> <div class="p">
<span class="pN">2734</span>Tattha katamaṃ vacīduccaritaṃ? Musāvādo, pisuṇā vācā, pharusā vācā, samphappalāpo—  idaṃ vuccati “vacīduccaritaṃ”. </div>
</div>
<div class="q" id="p_30Vbh_2735"> <div class="p">
<span class="pN">2735</span>Tattha katamaṃ manoduccaritaṃ? Abhijjhā, byāpādo, micchādiṭṭhi—  idaṃ vuccati “manoduccaritaṃ”. </div>
</div>
<div class="q" id="p_30Vbh_2736"> <div class="p">
<span class="pN">2736</span>Tattha katamaṃ kāyaduccaritaṃ? Akusalaṃ kāyakammaṃ kāyaduccaritaṃ, akusalaṃ vacīkammaṃ vacīduccaritaṃ, akusalaṃ manokammaṃ manoduccaritaṃ. </div>
</div>
<div class="q" id="p_30Vbh_2737"> <div class="p">
<span class="pN">2737</span>Tattha katamaṃ akusalaṃ kāyakammaṃ? Akusalā kāyasañcetanā akusalaṃ kāyakammaṃ, akusalā vacīsañcetanā akusalaṃ vacīkammaṃ, akusalā manosañcetanā akusalaṃ manokammaṃ. Imāni tīṇi duccaritāni. (5) </div>
</div>
<div class="q" id="p_30Vbh_2738"> <div class="divNumber">914.</div> <div class="p">
<span class="pN">2738</span>Tattha katame tayo āsavā? Kāmāsavo, bhavāsavo, avijjāsavo. </div>
</div>
<div class="q" id="p_30Vbh_2739"> <div class="p">
<span class="pN">2739</span>Tattha katamo kāmāsavo? Yo kāmesu kāmacchando kāmarāgo kāmanandī kāmataṇhā kāmasineho kāmapariḷāho kāmamucchā kāmajjhosānaṃ—  ayaṃ vuccati “kāmāsavo”. </div>
</div>
<div class="q" id="p_30Vbh_2740"> <div class="p">
<span class="pN">2740</span>Tattha katamo bhavāsavo? Yo bhavesu bhavacchando…pe…  bhavajjhosānaṃ—  ayaṃ vuccati “bhavāsavo”. </div>
</div>
<div class="q" id="p_30Vbh_2741"> <div class="p">
<span class="pN">2741</span>Tattha katamo avijjāsavo? Dukkhe aññāṇaṃ…pe…  avijjālaṅgī moho akusalamūlaṃ—  ayaṃ vuccati “avijjāsavo”. Ime tayo āsavā. (6) </div>
</div>
<div class="q" id="p_30Vbh_2742"> <div class="divNumber">915.</div> <div class="p">
<span class="pN">2742</span>Tattha katamāni tīṇi saṃyojanāni? Sakkāyadiṭṭhi, vicikicchā, sīlabbataparāmāso. </div>
</div>
<div class="q" id="p_30Vbh_2743"> <div class="p">
<span class="pN">2743</span>Tattha katamā sakkāyadiṭṭhi? Idha assutavā puthujjano ariyānaṃ adassāvī ariyadhammassa akovido ariyadhamme avinīto, sappurisānaṃ adassāvī sappurisadhammassa akovido sappurisadhamme avinīto—  rūpaṃ attato samanupassati rūpavantaṃ vā attānaṃ attani vā rūpaṃ rūpasmiṃ vā attānaṃ. Vedanaṃ…pe…  saññaṃ…pe…  saṅkhāre…pe…  viññāṇaṃ attato samanupassati viññāṇavantaṃ vā attānaṃ attani vā viññāṇaṃ viññāṇasmiṃ vā attānaṃ. Yā evarūpā diṭṭhi diṭṭhigataṃ…pe…  vipariyāsaggāho—  ayaṃ vuccati “sakkāyadiṭṭhi”. </div>
</div>
<div class="q" id="p_30Vbh_2744"> <div class="p">
<span class="pN">2744</span>Tattha katamā vicikicchā? Satthari kaṅkhati vicikicchati, dhamme kaṅkhati vicikicchati, saṃghe kaṅkhati vicikicchati, sikkhāya kaṅkhati vicikicchati, pubbante kaṅkhati vicikicchati, aparante kaṅkhati vicikicchati, pubbantāparante kaṅkhati vicikicchati, idappaccayatāpaṭiccasamuppannesu dhammesu kaṅkhati vicikicchati. Yā evarūpā kaṅkhā kaṅkhāyanā kaṅkhāyitattaṃ thambhitattaṃ cittassa manovilekho—  ayaṃ vuccati “vicikicchā”. </div>
</div>
<div class="q" id="p_30Vbh_2745"> <div class="p">
<span class="pN">2745</span>Tattha katamo sīlabbataparāmāso? “Ito bahiddhā samaṇabrāhmaṇānaṃ sīlena suddhi vatena suddhi sīlabbatena suddhī”ti—  yā evarūpā diṭṭhi diṭṭhigataṃ…pe…  vipariyāsaggāho—  ayaṃ vuccati “sīlabbataparāmāso”. Imāni tīṇi saṃyojanāni. (7) </div>
</div>
<div class="q" id="p_30Vbh_2746"> <div class="divNumber">916.</div> <div class="p">
<span class="pN">2746</span>Tattha katamā tisso taṇhā? Kāmataṇhā, bhavataṇhā, vibhavataṇhā. </div>
</div>
<div class="q" id="p_30Vbh_2747"> <div class="p">
<span class="pN">2747</span>Tattha katamā bhavataṇhā? Bhavadiṭṭhisahagato rāgo sārāgo cittassa sārāgo—  ayaṃ vuccati “bhavataṇhā”. </div>
</div>
<div class="q" id="p_30Vbh_2748"> <div class="p">
<span class="pN">2748</span>Tattha katamā vibhavataṇhā? Ucchedadiṭṭhisahagato rāgo sārāgo cittassa sārāgo—  ayaṃ vuccati “vibhavataṇhā”. Avasesā taṇhā kāmataṇhā. </div>
</div>
<div class="q" id="p_30Vbh_2749"> <div class="p">
<span class="pN">2749</span>Tattha katamā kāmataṇhā? Kāmadhātupaṭisaṃyutto rāgo sārāgo cittassa sārāgo—  ayaṃ vuccati “kāmataṇhā”. </div>
</div>
<div class="q" id="p_30Vbh_2750"> <div class="p">
<span class="pN">2750</span>( ) Rūpadhātuarūpadhātupaṭisaṃyutto rāgo sārāgo cittassa sārāgo—  ayaṃ vuccati “bhavataṇhā”. </div>
</div>
<div class="q" id="p_30Vbh_2751"> <div class="p">
<span class="pN">2751</span>( ) Ucchedadiṭṭhisahagato rāgo sārāgo cittassa sārāgo—  ayaṃ vuccati “vibhavataṇhā”. Imā tisso taṇhā. (8) </div>
</div>
<div class="q" id="p_30Vbh_2752"> <div class="divNumber">917.</div> <div class="p">
<span class="pN">2752</span>Tattha katamā aparāpi tisso taṇhā? Kāmataṇhā, rūpataṇhā, arūpataṇhā. </div>
</div>
<div class="q" id="p_30Vbh_2753"> <div class="p">
<span class="pN">2753</span>Tattha katamā kāmataṇhā? Kāmadhātupaṭisaṃyutto rāgo sārāgo cittassa sārāgo—  ayaṃ vuccati “kāmataṇhā”. </div>
</div>
<div class="q" id="p_30Vbh_2754"> <div class="p">
<span class="pN">2754</span>Tattha katamā rūpataṇhā? Rūpadhātupaṭisaṃyutto rāgo sārāgo cittassa sārāgo—  ayaṃ vuccati “rūpataṇhā”. </div>
</div>
<div class="q" id="p_30Vbh_2755"> <div class="p">
<span class="pN">2755</span>Tattha katamā arūpataṇhā? Arūpadhātupaṭisaṃyutto rāgo sārāgo cittassa sārāgo—  ayaṃ vuccati “arūpataṇhā”. Imā tisso taṇhā. (9) </div>
</div>
<div class="q" id="p_30Vbh_2756"> <div class="divNumber">918.</div> <div class="p">
<span class="pN">2756</span>Tattha katamā aparāpi tisso taṇhā? Rūpataṇhā, arūpataṇhā, nirodhataṇhā. </div>
</div>
<div class="q" id="p_30Vbh_2757"> <div class="p">
<span class="pN">2757</span>Tattha katamā rūpataṇhā? Rūpadhātupaṭisaṃyutto rāgo sārāgo cittassa sārāgo—  ayaṃ vuccati “rūpataṇhā”. </div>
</div>
<div class="q" id="p_30Vbh_2758"> <div class="p">
<span class="pN">2758</span>Tattha katamā arūpataṇhā? Arūpadhātupaṭisaṃyutto rāgo sārāgo cittassa sārāgo—  ayaṃ vuccati “arūpataṇhā”. </div>
</div>
<div class="q" id="p_30Vbh_2759"> <div class="p">
<span class="pN">2759</span>Tattha katamā nirodhataṇhā? Ucchedadiṭṭhisahagato rāgo sārāgo cittassa sārāgo—  ayaṃ vuccati “nirodhataṇhā”. Imā tisso taṇhā. (10) </div>
</div>
<div class="q" id="p_30Vbh_2760"> <div class="divNumber">919.</div> <div class="p">
<span class="pN">2760</span>Tattha katamā tisso esanā? Kāmesanā, bhavesanā, brahmacariyesanā. </div>
</div>
<div class="q" id="p_30Vbh_2761"> <div class="p">
<span class="pN">2761</span>Tattha katamā kāmesanā? Yo kāmesu kāmacchando…pe…  kāmajjhosānaṃ—  ayaṃ vuccati “kāmesanā”. </div>
</div>
<div class="q" id="p_30Vbh_2762"> <div class="p">
<span class="pN">2762</span>Tattha katamā bhavesanā? Yo bhavesu bhavacchando…pe…  bhavajjhosānaṃ—  ayaṃ vuccati “bhavesanā”. </div>
</div>
<div class="q" id="p_30Vbh_2763"> <div class="p">
<span class="pN">2763</span>Tattha katamā brahmacariyesanā? “Sassato loko”ti vā, “asassato loko”ti—  vā…pe…  “neva hoti na na hoti tathāgato paraṃ maraṇā”ti vā yā evarūpā diṭṭhi diṭṭhigataṃ…pe…  vipariyāsaggāho—  ayaṃ vuccati “brahmacariyesanā”. </div>
</div>
<div class="q" id="p_30Vbh_2764"> <div class="p">
<span class="pN">2764</span>Tattha katamā kāmesanā? Kāmarāgo, tadekaṭṭhaṃ akusalaṃ kāyakammaṃ vacīkammaṃ manokammaṃ—  ayaṃ vuccati “kāmesanā”. </div>
</div>
<div class="q" id="p_30Vbh_2765"> <div class="p">
<span class="pN">2765</span>Tattha katamā bhavesanā? Bhavarāgo tadekaṭṭhaṃ akusalaṃ kāyakammaṃ vacīkammaṃ manokammaṃ—  ayaṃ vuccati “bhavesanā”. </div>
</div>
<div class="q" id="p_30Vbh_2766"> <div class="p">
<span class="pN">2766</span>Tattha katamā brahmacariyesanā? Antaggāhikā diṭṭhi tadekaṭṭhaṃ akusalaṃ kāyakammaṃ vacīkammaṃ manokammaṃ—  ayaṃ vuccati “brahmacariyesanā”. Imā tisso esanā. (11) </div>
</div>
<div class="q" id="p_30Vbh_2767"> <div class="divNumber">920.</div> <div class="p">
<span class="pN">2767</span>Tattha katamā tisso vidhā? “Seyyohamasmī”ti vidhā, “sadisohamasmī”ti vidhā, “hīnohamasmī”ti vidhā—  imā tisso vidhā. (12) </div>
</div>
<div class="q" id="p_30Vbh_2768"> <div class="divNumber">921.</div> <div class="p">
<span class="pN">2768</span>Tattha katamāni tīṇi bhayāni? Jātibhayaṃ, jarābhayaṃ, maraṇabhayaṃ. </div>
</div>
<div class="q" id="p_30Vbh_2769"> <div class="p">
<span class="pN">2769</span>Tattha katamaṃ jātibhayaṃ? Jātiṃ paṭicca bhayaṃ bhayānakaṃ chambhitattaṃ lomahaṃso cetaso utrāso—  idaṃ vuccati “jātibhayaṃ”. </div>
</div>
<div class="q" id="p_30Vbh_2770"> <div class="p">
<span class="pN">2770</span>Tattha katamaṃ jarābhayaṃ? Jaraṃ paṭicca bhayaṃ bhayānakaṃ chambhitattaṃ lomahaṃso cetaso utrāso—  idaṃ vuccati “jarābhayaṃ”. </div>
</div>
<div class="q" id="p_30Vbh_2771"> <div class="p">
<span class="pN">2771</span>Tattha katamaṃ maraṇabhayaṃ? Maraṇaṃ paṭicca bhayaṃ bhayānakaṃ chambhitattaṃ lomahaṃso cetaso utrāso—  idaṃ vuccati “maraṇabhayaṃ”. Imāni tīṇi bhayāni. (13) </div>
</div>
<div class="q" id="p_30Vbh_2772"> <div class="divNumber">922.</div> <div class="p">
<span class="pN">2772</span>Tattha katamāni tīṇi tamāni? Atītaṃ vā addhānaṃ ārabbha kaṅkhati vicikicchati nādhimuccati na sampasīdati, anāgataṃ vā addhānaṃ ārabbha kaṅkhati vicikicchati nādhimuccati na sampasīdati, etarahi vā paccuppannaṃ addhānaṃ ārabbha kaṅkhati vicikicchati nādhimuccati na sampasīdati—  imāni tīṇi tamāni. (14) </div>
</div>
<div class="q" id="p_30Vbh_2773"> <div class="divNumber">923.</div> <div class="p">
<span class="pN">2773</span>Tattha katamāni tīṇi titthāyatanāni? Idhekacco samaṇo vā brāhmaṇo vā evaṃvādī hoti evaṃdiṭṭhī—  “yaṃ kiñcāyaṃ purisapuggalo paṭisaṃvedeti sukhaṃ vā dukkhaṃ vā adukkhamasukhaṃ vā, sabbaṃ taṃ pubbe katahetū”ti; idha panekacco samaṇo vā brāhmaṇo vā evaṃvādī hoti evaṃdiṭṭhī—  “yaṃ kiñcāyaṃ purisapuggalo paṭisaṃvedeti sukhaṃ vā dukkhaṃ vā adukkhamasukhaṃ vā, sabbaṃ taṃ issaranimmānahetū”ti; idha panekacco samaṇo vā brāhmaṇo vā evaṃvādī hoti evaṃdiṭṭhī—  “yaṃ kiñcāyaṃ purisapuggalo paṭisaṃvedeti sukhaṃ vā dukkhaṃ vā adukkhamasukhaṃ vā, sabbaṃ taṃ ahetu appaccayā”ti—  imāni tīṇi titthāyatanāni. (15) </div>
</div>
<div class="q" id="p_30Vbh_2774"> <div class="divNumber">924.</div> <div class="p">
<span class="pN">2774</span>Tattha katame tayo kiñcanā? Rāgo kiñcanaṃ, doso kiñcanaṃ, moho kiñcanaṃ—  ime tayo kiñcanā. (16) </div>
</div>
<div class="q" id="p_30Vbh_2775"> <div class="p">
<span class="pN">2775</span>Tattha katamāni tīṇi aṅgaṇāni? Rāgo aṅgaṇaṃ, doso aṅgaṇaṃ, moho aṅgaṇaṃ—  imāni tīṇi aṅgaṇāni. (17) </div>
</div>
<div class="q" id="p_30Vbh_2776"> <div class="p">
<span class="pN">2776</span>Tattha katamāni tīṇi malāni? Rāgo malaṃ, doso malaṃ, moho malaṃ—  imāni tīṇi malāni. (18) </div>
</div>
<div class="q" id="p_30Vbh_2777"> <div class="p">
<span class="pN">2777</span>Tattha katamāni tīṇi visamāni? Rāgo visamaṃ, doso visamaṃ, moho visamaṃ—  imāni tīṇi visamāni. (19) </div>
</div>
<div class="q" id="p_30Vbh_2778"> <div class="p">
<span class="pN">2778</span>Tattha katamāni aparānipi tīṇi visamāni? Kāyavisamaṃ, vacīvisamaṃ, manovisamaṃ—  imāni tīṇi visamāni. (20) </div>
</div>
<div class="q" id="p_30Vbh_2779"> <div class="p">
<span class="pN">2779</span>Tattha katame tayo aggī? Rāgaggi, dosaggi, mohaggi—  ime tayo aggī. (21) </div>
</div>
<div class="q" id="p_30Vbh_2780"> <div class="p">
<span class="pN">2780</span>Tattha katame tayo kasāvā? Rāgakasāvo, dosakasāvo, mohakasāvo—  ime tayo kasāvā. (22) </div>
</div>
<div class="q" id="p_30Vbh_2781"> <div class="p">
<span class="pN">2781</span>Tattha katame aparepi tayo kasāvā? Kāyakasāvo, vacīkasāvo, manokasāvo—  ime tayo kasāvā. (23) </div>
</div>
<div class="q" id="p_30Vbh_2782"> <div class="divNumber">925.</div> <div class="p">
<span class="pN">2782</span>Tattha katamā assādadiṭṭhi? Idhekacco samaṇo vā brāhmaṇo vā evaṃvādī hoti evaṃdiṭṭhī—  “natthi kāmesu doso”ti. So kāmesu pātabyataṃ āpajjati. Ayaṃ vuccati “assādadiṭṭhi”. </div>
</div>
<div class="q" id="p_30Vbh_2783"> <div class="p">
<span class="pN">2783</span>Tattha katamā attānudiṭṭhi? Idha assutavā puthujjano ariyānaṃ adassāvī ariyadhammassa akovido ariyadhamme avinīto, sappurisānaṃ adassāvī sappurisadhammassa akovido sappurisadhamme avinīto—  rūpaṃ attato samanupassati rūpavantaṃ vā attānaṃ attani vā rūpaṃ rūpasmiṃ vā attānaṃ. Vedanaṃ…pe…  saññaṃ…pe…  saṅkhāre…pe…  viññāṇaṃ attato samanupassati viññāṇavantaṃ vā attānaṃ attani vā viññāṇaṃ viññāṇasmiṃ vā attānaṃ. Yā evarūpā diṭṭhi diṭṭhigataṃ…pe…  vipariyāsaggāho—  ayaṃ vuccati “attānudiṭṭhi”. </div>
</div>
<div class="q" id="p_30Vbh_2784"> <div class="p">
<span class="pN">2784</span>Tattha katamā micchādiṭṭhi? “Natthi dinnaṃ, natthi yiṭṭhaṃ…pe…  ye imañca lokaṃ parañca lokaṃ sayaṃ abhiññā sacchikatvā pavedentī”ti—  yā evarūpā diṭṭhi diṭṭhigataṃ…pe…  vipariyāsaggāho—  ayaṃ vuccati “micchādiṭṭhi”. Sassatadiṭṭhi assādadiṭṭhi, sakkāyadiṭṭhi attānudiṭṭhi, ucchedadiṭṭhi micchādiṭṭhi. (24) </div>
</div>
<div class="q" id="p_30Vbh_2785"> <div class="divNumber">926.</div> <div class="p">
<span class="pN">2785</span>Tattha katamā arati? Pantesu vā senāsanesu aññataraññataresu vā adhikusalesu dhammesu arati aratitā anabhirati anabhiramaṇā ukkaṇṭhitā paritassitā—  ayaṃ vuccati “arati”. </div>
</div>
<div class="q" id="p_30Vbh_2786"> <div class="p">
<span class="pN">2786</span>Tattha katamā vihesā? Idhekacco pāṇinā vā leḍḍunā vā daṇḍena vā satthena vā rajjuyā vā aññataraññatarena satte viheṭheti, yā evarūpā heṭhanā viheṭhanā hiṃsanā vihiṃsanā rosanā virosanā parūpaghāto—  ayaṃ vuccati “vihesā”. </div>
</div>
<div class="q" id="p_30Vbh_2787"> <div class="p">
<span class="pN">2787</span>Tattha katamā adhammacariyā? Kāyena adhammacariyāvisamacariyā, vācāya adhammacariyāvisamacariyā, manasā adhammacariyāvisamacariyā—  ayaṃ vuccati “adhammacariyā”. (25) </div>
</div>
<div class="q" id="p_30Vbh_2788"> <div class="divNumber">927.</div> <div class="p">
<span class="pN">2788</span>Tattha katamā dovacassatā? Sahadhammike vuccamāne dovacassāyaṃ dovacassiyaṃ dovacassatā vippaṭikulaggāhitā vipaccanīkasātatā anādariyaṃ anādaratā agāravatā appatissavatā—  ayaṃ vuccati “dovacassatā”. </div>
</div>
<div class="q" id="p_30Vbh_2789"> <div class="p">
<span class="pN">2789</span>Tattha katamā pāpamittatā? Ye te puggalā assaddhā dussīlā appassutā maccharino duppaññā, yā tesaṃ sevanā nisevanā saṃsevanā bhajanā sambhajanā bhatti sambhatti taṃsampavaṅkatā—  ayaṃ vuccati “pāpamittatā”. </div>
</div>
<div class="q" id="p_30Vbh_2790"> <div class="p">
<span class="pN">2790</span>Tattha katamā nānattasaññā? Kāmasaññā, byāpādasaññā, vihiṃsāsaññā—  ayaṃ vuccati “nānattasaññā”. Sabbāpi akusalā saññā nānattasaññā. (26) </div>
</div>
<div class="q" id="p_30Vbh_2791"> <div class="divNumber">928.</div> <div class="p">
<span class="pN">2791</span>Tattha katamaṃ uddhaccaṃ? Yaṃ cittassa uddhaccaṃ avūpasamo cetaso vikkhepo bhantattaṃ cittassa—  idaṃ vuccati “uddhaccaṃ”. </div>
</div>
<div class="q" id="p_30Vbh_2792"> <div class="p">
<span class="pN">2792</span>Tattha katamaṃ kosajjaṃ? Kāyaduccarite vā vacīduccarite vā manoduccarite vā pañcasu vā kāmaguṇesu cittassa vossaggo vossaggānuppadānaṃ kusalānaṃ dhammānaṃ bhāvanāya asakkaccakiriyatā asātaccakiriyatā anaṭṭhitakiriyatā olīnavuttitā nikkhittachandatā nikkhittadhuratā anāsevanā abhāvanā abahulīkammaṃ anadhiṭṭhānaṃ ananuyogo pamādo—  idaṃ vuccati “kosajjaṃ”. </div>
</div>
<div class="q" id="p_30Vbh_2793"> <div class="p">
<span class="pN">2793</span>Tattha katamo pamādo? Kāyaduccarite vā vacīduccarite vā manoduccarite vā pañcasu vā kāmaguṇesu cittassa vossaggo vossaggānuppadānaṃ kusalānaṃ dhammānaṃ bhāvanāya asakkaccakiriyatā asātaccakiriyatā anaṭṭhitakiriyatā olīnavuttitā nikkhittachandatā nikkhittadhuratā anāsevanā abhāvanā abahulīkammaṃ anadhiṭṭhānaṃ ananuyogo pamādo, yo evarūpo pamādo pamajjanā pamajjitattaṃ—  ayaṃ vuccati “pamādo”. (27) </div>
</div>
<div class="q" id="p_30Vbh_2794"> <div class="divNumber">929.</div> <div class="p">
<span class="pN">2794</span>Tattha katamā asantuṭṭhitā? Itarītaracīvarapiṇḍapātasenāsanagilānapaccayabhesajjaparikkhārehi pañcahi vā kāmaguṇehi asantuṭṭhassa bhiyyokamyatā, yā evarūpā icchā icchāgatā asantuṭṭhitā rāgo sārāgo cittassa sārāgo—  ayaṃ vuccati “asantuṭṭhitā”. </div>
</div>
<div class="q" id="p_30Vbh_2795"> <div class="p">
<span class="pN">2795</span>Tattha katamā asampajaññatā? Yaṃ aññāṇaṃ adassanaṃ…pe…  avijjālaṅgī moho akusalamūlaṃ—  ayaṃ vuccati “asampajaññatā”. </div>
</div>
<div class="q" id="p_30Vbh_2796"> <div class="p">
<span class="pN">2796</span>Tattha katamā mahicchatā? Itarītaracīvarapiṇḍapātasenāsanagilānapaccayabhesajjaparikkhārehi pañcahi vā kāmaguṇehi asantuṭṭhassa bhiyyokamyatā, yā evarūpā icchā icchāgatā mahicchatā rāgo sārāgo cittassa sārāgo—  ayaṃ vuccati “mahicchatā”. (28) </div>
</div>
<div class="q" id="p_30Vbh_2797"> <div class="divNumber">930.</div> <div class="p">
<span class="pN">2797</span>Tattha katamaṃ ahirikaṃ? Yaṃ na hirīyati hirīyitabbena, na hirīyati pāpakānaṃ akusalānaṃ dhammānaṃ samāpattiyā—  idaṃ vuccati “ahirikaṃ”. </div>
</div>
<div class="q" id="p_30Vbh_2798"> <div class="p">
<span class="pN">2798</span>Tattha katamaṃ anottappaṃ? Yaṃ na ottappati ottappitabbena, na ottappati pāpakānaṃ akusalānaṃ dhammānaṃ samāpattiyā—  idaṃ vuccati “anottappaṃ”. </div>
</div>
<div class="q" id="p_30Vbh_2799"> <div class="p">
<span class="pN">2799</span>Tattha katamo pamādo? Kāyaduccarite vā vacīduccarite vā manoduccarite vā pañcasu vā kāmaguṇesu cittassa vossaggo vossaggānuppadānaṃ kusalānaṃ dhammānaṃ bhāvanāya asakkaccakiriyatā asātaccakiriyatā anaṭṭhitakiriyatā olīnavuttitā nikkhittachandatā nikkhittadhuratā anāsevanā abhāvanā abahulīkammaṃ anadhiṭṭhānaṃ ananuyogo pamādo, yo evarūpo pamādo pamajjanā pamajjitattaṃ—  ayaṃ vuccati “pamādo”. (29) </div>
</div>
<div class="q" id="p_30Vbh_2800"> <div class="divNumber">931.</div> <div class="p">
<span class="pN">2800</span>Tattha katamaṃ anādariyaṃ? Yaṃ anādariyaṃ anādaratā agāravatā appatissavatā anaddā anaddāyanā anaddāyitattaṃ asīlyaṃ acittīkāro—  idaṃ vuccati “anādariyaṃ”. </div>
</div>
<div class="q" id="p_30Vbh_2801"> <div class="p">
<span class="pN">2801</span>Tattha katamā dovacassatā? Sahadhammike vuccamāne dovacassāyaṃ dovacassiyaṃ dovacassatā vippaṭikulaggāhitā vipaccanīkasātatā anādariyaṃ anādaratā agāravatā appatissavatā—  ayaṃ vuccati “dovacassatā”. </div>
</div>
<div class="q" id="p_30Vbh_2802"> <div class="p">
<span class="pN">2802</span>Tattha katamā pāpamittatā? Ye te puggalā assaddhā dussīlā appassutā maccharino duppaññā, yā tesaṃ sevanā nisevanā saṃsevanā paṭisevanā bhajanā sambhajanā bhatti sambhatti taṃsampavaṅkatā—  ayaṃ vuccati “pāpamittatā”. (30) </div>
</div>
<div class="q" id="p_30Vbh_2803"> <div class="divNumber">932.</div> <div class="p">
<span class="pN">2803</span>Tattha katamaṃ assaddhiyaṃ? Idhekacco assaddho hoti, na saddahati buddhaṃ vā dhammaṃ vā saṃghaṃ vā, yaṃ evarūpaṃ assaddhiyaṃ assaddahanā anokappanā anabhippasādo—  idaṃ vuccati “assaddhiyaṃ”. </div>
</div>
<div class="q" id="p_30Vbh_2804"> <div class="p">
<span class="pN">2804</span>Tattha katamā avadaññutā? Pañca macchariyāni—  āvāsamacchariyaṃ, kulamacchariyaṃ, lābhamacchariyaṃ, vaṇṇamacchariyaṃ, dhammamacchariyaṃ. Yaṃ evarūpaṃ maccheraṃ maccharāyanā maccharāyitattaṃ vevicchaṃ kadariyaṃ kaṭukañcukatā aggahitattaṃ cittassa—  ayaṃ vuccati “avadaññutā”. </div>
</div>
<div class="q" id="p_30Vbh_2805"> <div class="p">
<span class="pN">2805</span>Tattha katamaṃ kosajjaṃ? Kāyaduccarite vā vacīduccarite vā manoduccarite vā pañcasu vā kāmaguṇesu cittassa vossaggo, vossaggānuppadānaṃ kusalānaṃ dhammānaṃ, bhāvanāya asakkaccakiriyatā asātaccakiriyatā anaṭṭhitakiriyatā olīnavuttitā nikkhittachandatā nikkhittadhuratā anāsevanā abhāvanā abahulīkammaṃ anadhiṭṭhānaṃ ananuyogo pamādo—  idaṃ vuccati “kosajjaṃ”. (31) </div>
</div>
<div class="q" id="p_30Vbh_2806"> <div class="divNumber">933.</div> <div class="p">
<span class="pN">2806</span>Tattha katamaṃ uddhaccaṃ? Yaṃ cittassa uddhaccaṃ avūpasamo cetaso vikkhepo bhantattaṃ cittassa—  idaṃ vuccati “uddhaccaṃ”. </div>
</div>
<div class="q" id="p_30Vbh_2807"> <div class="p">
<span class="pN">2807</span>Tattha katamo asaṃvaro? Idhekacco cakkhunā rūpaṃ disvā nimittaggāhī hoti anubyañjanaggāhī. Yatvādhikaraṇamenaṃ cakkhundriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya na paṭipajjati, na rakkhati cakkhundriyaṃ, cakkhundriye na saṃvaraṃ āpajjati. Sotena saddaṃ sutvā…pe…  ghānena gandhaṃ ghāyitvā…pe…  jivhāya rasaṃ sāyitvā…pe…  kāyena phoṭṭhabbaṃ phusitvā…pe…  manasā dhammaṃ viññāya nimittaggāhī hoti anubyañjanaggāhī. Yatvādhikaraṇamenaṃ manindriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya na paṭipajjati, na rakkhati manindriyaṃ, manindriye na saṃvaraṃ āpajjati—  ayaṃ vuccati “asaṃvaro”. </div>
</div>
<div class="q" id="p_30Vbh_2808"> <div class="p">
<span class="pN">2808</span>Tattha katamaṃ dussīlyaṃ? Kāyiko vītikkamo, vācasiko vītikkamo, kāyikavācasiko vītikkamo—  idaṃ vuccati “dussīlyaṃ”. (32) </div>
</div>
<div class="q" id="p_30Vbh_2809"> <div class="divNumber">934.</div> <div class="p">
<span class="pN">2809</span>Tattha katamā ariyānaṃ adassanakamyatā? Tattha katame ariyā? Ariyā vuccanti buddhā ca buddhasāvakā ca. Yā imesaṃ ariyānaṃ adassanakamyatā adaṭṭhukamyatā asametukamyatā asamāgantukamyatā—  ayaṃ vuccati “ariyānaṃ adassanakamyatā”. </div>
</div>
<div class="q" id="p_30Vbh_2810"> <div class="p">
<span class="pN">2810</span>Tattha katamā saddhammaṃ asotukamyatā? Tattha katamo saddhammo? Cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā, ariyo aṭṭhaṅgiko maggo—  ayaṃ vuccati “saddhammo”. Yā imassa saddhammassa asotukamyatā asavanakamyatā anuggahetukamyatā adhāretukamyatā—  ayaṃ vuccati “saddhammaṃ asotukamyatā”. </div>
</div>
<div class="q" id="p_30Vbh_2811"> <div class="p">
<span class="pN">2811</span>Tattha katamā upārambhacittatā? Tattha katamo upārambho? Yo upārambho anupārambho upārambhanā anupārambhanā anupārambhitattaṃ uññā avaññā paribhavo randhagavesitā—  ayaṃ vuccati “upārambhacittatā”. (33) </div>
</div>
<div class="q" id="p_30Vbh_2812"> <div class="divNumber">935.</div> <div class="p">
<span class="pN">2812</span>Tattha katamaṃ muṭṭhassaccaṃ? Yā assati ananussati appaṭissati assati assaraṇatā adhāraṇatā pilāpanatā sammussanatā—  idaṃ vuccati “muṭṭhassaccaṃ”. </div>
</div>
<div class="q" id="p_30Vbh_2813"> <div class="p">
<span class="pN">2813</span>Tattha katamaṃ asampajaññaṃ? Yaṃ aññāṇaṃ adassanaṃ…pe…  avijjālaṅgī moho akusalamūlaṃ—  idaṃ vuccati “asampajaññaṃ”. </div>
</div>
<div class="q" id="p_30Vbh_2814"> <div class="p">
<span class="pN">2814</span>Tattha katamo cetaso vikkhepo? Yaṃ cittassa uddhaccaṃ avūpasamo cetaso vikkhepo bhantattaṃ cittassa—  ayaṃ vuccati “cetaso vikkhepo”. (34) </div>
</div>
<div class="q" id="p_30Vbh_2815"> <div class="divNumber">936.</div> <div class="p">
<span class="pN">2815</span>Tattha katamo ayoniso manasikāro? Anicce “niccan”ti ayoniso manasikāro, dukkhe “sukhan”ti ayoniso manasikāro, anattani “attā”ti ayoniso manasikāro, asubhe “subhan”ti ayoniso manasikāro, saccavippaṭikulena vā cittassa āvaṭṭanā anāvaṭṭanā ābhogo samannāhāro manasikāro—  ayaṃ vuccati “ayoniso manasikāro”. </div>
</div>
<div class="q" id="p_30Vbh_2816"> <div class="p">
<span class="pN">2816</span>Tattha katamā kummaggasevanā? Tattha katamo kummaggo? Micchādiṭṭhi, micchāsaṅkappo, micchāvācā, micchākammanto, micchāājīvo, micchāvāyāmo, micchāsati, micchāsamādhi—  ayaṃ vuccati “kummaggo”. Yā imassa kummaggassa sevanā nisevanā saṃsevanā bhajanā sambhajanā bhatti sambhatti taṃsampavaṅkatā—  ayaṃ vuccati “kummaggasevanā”. </div>
</div>
<div class="q" id="p_30Vbh_2817"> <div class="p">
<span class="pN">2817</span>Tattha katamaṃ cetaso ca līnattaṃ? Yā cittassa akalyatā akammaññatā olīyanā sallīyanā līnaṃ līyanā līyitattaṃ thinaṃ thiyanā thiyitattaṃ cittassa—  idaṃ vuccati “cetaso ca līnattaṃ”. (35) </div>
</div>
<div class="CENTER" id="p_30Vbh_2818">
<span class="pN">2818</span>Tikaṃ.</div>
</html>
