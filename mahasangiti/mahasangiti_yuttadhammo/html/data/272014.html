<html>
<div class="i">8.9 Varayācanākathā</div>
<div class="h">Cīvarakkhandhaka</div>
<div class="h">Varayācanākathā</div>
<div class="q" id="p_3V_1587"> <div class="divNumber">337.</div> <div class="p">
<span class="pN">1587</span>Atha kho bhagavato kāyo nacirasseva pakatatto ahosi. Atha kho jīvako komārabhacco taṃ siveyyakaṃ dussayugaṃ ādāya yena bhagavā tenupasaṅkami, upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho jīvako komārabhacco bhagavantaṃ etadavoca—  “ekāhaṃ, bhante, bhagavantaṃ varaṃ yācāmī”ti. “Atikkantavarā kho, jīvaka, tathāgatā”ti. “Yañca, bhante, kappati yañca anavajjan”ti. “Vadehi, jīvakā”ti. “Bhagavā, bhante, paṃsukūliko, bhikkhusaṃgho ca. Idaṃ me, bhante, siveyyakaṃ dussayugaṃ raññā pajjotena pahitaṃ—  bahūnaṃ dussānaṃ bahūnaṃ dussayugānaṃ bahūnaṃ dussayugasatānaṃ bahūnaṃ dussayugasahassānaṃ bahūnaṃ dussayugasatasahassānaṃ aggañca seṭṭhañca mokkhañca uttamañca pavarañca. Paṭiggaṇhātu me, bhante, bhagavā siveyyakaṃ dussayugaṃ; bhikkhusaṃghassa ca gahapaticīvaraṃ anujānātū”ti. Paṭiggahesi bhagavā siveyyakaṃ dussayugaṃ. Atha kho bhagavā jīvakaṃ komārabhaccaṃ dhammiyā kathāya sandassesi samādapesi samuttejesi sampahaṃsesi. Atha kho jīvako komārabhacco bhagavatā dhammiyā kathāya sandassito samādapito samuttejito sampahaṃsito uṭṭhāyāsanā bhagavantaṃ abhivādetvā padakkhiṇaṃ katvā pakkāmi. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi, bhikkhave, gahapaticīvaraṃ. Yo icchati, paṃsukūliko hotu. Yo icchati, gahapaticīvaraṃ sādiyatu. Itarītarenapāhaṃ, bhikkhave, santuṭṭhiṃ vaṇṇemī”ti. </div>
</div>
<div class="q" id="p_3V_1588"> <div class="p">
<span class="pN">1588</span>Assosuṃ kho rājagahe manussā—  “bhagavatā kira bhikkhūnaṃ gahapaticīvaraṃ anuññātan”ti. Te ca manussā haṭṭhā ahesuṃ udaggā—  “idāni kho mayaṃ dānāni dassāma puññāni karissāma, yato bhagavatā bhikkhūnaṃ gahapaticīvaraṃ anuññātan”ti. Ekāheneva rājagahe bahūni cīvarasahassāni uppajjiṃsu. </div>
</div>
<div class="q" id="p_3V_1589"> <div class="p">
<span class="pN">1589</span>Assosuṃ kho jānapadā manussā—  “bhagavatā kira bhikkhūnaṃ gahapaticīvaraṃ anuññātan”ti. Te ca manussā haṭṭhā ahesuṃ udaggā—  “idāni kho mayaṃ dānāni dassāma puññāni karissāma, yato bhagavatā bhikkhūnaṃ gahapaticīvaraṃ anuññātan”ti. Janapadepi ekāheneva bahūni cīvarasahassāni uppajjiṃsu. </div>
</div>
<div class="q" id="p_3V_1590"> <div class="p">
<span class="pN">1590</span>Tena kho pana samayena saṃghassa pāvāro uppanno hoti. Bhagavato etamatthaṃ ārocesuṃ. “Anujānāmi, bhikkhave, pāvāran”ti. </div>
</div>
<div class="q" id="p_3V_1591"> <div class="p">
<span class="pN">1591</span>Koseyyapāvāro uppanno hoti. Bhagavato etamatthaṃ ārocesuṃ. “Anujānāmi, bhikkhave, koseyyapāvāran”ti. </div>
</div>
<div class="q" id="p_3V_1592"> <div class="p">
<span class="pN">1592</span>Kojavaṃ uppannaṃ hoti. Bhagavato etamatthaṃ ārocesuṃ. “Anujānāmi, bhikkhave, kojavan”ti. </div>
</div>
<div class="CENTER" id="p_3V_1593">
<span class="pN">1593</span>Paṭhamabhāṇavāro niṭṭhito.</div>
</html>
