<html>
<div class="i">1.1.9 Dīpavimānavatthu</div>
<div class="h">Itthivimāna</div>
<div class="h">Pīṭhavagga</div>
<div class="h">Dīpavimānavatthu</div>
<div class="q" id="p_19Vv_84"> <div class="divNumber">75.</div> <div class="p"> <table class="singleColumn"> <tr> <td> <div class="pN">84</div> <div class="G">“Abhikkantena vaṇṇena,</div> </td> </tr> <tr> <td> <div class="G">yā tvaṃ tiṭṭhasi devate;</div> </td> </tr> <tr> <td> <div class="G">Obhāsentī disā sabbā,</div> </td> </tr> <tr> <td> <div class="G">osadhī viya tārakā.</div> </td> </tr> </table> </div>
</div>
<div class="q" id="p_19Vv_85"> <div class="divNumber">76.</div> <div class="p"> <table class="singleColumn"> <tr> <td> <div class="pN">85</div> <div class="G">Kena tetādiso vaṇṇo,</div> </td> </tr> <tr> <td> <div class="G">kena te idha mijjhati;</div> </td> </tr> <tr> <td> <div class="G">Uppajjanti ca te bhogā,</div> </td> </tr> <tr> <td> <div class="G">ye keci manaso piyā.</div> </td> </tr> </table> </div>
</div>
<div class="q" id="p_19Vv_86"> <div class="divNumber">77.</div> <div class="p"> <table class="singleColumn"> <tr> <td> <div class="pN">86</div> <div class="G">Kena tvaṃ vimalobhāsā,</div> </td> </tr> <tr> <td> <div class="G">atirocasi devatā;</div> </td> </tr> <tr> <td> <div class="G">Kena te sabbagattehi,</div> </td> </tr> <tr> <td> <div class="G">sabbā obhāsate disā.</div> </td> </tr> </table> </div>
</div>
<div class="q" id="p_19Vv_87"> <div class="divNumber">78.</div> <div class="p"> <table class="singleColumn"> <tr> <td> <div class="pN">87</div> <div class="G">Pucchāmi taṃ devi mahānubhāve,</div> </td> </tr> <tr> <td> <div class="G">Manussabhūtā kimakāsi puññaṃ;</div> </td> </tr> <tr> <td> <div class="G">Kenāsi evaṃ jalitānubhāvā,</div> </td> </tr> <tr> <td> <div class="G">Vaṇṇo ca te sabbadisā pabhāsatī”ti.</div> </td> </tr> </table> </div>
</div>
<div class="q" id="p_19Vv_88"> <div class="divNumber">79.</div> <div class="p"> <table class="singleColumn"> <tr> <td> <div class="pN">88</div> <div class="G">Sā devatā attamanā,</div> </td> </tr> <tr> <td> <div class="G">moggallānena pucchitā;</div> </td> </tr> <tr> <td> <div class="G">Pañhaṃ puṭṭhā viyākāsi,</div> </td> </tr> <tr> <td> <div class="G">yassa kammassidaṃ phalaṃ.</div> </td> </tr> </table> </div>
</div>
<div class="q" id="p_19Vv_89"> <div class="divNumber">80.</div> <div class="p"> <table class="singleColumn"> <tr> <td> <div class="pN">89</div> <div class="G">“Ahaṃ manussesu manussabhūtā,</div> </td> </tr> <tr> <td> <div class="G">Purimāya jātiyā manussaloke;</div> </td> </tr> <tr> <td> <div class="G">Tamandhakāramhi timīsikāyaṃ,</div> </td> </tr> <tr> <td> <div class="G">Padīpakālamhi adāsi dīpaṃ.</div> </td> </tr> </table> </div>
</div>
<div class="q" id="p_19Vv_90"> <div class="divNumber">81.</div> <div class="p"> <table class="singleColumn"> <tr> <td> <div class="pN">90</div> <div class="G">Yo andhakāramhi timīsikāyaṃ,</div> </td> </tr> <tr> <td> <div class="G">Padīpakālamhi dadāti dīpaṃ;</div> </td> </tr> <tr> <td> <div class="G">Upapajjati jotirasaṃ vimānaṃ,</div> </td> </tr> <tr> <td> <div class="G">Pahūtamalyaṃ bahupuṇḍarīkaṃ.</div> </td> </tr> </table> </div>
</div>
<div class="q" id="p_19Vv_91"> <div class="divNumber">82.</div> <div class="p"> <table class="singleColumn"> <tr> <td> <div class="pN">91</div> <div class="G">Tena metādiso vaṇṇo,</div> </td> </tr> <tr> <td> <div class="G">tena me idha mijjhati;</div> </td> </tr> <tr> <td> <div class="G">Uppajjanti ca me bhogā,</div> </td> </tr> <tr> <td> <div class="G">ye keci manaso piyā.</div> </td> </tr> </table> </div>
</div>
<div class="q" id="p_19Vv_92"> <div class="divNumber">83.</div> <div class="p"> <table class="singleColumn"> <tr> <td> <div class="pN">92</div> <div class="G">Tenāhaṃ vimalobhāsā,</div> </td> </tr> <tr> <td> <div class="G">atirocāmi devatā;</div> </td> </tr> <tr> <td> <div class="G">Tena me sabbagattehi,</div> </td> </tr> <tr> <td> <div class="G">sabbā obhāsate disā.</div> </td> </tr> </table> </div>
</div>
<div class="q" id="p_19Vv_93"> <div class="divNumber">84.</div> <div class="p"> <table class="singleColumn"> <tr> <td> <div class="pN">93</div> <div class="G">Akkhāmi te bhikkhu mahānubhāva,</div> </td> </tr> <tr> <td> <div class="G">Manussabhūtā yamakāsi puññaṃ;</div> </td> </tr> <tr> <td> <div class="G">Tenamhi evaṃ jalitānubhāvā,</div> </td> </tr> <tr> <td> <div class="G">Vaṇṇo ca me sabbadisā pabhāsatī”ti.</div> </td> </tr> </table> </div>
</div>
<div class="CENTER" id="p_19Vv_94">
<span class="pN">94</span>Dīpavimānaṃ navamaṃ.</div>
</html>
