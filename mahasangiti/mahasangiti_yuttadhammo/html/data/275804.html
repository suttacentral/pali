<html>
<div class="i">1.1.4 Yathābhatasutta</div>
<div class="h">Paṭhamapaṇṇāsaka</div>
<div class="h">Sekhabalavagga</div>
<div class="h">Yathābhatasutta</div>
<div class="q" id="p_16A5_17"> <div class="divNumber">4.</div> <div class="p">
<span class="pN">17</span>“Pañcahi, bhikkhave, dhammehi samannāgato bhikkhu yathābhataṃ nikkhitto evaṃ niraye. Katamehi pañcahi? Idha, bhikkhave, bhikkhu assaddho hoti, ahiriko hoti, anottappī hoti, kusīto hoti, duppañño hoti. Imehi kho, bhikkhave, pañcahi dhammehi samannāgato bhikkhu yathābhataṃ nikkhitto evaṃ niraye. </div>
</div>
<div class="q" id="p_16A5_18"> <div class="p">
<span class="pN">18</span>Pañcahi, bhikkhave, dhammehi samannāgato bhikkhu yathābhataṃ nikkhitto evaṃ sagge. Katamehi pañcahi? Idha, bhikkhave, bhikkhu saddho hoti, hirīmā hoti, ottappī hoti, āraddhavīriyo hoti, paññavā hoti. Imehi kho, bhikkhave, pañcahi dhammehi samannāgato bhikkhu yathābhataṃ nikkhitto evaṃ sagge”ti. </div>
</div>
<div class="CENTER" id="p_16A5_19">
<span class="pN">19</span>Catutthaṃ.</div>
</html>
