<html>
<div class="i">26 Kassapabuddhavaṃsa</div>
<div class="h">Kassapabuddhavaṃsa</div>
<div class="q" id="p_21Bu_984"> <div class="divNumber">1.</div> <div class="p"> <table class="singleColumn"> <tr> <td> <div class="pN">984</div> <div class="G">“Koṇāgamanassa aparena,</div> </td> </tr> <tr> <td> <div class="G">Sambuddho dvipaduttamo;</div> </td> </tr> <tr> <td> <div class="G">Kassapo nāma gottena,</div> </td> </tr> <tr> <td> <div class="G">Dhammarājā pabhaṅkaro.</div> </td> </tr> </table> </div>
</div>
<div class="q" id="p_21Bu_985"> <div class="divNumber">2.</div> <div class="p"> <table class="singleColumn"> <tr> <td> <div class="pN">985</div> <div class="G">Sañchaḍḍitaṃ kulamūlaṃ,</div> </td> </tr> <tr> <td> <div class="G">bahvannapānabhojanaṃ;</div> </td> </tr> <tr> <td> <div class="G">Datvāna yācake dānaṃ,</div> </td> </tr> <tr> <td> <div class="G">pūrayitvāna mānasaṃ;</div> </td> </tr> <tr> <td> <div class="G">Usabhova āḷakaṃ bhetvā,</div> </td> </tr> <tr> <td> <div class="G">patto sambodhimuttamaṃ.</div> </td> </tr> </table> </div>
</div>
<div class="q" id="p_21Bu_986"> <div class="divNumber">3.</div> <div class="p"> <table class="singleColumn"> <tr> <td> <div class="pN">986</div> <div class="G">Dhammacakkaṃ pavattente,</div> </td> </tr> <tr> <td> <div class="G">kassape lokanāyake;</div> </td> </tr> <tr> <td> <div class="G">Vīsakoṭisahassānaṃ,</div> </td> </tr> <tr> <td> <div class="G">paṭhamābhisamayo ahu.</div> </td> </tr> </table> </div>
</div>
<div class="q" id="p_21Bu_987"> <div class="divNumber">4.</div> <div class="p"> <table class="singleColumn"> <tr> <td> <div class="pN">987</div> <div class="G">Catumāsaṃ yadā buddho,</div> </td> </tr> <tr> <td> <div class="G">loke carati cārikaṃ;</div> </td> </tr> <tr> <td> <div class="G">Dasakoṭisahassānaṃ,</div> </td> </tr> <tr> <td> <div class="G">dutiyābhisamayo ahu.</div> </td> </tr> </table> </div>
</div>
<div class="q" id="p_21Bu_988"> <div class="divNumber">5.</div> <div class="p"> <table class="singleColumn"> <tr> <td> <div class="pN">988</div> <div class="G">Yamakaṃ vikubbanaṃ katvā,</div> </td> </tr> <tr> <td> <div class="G">ñāṇadhātuṃ pakittayi;</div> </td> </tr> <tr> <td> <div class="G">Pañcakoṭisahassānaṃ,</div> </td> </tr> <tr> <td> <div class="G">tatiyābhisamayo ahu.</div> </td> </tr> </table> </div>
</div>
<div class="q" id="p_21Bu_989"> <div class="divNumber">6.</div> <div class="p"> <table class="singleColumn"> <tr> <td> <div class="pN">989</div> <div class="G">Sudhammā devapure ramme,</div> </td> </tr> <tr> <td> <div class="G">tattha dhammaṃ pakittayi;</div> </td> </tr> <tr> <td> <div class="G">Tīṇikoṭisahassānaṃ,</div> </td> </tr> <tr> <td> <div class="G">devānaṃ bodhayī jino.</div> </td> </tr> </table> </div>
</div>
<div class="q" id="p_21Bu_990"> <div class="divNumber">7.</div> <div class="p"> <table class="singleColumn"> <tr> <td> <div class="pN">990</div> <div class="G">Naradevassa yakkhassa,</div> </td> </tr> <tr> <td> <div class="G">apare dhammadesane;</div> </td> </tr> <tr> <td> <div class="G">Etesānaṃ abhisamayā,</div> </td> </tr> <tr> <td> <div class="G">gaṇanāto asaṅkhiyā.</div> </td> </tr> </table> </div>
</div>
<div class="q" id="p_21Bu_991"> <div class="divNumber">8.</div> <div class="p"> <table class="singleColumn"> <tr> <td> <div class="pN">991</div> <div class="G">Tassāpi devadevassa,</div> </td> </tr> <tr> <td> <div class="G">eko āsi samāgamo;</div> </td> </tr> <tr> <td> <div class="G">Khīṇāsavānaṃ vimalānaṃ,</div> </td> </tr> <tr> <td> <div class="G">santacittāna tādinaṃ.</div> </td> </tr> </table> </div>
</div>
<div class="q" id="p_21Bu_992"> <div class="divNumber">9.</div> <div class="p"> <table class="singleColumn"> <tr> <td> <div class="pN">992</div> <div class="G">Vīsabhikkhusahassānaṃ,</div> </td> </tr> <tr> <td> <div class="G">tadā āsi samāgamo;</div> </td> </tr> <tr> <td> <div class="G">Atikkantabhavantānaṃ,</div> </td> </tr> <tr> <td> <div class="G">hirisīlena tādinaṃ.</div> </td> </tr> </table> </div>
</div>
<div class="q" id="p_21Bu_993"> <div class="divNumber">10.</div> <div class="p"> <table class="singleColumn"> <tr> <td> <div class="pN">993</div> <div class="G">Ahaṃ tadā māṇavako,</div> </td> </tr> <tr> <td> <div class="G">jotipāloti vissuto;</div> </td> </tr> <tr> <td> <div class="G">Ajjhāyako mantadharo,</div> </td> </tr> <tr> <td> <div class="G">tiṇṇaṃ vedāna pāragū.</div> </td> </tr> </table> </div>
</div>
<div class="q" id="p_21Bu_994"> <div class="divNumber">11.</div> <div class="p"> <table class="singleColumn"> <tr> <td> <div class="pN">994</div> <div class="G">Lakkhaṇe itihāse ca,</div> </td> </tr> <tr> <td> <div class="G">sadhamme pāramiṃ gato;</div> </td> </tr> <tr> <td> <div class="G">Bhūmantalikkhakusalo,</div> </td> </tr> <tr> <td> <div class="G">katavijjo anāvayo.</div> </td> </tr> </table> </div>
</div>
<div class="q" id="p_21Bu_995"> <div class="divNumber">12.</div> <div class="p"> <table class="singleColumn"> <tr> <td> <div class="pN">995</div> <div class="G">Kassapassa bhagavato,</div> </td> </tr> <tr> <td> <div class="G">ghaṭīkāro nāmupaṭṭhāko;</div> </td> </tr> <tr> <td> <div class="G">Sagāravo sappatisso,</div> </td> </tr> <tr> <td> <div class="G">nibbuto tatiye phale.</div> </td> </tr> </table> </div>
</div>
<div class="q" id="p_21Bu_996"> <div class="divNumber">13.</div> <div class="p"> <table class="singleColumn"> <tr> <td> <div class="pN">996</div> <div class="G">Ādāya maṃ ghaṭīkāro,</div> </td> </tr> <tr> <td> <div class="G">upagañchi kassapaṃ jinaṃ;</div> </td> </tr> <tr> <td> <div class="G">Tassa dhammaṃ suṇitvāna,</div> </td> </tr> <tr> <td> <div class="G">pabbajiṃ tassa santike.</div> </td> </tr> </table> </div>
</div>
<div class="q" id="p_21Bu_997"> <div class="divNumber">14.</div> <div class="p"> <table class="singleColumn"> <tr> <td> <div class="pN">997</div> <div class="G">Āraddhavīriyo hutvā,</div> </td> </tr> <tr> <td> <div class="G">vattāvattesu kovido;</div> </td> </tr> <tr> <td> <div class="G">Na kvaci parihāyāmi,</div> </td> </tr> <tr> <td> <div class="G">pūresiṃ jinasāsanaṃ.</div> </td> </tr> </table> </div>
</div>
<div class="q" id="p_21Bu_998"> <div class="divNumber">15.</div> <div class="p"> <table class="singleColumn"> <tr> <td> <div class="pN">998</div> <div class="G">Yāvatā buddhabhaṇitaṃ,</div> </td> </tr> <tr> <td> <div class="G">navaṅgaṃ jinasāsanaṃ;</div> </td> </tr> <tr> <td> <div class="G">Sabbaṃ pariyāpuṇitvāna,</div> </td> </tr> <tr> <td> <div class="G">sobhayiṃ jinasāsanaṃ.</div> </td> </tr> </table> </div>
</div>
<div class="q" id="p_21Bu_999"> <div class="divNumber">16.</div> <div class="p"> <table class="singleColumn"> <tr> <td> <div class="pN">999</div> <div class="G">Mama acchariyaṃ disvā,</div> </td> </tr> <tr> <td> <div class="G">sopi buddho viyākari;</div> </td> </tr> <tr> <td> <div class="G">‘Imamhi bhaddake kappe,</div> </td> </tr> <tr> <td> <div class="G">ayaṃ buddho bhavissati.</div> </td> </tr> </table> </div>
</div>
<div class="q" id="p_21Bu_1000"> <div class="divNumber">17.</div> <div class="p"> <table class="singleColumn"> <tr> <td> <div class="pN">1000</div> <div class="G">Ahu kapilavhayā rammā,</div> </td> </tr> <tr> <td> <div class="G">nikkhamitvā tathāgato;</div> </td> </tr> <tr> <td> <div class="G">Padhānaṃ padahitvāna,</div> </td> </tr> <tr> <td> <div class="G">katvā dukkarakārikaṃ.</div> </td> </tr> </table> </div>
</div>
<div class="q" id="p_21Bu_1001"> <div class="divNumber">18.</div> <div class="p"> <table class="singleColumn"> <tr> <td> <div class="pN">1001</div> <div class="G">Ajapālarukkhamūle,</div> </td> </tr> <tr> <td> <div class="G">nisīditvā tathāgato;</div> </td> </tr> <tr> <td> <div class="G">Tattha pāyāsaṃ paggayha,</div> </td> </tr> <tr> <td> <div class="G">nerañjaramupehiti.</div> </td> </tr> </table> </div>
</div>
<div class="q" id="p_21Bu_1002"> <div class="divNumber">19.</div> <div class="p"> <table class="singleColumn"> <tr> <td> <div class="pN">1002</div> <div class="G">Nerañjarāya tīramhi,</div> </td> </tr> <tr> <td> <div class="G">pāyāsaṃ paribhuñjiya;</div> </td> </tr> <tr> <td> <div class="G">Paṭiyattavaramaggena,</div> </td> </tr> <tr> <td> <div class="G">bodhimūlamupehiti.</div> </td> </tr> </table> </div>
</div>
<div class="q" id="p_21Bu_1003"> <div class="divNumber">20.</div> <div class="p"> <table class="singleColumn"> <tr> <td> <div class="pN">1003</div> <div class="G">Tato padakkhiṇaṃ katvā,</div> </td> </tr> <tr> <td> <div class="G">bodhimaṇḍaṃ anuttaro;</div> </td> </tr> <tr> <td> <div class="G">Aparājitaṭṭhānamhi,</div> </td> </tr> <tr> <td> <div class="G">bodhipallaṅkamuttame;</div> </td> </tr> <tr> <td> <div class="G">Pallaṅkena nisīditvā,</div> </td> </tr> <tr> <td> <div class="G">bujjhissati mahāyaso.</div> </td> </tr> </table> </div>
</div>
<div class="q" id="p_21Bu_1004"> <div class="divNumber">21.</div> <div class="p"> <table class="singleColumn"> <tr> <td> <div class="pN">1004</div> <div class="G">Imassa janikā mātā,</div> </td> </tr> <tr> <td> <div class="G">māyā nāma bhavissati;</div> </td> </tr> <tr> <td> <div class="G">Pitā suddhodano nāma,</div> </td> </tr> <tr> <td> <div class="G">ayaṃ hessati gotamo.</div> </td> </tr> </table> </div>
</div>
<div class="q" id="p_21Bu_1005"> <div class="divNumber">22.</div> <div class="p"> <table class="singleColumn"> <tr> <td> <div class="pN">1005</div> <div class="G">Anāsavā vītarāgā,</div> </td> </tr> <tr> <td> <div class="G">santacittā samāhitā;</div> </td> </tr> <tr> <td> <div class="G">Kolito upatisso ca,</div> </td> </tr> <tr> <td> <div class="G">aggā hessanti sāvakā;</div> </td> </tr> <tr> <td> <div class="G">Ānando nāmupaṭṭhāko,</div> </td> </tr> <tr> <td> <div class="G">upaṭṭhissatimaṃ jinaṃ.</div> </td> </tr> </table> </div>
</div>
<div class="q" id="p_21Bu_1006"> <div class="divNumber">23.</div> <div class="p"> <table class="singleColumn"> <tr> <td> <div class="pN">1006</div> <div class="G">Khemā uppalavaṇṇā ca,</div> </td> </tr> <tr> <td> <div class="G">aggā hessanti sāvikā;</div> </td> </tr> <tr> <td> <div class="G">Anāsavā santacittā,</div> </td> </tr> <tr> <td> <div class="G">vītarāgā samāhitā;</div> </td> </tr> <tr> <td> <div class="G">Bodhi tassa bhagavato,</div> </td> </tr> <tr> <td> <div class="G">assatthoti pavuccati.</div> </td> </tr> </table> </div>
</div>
<div class="q" id="p_21Bu_1007"> <div class="divNumber">24.</div> <div class="p"> <table class="singleColumn"> <tr> <td> <div class="pN">1007</div> <div class="G">Citto hatthāḷavako ca,</div> </td> </tr> <tr> <td> <div class="G">aggā hessantupaṭṭhakā;</div> </td> </tr> <tr> <td> <div class="G">Nandamātā ca uttarā,</div> </td> </tr> <tr> <td> <div class="G">aggā hessantupaṭṭhikā’.</div> </td> </tr> </table> </div>
</div>
<div class="q" id="p_21Bu_1008"> <div class="divNumber">25.</div> <div class="p"> <table class="singleColumn"> <tr> <td> <div class="pN">1008</div> <div class="G">Idaṃ sutvāna vacanaṃ,</div> </td> </tr> <tr> <td> <div class="G">assamassa mahesino;</div> </td> </tr> <tr> <td> <div class="G">Āmoditā naramarū,</div> </td> </tr> <tr> <td> <div class="G">buddhabījaṃ kira ayaṃ.</div> </td> </tr> </table> </div>
</div>
<div class="q" id="p_21Bu_1009"> <div class="divNumber">26.</div> <div class="p"> <table class="singleColumn"> <tr> <td> <div class="pN">1009</div> <div class="G">Ukkuṭṭhisaddā pavattanti,</div> </td> </tr> <tr> <td> <div class="G">apphoṭenti hasanti ca;</div> </td> </tr> <tr> <td> <div class="G">Katañjalī namassanti,</div> </td> </tr> <tr> <td> <div class="G">dasasahassī sadevakā.</div> </td> </tr> </table> </div>
</div>
<div class="q" id="p_21Bu_1010"> <div class="divNumber">27.</div> <div class="p"> <table class="singleColumn"> <tr> <td> <div class="pN">1010</div> <div class="G">‘Yadimassa lokanāthassa,</div> </td> </tr> <tr> <td> <div class="G">virajjhissāma sāsanaṃ;</div> </td> </tr> <tr> <td> <div class="G">Anāgatamhi addhāne,</div> </td> </tr> <tr> <td> <div class="G">hessāma sammukhā imaṃ.</div> </td> </tr> </table> </div>
</div>
<div class="q" id="p_21Bu_1011"> <div class="divNumber">28.</div> <div class="p"> <table class="singleColumn"> <tr> <td> <div class="pN">1011</div> <div class="G">Yathā manussā nadiṃ tarantā,</div> </td> </tr> <tr> <td> <div class="G">Paṭititthaṃ virajjhiya;</div> </td> </tr> <tr> <td> <div class="G">Heṭṭhā titthe gahetvāna,</div> </td> </tr> <tr> <td> <div class="G">Uttaranti mahānadiṃ.</div> </td> </tr> </table> </div>
</div>
<div class="q" id="p_21Bu_1012"> <div class="divNumber">29.</div> <div class="p"> <table class="singleColumn"> <tr> <td> <div class="pN">1012</div> <div class="G">Evamevaṃ mayaṃ sabbe,</div> </td> </tr> <tr> <td> <div class="G">yadi muñcāmimaṃ jinaṃ;</div> </td> </tr> <tr> <td> <div class="G">Anāgatamhi addhāne,</div> </td> </tr> <tr> <td> <div class="G">hessāma sammukhā imaṃ’.</div> </td> </tr> </table> </div>
</div>
<div class="q" id="p_21Bu_1013"> <div class="divNumber">30.</div> <div class="p"> <table class="singleColumn"> <tr> <td> <div class="pN">1013</div> <div class="G">Tassāpi vacanaṃ sutvā,</div> </td> </tr> <tr> <td> <div class="G">bhiyyo cittaṃ pasādayiṃ;</div> </td> </tr> <tr> <td> <div class="G">Uttariṃ vatamadhiṭṭhāsiṃ,</div> </td> </tr> <tr> <td> <div class="G">dasapāramipūriyā.</div> </td> </tr> </table> </div>
</div>
<div class="q" id="p_21Bu_1014"> <div class="divNumber">31.</div> <div class="p"> <table class="singleColumn"> <tr> <td> <div class="pN">1014</div> <div class="G">Evamahaṃ saṃsaritvā,</div> </td> </tr> <tr> <td> <div class="G">parivajjento anācaraṃ;</div> </td> </tr> <tr> <td> <div class="G">Dukkarañca kataṃ mayhaṃ,</div> </td> </tr> <tr> <td> <div class="G">bodhiyāyeva kāraṇā.</div> </td> </tr> </table> </div>
</div>
<div class="q" id="p_21Bu_1015"> <div class="divNumber">32.</div> <div class="p"> <table class="singleColumn"> <tr> <td> <div class="pN">1015</div> <div class="G">Nagaraṃ bārāṇasī nāma,</div> </td> </tr> <tr> <td> <div class="G">kikī nāmāsi khattiyo;</div> </td> </tr> <tr> <td> <div class="G">Vasate tattha nagare,</div> </td> </tr> <tr> <td> <div class="G">sambuddhassa mahākulaṃ.</div> </td> </tr> </table> </div>
</div>
<div class="q" id="p_21Bu_1016"> <div class="divNumber">33.</div> <div class="p"> <table class="singleColumn"> <tr> <td> <div class="pN">1016</div> <div class="G">Brāhmaṇo brahmadattova,</div> </td> </tr> <tr> <td> <div class="G">āsi buddhassa so pitā;</div> </td> </tr> <tr> <td> <div class="G">Dhanavatī nāma janikā,</div> </td> </tr> <tr> <td> <div class="G">kassapassa mahesino.</div> </td> </tr> </table> </div>
</div>
<div class="q" id="p_21Bu_1017"> <div class="divNumber">34.</div> <div class="p"> <table class="singleColumn"> <tr> <td> <div class="pN">1017</div> <div class="G">Duve vassasahassāni,</div> </td> </tr> <tr> <td> <div class="G">agāraṃ ajjha so vasi;</div> </td> </tr> <tr> <td> <div class="G">Haṃso yaso sirinando,</div> </td> </tr> <tr> <td> <div class="G">tayo pāsādamuttamā.</div> </td> </tr> </table> </div>
</div>
<div class="q" id="p_21Bu_1018"> <div class="divNumber">35.</div> <div class="p"> <table class="singleColumn"> <tr> <td> <div class="pN">1018</div> <div class="G">Tisoḷasasahassāni,</div> </td> </tr> <tr> <td> <div class="G">Nāriyo samalaṅkatā;</div> </td> </tr> <tr> <td> <div class="G">Sunandā nāma sā nārī,</div> </td> </tr> <tr> <td> <div class="G">Vijitaseno nāma atrajo.</div> </td> </tr> </table> </div>
</div>
<div class="q" id="p_21Bu_1019"> <div class="divNumber">36.</div> <div class="p"> <table class="singleColumn"> <tr> <td> <div class="pN">1019</div> <div class="G">Nimitte caturo disvā,</div> </td> </tr> <tr> <td> <div class="G">pāsādenābhinikkhami;</div> </td> </tr> <tr> <td> <div class="G">Sattāhaṃ padhānacāraṃ,</div> </td> </tr> <tr> <td> <div class="G">acarī purisuttamo.</div> </td> </tr> </table> </div>
</div>
<div class="q" id="p_21Bu_1020"> <div class="divNumber">37.</div> <div class="p"> <table class="singleColumn"> <tr> <td> <div class="pN">1020</div> <div class="G">Brahmunā yācito santo,</div> </td> </tr> <tr> <td> <div class="G">kassapo lokanāyako;</div> </td> </tr> <tr> <td> <div class="G">Vatti cakkaṃ mahāvīro,</div> </td> </tr> <tr> <td> <div class="G">migadāye naruttamo.</div> </td> </tr> </table> </div>
</div>
<div class="q" id="p_21Bu_1021"> <div class="divNumber">38.</div> <div class="p"> <table class="singleColumn"> <tr> <td> <div class="pN">1021</div> <div class="G">Tisso ca bhāradvājo ca,</div> </td> </tr> <tr> <td> <div class="G">ahesuṃ aggasāvakā;</div> </td> </tr> <tr> <td> <div class="G">Sabbamitto nāmupaṭṭhāko,</div> </td> </tr> <tr> <td> <div class="G">kassapassa mahesino.</div> </td> </tr> </table> </div>
</div>
<div class="q" id="p_21Bu_1022"> <div class="divNumber">39.</div> <div class="p"> <table class="singleColumn"> <tr> <td> <div class="pN">1022</div> <div class="G">Anuḷā uruvelā ca,</div> </td> </tr> <tr> <td> <div class="G">ahesuṃ aggasāvikā;</div> </td> </tr> <tr> <td> <div class="G">Bodhi tassa bhagavato,</div> </td> </tr> <tr> <td> <div class="G">nigrodhoti pavuccati.</div> </td> </tr> </table> </div>
</div>
<div class="q" id="p_21Bu_1023"> <div class="divNumber">40.</div> <div class="p"> <table class="singleColumn"> <tr> <td> <div class="pN">1023</div> <div class="G">Sumaṅgalo ghaṭikāro ca,</div> </td> </tr> <tr> <td> <div class="G">ahesuṃ aggupaṭṭhakā;</div> </td> </tr> <tr> <td> <div class="G">Vicitasenā bhaddā ca,</div> </td> </tr> <tr> <td> <div class="G">ahesuṃ aggupaṭṭhikā.</div> </td> </tr> </table> </div>
</div>
<div class="q" id="p_21Bu_1024"> <div class="divNumber">41.</div> <div class="p"> <table class="singleColumn"> <tr> <td> <div class="pN">1024</div> <div class="G">Uccattanena so buddho,</div> </td> </tr> <tr> <td> <div class="G">vīsatiratanuggato;</div> </td> </tr> <tr> <td> <div class="G">Vijjulaṭṭhīva ākāse,</div> </td> </tr> <tr> <td> <div class="G">candova gahapūrito.</div> </td> </tr> </table> </div>
</div>
<div class="q" id="p_21Bu_1025"> <div class="divNumber">42.</div> <div class="p"> <table class="singleColumn"> <tr> <td> <div class="pN">1025</div> <div class="G">Vīsativassasahassāni,</div> </td> </tr> <tr> <td> <div class="G">āyu tassa mahesino;</div> </td> </tr> <tr> <td> <div class="G">Tāvatā tiṭṭhamāno so,</div> </td> </tr> <tr> <td> <div class="G">tāresi janataṃ bahuṃ.</div> </td> </tr> </table> </div>
</div>
<div class="q" id="p_21Bu_1026"> <div class="divNumber">43.</div> <div class="p"> <table class="singleColumn"> <tr> <td> <div class="pN">1026</div> <div class="G">Dhammataḷākaṃ māpayitvā,</div> </td> </tr> <tr> <td> <div class="G">sīlaṃ datvā vilepanaṃ;</div> </td> </tr> <tr> <td> <div class="G">Dhammadussaṃ nivāsetvā,</div> </td> </tr> <tr> <td> <div class="G">dhammamālaṃ vibhajjiya.</div> </td> </tr> </table> </div>
</div>
<div class="q" id="p_21Bu_1027"> <div class="divNumber">44.</div> <div class="p"> <table class="singleColumn"> <tr> <td> <div class="pN">1027</div> <div class="G">Dhammavimalamādāsaṃ,</div> </td> </tr> <tr> <td> <div class="G">ṭhapayitvā mahājane;</div> </td> </tr> <tr> <td> <div class="G">Keci nibbānaṃ patthentā,</div> </td> </tr> <tr> <td> <div class="G">passantu me alaṅkaraṃ.</div> </td> </tr> </table> </div>
</div>
<div class="q" id="p_21Bu_1028"> <div class="divNumber">45.</div> <div class="p"> <table class="singleColumn"> <tr> <td> <div class="pN">1028</div> <div class="G">Sīlakañcukaṃ datvāna,</div> </td> </tr> <tr> <td> <div class="G">jhānakavacavammitaṃ;</div> </td> </tr> <tr> <td> <div class="G">Dhammacammaṃ pārupitvā,</div> </td> </tr> <tr> <td> <div class="G">datvā sannāhamuttamaṃ.</div> </td> </tr> </table> </div>
</div>
<div class="q" id="p_21Bu_1029"> <div class="divNumber">46.</div> <div class="p"> <table class="singleColumn"> <tr> <td> <div class="pN">1029</div> <div class="G">Satiphalakaṃ datvāna,</div> </td> </tr> <tr> <td> <div class="G">tikhiṇañāṇakuntimaṃ;</div> </td> </tr> <tr> <td> <div class="G">Dhammakhaggavaraṃ datvā,</div> </td> </tr> <tr> <td> <div class="G">sīlasaṃsaggamaddanaṃ.</div> </td> </tr> </table> </div>
</div>
<div class="q" id="p_21Bu_1030"> <div class="divNumber">47.</div> <div class="p"> <table class="singleColumn"> <tr> <td> <div class="pN">1030</div> <div class="G">Tevijjābhūsanaṃ datvāna,</div> </td> </tr> <tr> <td> <div class="G">āveḷaṃ caturo phale;</div> </td> </tr> <tr> <td> <div class="G">Chaḷabhiññābharaṇaṃ datvā,</div> </td> </tr> <tr> <td> <div class="G">dhammapupphapiḷandhanaṃ.</div> </td> </tr> </table> </div>
</div>
<div class="q" id="p_21Bu_1031"> <div class="divNumber">48.</div> <div class="p"> <table class="singleColumn"> <tr> <td> <div class="pN">1031</div> <div class="G">Saddhammapaṇḍaracchattaṃ,</div> </td> </tr> <tr> <td> <div class="G">datvā pāpanivāraṇaṃ;</div> </td> </tr> <tr> <td> <div class="G">Māpayitvābhayaṃ pupphaṃ,</div> </td> </tr> <tr> <td> <div class="G">nibbuto so sasāvako.</div> </td> </tr> </table> </div>
</div>
<div class="q" id="p_21Bu_1032"> <div class="divNumber">49.</div> <div class="p"> <table class="singleColumn"> <tr> <td> <div class="pN">1032</div> <div class="G">Eso hi sammāsambuddho,</div> </td> </tr> <tr> <td> <div class="G">appameyyo durāsado;</div> </td> </tr> <tr> <td> <div class="G">Eso hi dhammaratano,</div> </td> </tr> <tr> <td> <div class="G">svākkhāto ehipassiko.</div> </td> </tr> </table> </div>
</div>
<div class="q" id="p_21Bu_1033"> <div class="divNumber">50.</div> <div class="p"> <table class="singleColumn"> <tr> <td> <div class="pN">1033</div> <div class="G">Eso hi saṃgharatano,</div> </td> </tr> <tr> <td> <div class="G">suppaṭipanno anuttaro;</div> </td> </tr> <tr> <td> <div class="G">Sabbaṃ tamantarahitaṃ,</div> </td> </tr> <tr> <td> <div class="G">nanu rittā sabbasaṅkhārā.</div> </td> </tr> </table> </div>
</div>
<div class="q" id="p_21Bu_1034"> <div class="divNumber">51.</div> <div class="p"> <table class="singleColumn"> <tr> <td> <div class="pN">1034</div> <div class="G">Mahākassapo jino satthā,</div> </td> </tr> <tr> <td> <div class="G">Setabyārāmamhi nibbuto;</div> </td> </tr> <tr> <td> <div class="G">Tatthevassa jinathūpo,</div> </td> </tr> <tr> <td> <div class="G">Yojanubbedhamuggato”ti. (1008)</div> </td> </tr> </table> </div>
</div>
<div class="CENTER" id="p_21Bu_1035">
<span class="pN">1035</span>Kassapassa bhagavato vaṃso catuvīsatimo.</div>
</html>
