<html>
<div class="i">3.8 Dvebhikkhuvāraekādasaka</div>
<div class="h">Samuccayakkhandhaka</div>
<div class="h">Dvebhikkhuvāraekādasaka</div>
<div class="q" id="p_4V_745"> <div class="divNumber">181.</div> <div class="p">
<span class="pN">745</span>Dve bhikkhū saṃghādisesaṃ āpannā honti. Te saṃghādisese saṃghādisesadiṭṭhino honti. Eko chādeti, eko nacchādeti. Yo chādeti so dukkaṭaṃ desāpetabbo. Yathāpaṭicchanne cassa parivāsaṃ datvā ubhinnampi mānattaṃ dātabbaṃ. (1) </div>
</div>
<div class="q" id="p_4V_746"> <div class="p">
<span class="pN">746</span>Dve bhikkhū saṃghādisesaṃ āpannā honti. Te saṃghādisese vematikā honti. Eko chādeti, eko nacchādeti. Yo chādeti so dukkaṭaṃ desāpetabbo. Yathāpaṭicchanne cassa parivāsaṃ datvā ubhinnampi mānattaṃ dātabbaṃ. (2) </div>
</div>
<div class="q" id="p_4V_747"> <div class="p">
<span class="pN">747</span>Dve bhikkhū saṃghādisesaṃ āpannā honti. Te saṃghādisese missakadiṭṭhino honti. Eko chādeti, eko nacchādeti. Yo chādeti so dukkaṭaṃ desāpetabbo. Yathāpaṭicchanne cassa parivāsaṃ datvā ubhinnampi mānattaṃ dātabbaṃ. (3) </div>
</div>
<div class="q" id="p_4V_748"> <div class="p">
<span class="pN">748</span>Dve bhikkhū missakaṃ āpannā honti. Te missake saṃghādisesadiṭṭhino honti. Eko chādeti, eko nacchādeti. Yo chādeti so dukkaṭaṃ desāpetabbo. Yathāpaṭicchanne cassa parivāsaṃ datvā ubhinnampi mānattaṃ dātabbaṃ. (4) </div>
</div>
<div class="q" id="p_4V_749"> <div class="p">
<span class="pN">749</span>Dve bhikkhū missakaṃ āpannā honti. Te missake missakadiṭṭhino honti. Eko chādeti, eko nacchādeti. Yo chādeti so dukkaṭaṃ desāpetabbo. Yathāpaṭicchanne cassa parivāsaṃ datvā ubhinnampi mānattaṃ dātabbaṃ. (5) </div>
</div>
<div class="q" id="p_4V_750"> <div class="p">
<span class="pN">750</span>Dve bhikkhū suddhakaṃ āpannā honti. Te suddhake saṃghādisesadiṭṭhino honti. Eko chādeti, eko nacchādeti. Yo chādeti so dukkaṭaṃ desāpetabbo. Ubhopi yathādhammaṃ kārāpetabbā. (6) </div>
</div>
<div class="q" id="p_4V_751"> <div class="p">
<span class="pN">751</span>Dve bhikkhū suddhakaṃ āpannā honti. Te suddhake suddhakadiṭṭhino honti. Eko chādeti, eko nacchādeti. Yo chādeti so dukkaṭaṃ desāpetabbo. Ubhopi yathādhammaṃ kārāpetabbā. (7) </div>
</div>
<div class="q" id="p_4V_752"> <div class="p">
<span class="pN">752</span>Dve bhikkhū saṃghādisesaṃ āpannā honti. Te saṃghādisese saṃghādisesadiṭṭhino honti. Ekassa hoti ārocessāmīti, ekassa hoti na ārocessāmīti. So paṭhamampi yāmaṃ chādeti, dutiyampi yāmaṃ chādeti, tatiyampi yāmaṃ chādeti—  uṭṭhite aruṇe channā hoti āpatti. Yo chādeti so dukkaṭaṃ desāpetabbo. Yathāpaṭicchanne cassa parivāsaṃ datvā ubhinnampi mānattaṃ dātabbaṃ. (8) </div>
</div>
<div class="q" id="p_4V_753"> <div class="p">
<span class="pN">753</span>Dve bhikkhū saṃghādisesaṃ āpannā honti. Te saṃghādisese saṃghādisesadiṭṭhino honti. Te gacchanti ārocessāmāti. Ekassa antarāmagge makkhadhammo uppajjati na ārocessāmīti. So paṭhamampi yāmaṃ chādeti, dutiyampi yāmaṃ chādeti, tatiyampi yāmaṃ chādeti—  uṭṭhite aruṇe channā hoti āpatti. Yo chādeti so dukkaṭaṃ desāpetabbo. Yathāpaṭicchanne cassa parivāsaṃ datvā ubhinnampi mānattaṃ dātabbaṃ. (9) </div>
</div>
<div class="q" id="p_4V_754"> <div class="p">
<span class="pN">754</span>Dve bhikkhū saṃghādisesaṃ āpannā honti. Te saṃghādisese saṃghādisesadiṭṭhino honti. Te ummattakā honti. Te pacchā anummattakā hutvā eko chādeti, eko nacchādeti. Yo chādeti so dukkaṭaṃ desāpetabbo. Yathāpaṭicchanne cassa parivāsaṃ datvā ubhinnampi mānattaṃ dātabbaṃ. (10) </div>
</div>
<div class="q" id="p_4V_755"> <div class="p">
<span class="pN">755</span>Dve bhikkhū saṃghādisesaṃ āpannā honti. Te pātimokkhe uddissamāne evaṃ vadanti—  ‘idāneva kho mayaṃ jānāma—  ayampi kira dhammo suttāgato suttapariyāpanno anvaddhamāsaṃ uddesaṃ āgacchatī’ti. Te saṃghādisese saṃghādisesadiṭṭhino honti. Eko chādeti, eko nacchādeti. Yo chādeti so dukkaṭaṃ desāpetabbo. Yathāpaṭicchanne cassa parivāsaṃ datvā ubhinnampi mānattaṃ dātabbaṃ. (11) </div>
</div>
<div class="CENTER" id="p_4V_756">
<span class="pN">756</span>Dvebhikkhuvāraekādasakaṃ niṭṭhitaṃ.</div>
</html>
