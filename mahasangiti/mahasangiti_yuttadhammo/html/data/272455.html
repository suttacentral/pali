<html>
<div class="i">4.13 Suddamaṇḍala</div>
<div class="h">Aggaññasutta</div>
<div class="h">Suddamaṇḍala</div>
<div class="q" id="p_8D_276"> <div class="divNumber">134.</div> <div class="p">
<span class="pN">276</span>Tesaññeva kho, vāseṭṭha, sattānaṃ ye te sattā avasesā te luddācārā khuddācārā ahesuṃ. Luddācārā khuddācārāti kho, vāseṭṭha, ‘suddā, suddā’ tveva akkharaṃ upanibbattaṃ. Iti kho, vāseṭṭha, evametassa suddamaṇḍalassa porāṇena aggaññena akkharena abhinibbatti ahosi tesaṃyeva sattānaṃ anaññesaṃ, sadisānaṃyeva no asadisānaṃ, dhammeneva, no adhammena. Dhammo hi, vāseṭṭha, seṭṭho janetasmiṃ diṭṭhe ceva dhamme abhisamparāyañca. </div>
</div>
<div class="q" id="p_8D_277"> <div class="divNumber">135.</div> <div class="p">
<span class="pN">277</span>Ahu kho so, vāseṭṭha, samayo, yaṃ khattiyopi sakaṃ dhammaṃ garahamāno agārasmā anagāriyaṃ pabbajati—  ‘samaṇo bhavissāmī’ti. Brāhmaṇopi kho, vāseṭṭha…pe…  vessopi kho, vāseṭṭha…pe…  suddopi kho, vāseṭṭha, sakaṃ dhammaṃ garahamāno agārasmā anagāriyaṃ pabbajati—  ‘samaṇo bhavissāmī’ti. Imehi kho, vāseṭṭha, catūhi maṇḍalehi samaṇamaṇḍalassa abhinibbatti ahosi, tesaṃyeva sattānaṃ anaññesaṃ, sadisānaṃyeva no asadisānaṃ, dhammeneva no adhammena. Dhammo hi, vāseṭṭha, seṭṭho janetasmiṃ diṭṭhe ceva dhamme abhisamparāyañca. </div>
</div>
</html>
