<html>
<div class="i">4.4.9 Sacchikaraṇīyasutta</div>
<div class="h">Catutthapaṇṇāsaka</div>
<div class="h">Brāhmaṇavagga</div>
<div class="h">Sacchikaraṇīyasutta</div>
<div class="q" id="p_15A4_1163"> <div class="divNumber">189.</div> <div class="p">
<span class="pN">1163</span>“Cattārome, bhikkhave, sacchikaraṇīyā dhammā. Katame cattāro? Atthi, bhikkhave, dhammā kāyena sacchikaraṇīyā; atthi, bhikkhave, dhammā satiyā sacchikaraṇīyā; atthi, bhikkhave, dhammā cakkhunā sacchikaraṇīyā; atthi, bhikkhave, dhammā paññāya sacchikaraṇīyā. Katame ca, bhikkhave, dhammā kāyena sacchikaraṇīyā? Aṭṭha vimokkhā, bhikkhave, kāyena sacchikaraṇīyā. </div>
</div>
<div class="q" id="p_15A4_1164"> <div class="p">
<span class="pN">1164</span>Katame ca, bhikkhave, dhammā satiyā sacchikaraṇīyā? Pubbenivāso, bhikkhave, satiyā sacchikaraṇīyo. </div>
</div>
<div class="q" id="p_15A4_1165"> <div class="p">
<span class="pN">1165</span>Katame ca, bhikkhave, dhammā cakkhunā sacchikaraṇīyā? Sattānaṃ cutūpapāto, bhikkhave, cakkhunā sacchikaraṇīyo. </div>
</div>
<div class="q" id="p_15A4_1166"> <div class="p">
<span class="pN">1166</span>Katame ca, bhikkhave, dhammā paññāya sacchikaraṇīyā? Āsavānaṃ khayo, bhikkhave, paññāya sacchikaraṇīyo. Ime kho, bhikkhave, cattāro sacchikaraṇīyā dhammā”ti. </div>
</div>
<div class="CENTER" id="p_15A4_1167">
<span class="pN">1167</span>Navamaṃ.</div>
</html>
