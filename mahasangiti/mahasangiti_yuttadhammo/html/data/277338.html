<html>
<div class="i">1.1.2.5.3 Ovādavagga</div>
<div class="h">Bhikkhuvibhaṅga</div>
<div class="h">Paṭhamabhāga</div>
<div class="h">Katāpattivāra</div>
<div class="h">Pācittiyakaṇḍa</div>
<div class="h">Ovādavagga</div>
<div class="q" id="p_5V_407"> <div class="divNumber">167.</div> <div class="p">
<span class="pN">407</span>Asammato bhikkhuniyo ovadanto dve āpattiyo āpajjati. Ovadati, payoge dukkaṭaṃ; ovadite āpatti pācittiyassa. (1) </div>
</div>
<div class="q" id="p_5V_408"> <div class="p">
<span class="pN">408</span>Atthaṅgate sūriye bhikkhuniyo ovadanto dve āpattiyo āpajjati. Ovadati, payoge dukkaṭaṃ; ovadite āpatti pācittiyassa. (2) </div>
</div>
<div class="q" id="p_5V_409"> <div class="p">
<span class="pN">409</span>Bhikkhunupassayaṃ upasaṅkamitvā bhikkhuniyo ovadanto dve āpattiyo āpajjati. Ovadati, payoge dukkaṭaṃ; ovadite āpatti pācittiyassa. (3) </div>
</div>
<div class="q" id="p_5V_410"> <div class="p">
<span class="pN">410</span>“Āmisahetu bhikkhū bhikkhuniyo ovadantī”ti bhaṇanto dve āpattiyo āpajjati. Bhaṇati, payoge dukkaṭaṃ; bhaṇite āpatti pācittiyassa. (4) </div>
</div>
<div class="q" id="p_5V_411"> <div class="p">
<span class="pN">411</span>Aññātikāya bhikkhuniyā cīvaraṃ dento dve āpattiyo āpajjati. Deti, payoge dukkaṭaṃ; dinne āpatti pācittiyassa. (5) </div>
</div>
<div class="q" id="p_5V_412"> <div class="p">
<span class="pN">412</span>Aññātikāya bhikkhuniyā cīvaraṃ sibbento dve āpattiyo āpajjati. Sibbeti, payoge dukkaṭaṃ; ārāpathe ārāpathe āpatti pācittiyassa. (6) </div>
</div>
<div class="q" id="p_5V_413"> <div class="p">
<span class="pN">413</span>Bhikkhuniyā saddhiṃ saṃvidhāya ekaddhānamaggaṃ paṭipajjanto dve āpattiyo āpajjati. Paṭipajjati, payoge dukkaṭaṃ; paṭipanne āpatti pācittiyassa. (7) </div>
</div>
<div class="q" id="p_5V_414"> <div class="p">
<span class="pN">414</span>Bhikkhuniyā saddhiṃ saṃvidhāya ekaṃ nāvaṃ abhiruhanto dve āpattiyo āpajjati. Abhiruhati, payoge dukkaṭaṃ; abhiruḷhe āpatti pācittiyassa. (8) </div>
</div>
<div class="q" id="p_5V_415"> <div class="p">
<span class="pN">415</span>Jānaṃ bhikkhuniparipācitaṃ piṇḍapātaṃ bhuñjanto dve āpattiyo āpajjati. “Bhuñjissāmī”ti paṭiggaṇhāti, āpatti dukkaṭassa; ajjhohāre ajjhohāre āpatti pācittiyassa. (9) </div>
</div>
<div class="q" id="p_5V_416"> <div class="p">
<span class="pN">416</span>Bhikkhuniyā saddhiṃ eko ekāya raho nisajjaṃ kappento dve āpattiyo āpajjati. Nisīdati, payoge dukkaṭaṃ; nisinne āpatti pācittiyassa. (10) </div>
</div>
<div class="CENTER" id="p_5V_417">
<span class="pN">417</span>Ovādavaggo tatiyo.</div>
</html>
