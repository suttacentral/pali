<html>
<div class="i">2.2.2 Desanāsutta</div>
<div class="h">Dukanipāta</div>
<div class="h">Dutiyavagga</div>
<div class="h">Desanāsutta</div>
<div class="q" id="p_18It_245"> <div class="divNumber">39.</div> <div class="p">
<span class="pN">245</span>Vuttañhetaṃ bhagavatā vuttamarahatāti me sutaṃ—  </div>
</div>
<div class="q" id="p_18It_246"> <div class="p">
<span class="pN">246</span>“Tathāgatassa, bhikkhave, arahato sammāsambuddhassa dve dhammadesanā pariyāyena bhavanti. Katamā dve? ‘Pāpaṃ pāpakato passathā’ti—  ayaṃ paṭhamā dhammadesanā; ‘pāpaṃ pāpakato disvā tattha nibbindatha virajjatha vimuccathā’ti—  ayaṃ dutiyā dhammadesanā. Tathāgatassa, bhikkhave, arahato sammāsambuddhassa imā dve dhammadesanā pariyāyena bhavantī”ti. Etamatthaṃ bhagavā avoca. Tatthetaṃ iti vuccati—  </div>
</div>
<div class="q" id="p_18It_247"> <div class="p"> <table class="singleColumn"> <tr> <td> <div class="pN">247</div> <div class="G">“Tathāgatassa buddhassa,</div> </td> </tr> <tr> <td> <div class="G">sabbabhūtānukampino;</div> </td> </tr> <tr> <td> <div class="G">Pariyāyavacanaṃ passa,</div> </td> </tr> <tr> <td> <div class="G">dve ca dhammā pakāsitā.</div> </td> </tr> </table> </div>
</div>
<div class="q" id="p_18It_248"> <div class="p"> <table class="singleColumn"> <tr> <td> <div class="pN">248</div> <div class="G">Pāpakaṃ passatha cetaṃ,</div> </td> </tr> <tr> <td> <div class="G">tattha cāpi virajjatha;</div> </td> </tr> <tr> <td> <div class="G">Tato virattacittāse,</div> </td> </tr> <tr> <td> <div class="G">dukkhassantaṃ karissathā”ti.</div> </td> </tr> </table> </div>
</div>
<div class="q" id="p_18It_249"> <div class="p">
<span class="pN">249</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_250">
<span class="pN">250</span>Dutiyaṃ.</div>
</html>
