<html>
<div class="i">11.1.4 Vepacittisutta</div>
<div class="h">Sakkasaṃyutta</div>
<div class="h">Paṭhamavagga</div>
<div class="h">Vepacittisutta</div>
<div class="q" id="p_12S1_1561"> <div class="divNumber">250.</div> <div class="p">
<span class="pN">1561</span>Sāvatthinidānaṃ. “Bhūtapubbaṃ, bhikkhave, devāsurasaṅgāmo samupabyūḷho ahosi. Atha kho, bhikkhave, vepacitti asurindo asure āmantesi—  ‘sace, mārisā, devānaṃ asurasaṅgāme samupabyūḷhe asurā jineyyuṃ devā parājineyyuṃ, yena naṃ sakkaṃ devānamindaṃ kaṇṭhapañcamehi bandhanehi bandhitvā mama santike āneyyātha asurapuran’ti. Sakkopi kho, bhikkhave, devānamindo deve tāvatiṃse āmantesi—  ‘sace, mārisā, devānaṃ asurasaṅgāme samupabyūḷhe devā jineyyuṃ asurā parājineyyuṃ, yena naṃ vepacittiṃ asurindaṃ kaṇṭhapañcamehi bandhanehi bandhitvā mama santike āneyyātha sudhammasabhan’ti. Tasmiṃ kho pana, bhikkhave, saṅgāme devā jiniṃsu, asurā parājiniṃsu. Atha kho, bhikkhave, devā tāvatiṃsā vepacittiṃ asurindaṃ kaṇṭhapañcamehi bandhanehi bandhitvā sakkassa devānamindassa santike ānesuṃ sudhammasabhaṃ. Tatra sudaṃ, bhikkhave, vepacitti asurindo kaṇṭhapañcamehi bandhanehi baddho sakkaṃ devānamindaṃ sudhammasabhaṃ pavisantañca nikkhamantañca asabbhāhi pharusāhi vācāhi akkosati paribhāsati. Atha kho, bhikkhave, mātali saṅgāhako sakkaṃ devānamindaṃ gāthāhi ajjhabhāsi—  </div>
</div>
<div class="q" id="p_12S1_1562"> <div class="p"> <table class="singleColumn"> <tr> <td> <div class="pN">1562</div> <div class="G">‘Bhayā nu maghavā sakka,</div> </td> </tr> <tr> <td> <div class="G">dubbalyā no titikkhasi;</div> </td> </tr> <tr> <td> <div class="G">Suṇanto pharusaṃ vācaṃ,</div> </td> </tr> <tr> <td> <div class="G">sammukhā vepacittino’ti.</div> </td> </tr> </table> </div>
</div>
<div class="q" id="p_12S1_1563"> <div class="p"> <table class="singleColumn"> <tr> <td> <div class="pN">1563</div> <div class="G">‘Nāhaṃ bhayā na dubbalyā,</div> </td> </tr> <tr> <td> <div class="G">khamāmi vepacittino;</div> </td> </tr> <tr> <td> <div class="G">Kathañhi mādiso viññū,</div> </td> </tr> <tr> <td> <div class="G">bālena paṭisaṃyuje’ti.</div> </td> </tr> </table> </div>
</div>
<div class="q" id="p_12S1_1564"> <div class="p"> <table class="singleColumn"> <tr> <td> <div class="pN">1564</div> <div class="G">‘Bhiyyo bālā pabhijjeyyuṃ,</div> </td> </tr> <tr> <td> <div class="G">no cassa paṭisedhako;</div> </td> </tr> <tr> <td> <div class="G">Tasmā bhusena daṇḍena,</div> </td> </tr> <tr> <td> <div class="G">dhīro bālaṃ nisedhaye’ti.</div> </td> </tr> </table> </div>
</div>
<div class="q" id="p_12S1_1565"> <div class="p"> <table class="singleColumn"> <tr> <td> <div class="pN">1565</div> <div class="G">‘Etadeva ahaṃ maññe,</div> </td> </tr> <tr> <td> <div class="G">bālassa paṭisedhanaṃ;</div> </td> </tr> <tr> <td> <div class="G">Paraṃ saṅkupitaṃ ñatvā,</div> </td> </tr> <tr> <td> <div class="G">yo sato upasammatī’ti.</div> </td> </tr> </table> </div>
</div>
<div class="q" id="p_12S1_1566"> <div class="p"> <table class="singleColumn"> <tr> <td> <div class="pN">1566</div> <div class="G">‘Etadeva titikkhāya,</div> </td> </tr> <tr> <td> <div class="G">vajjaṃ passāmi vāsava;</div> </td> </tr> <tr> <td> <div class="G">Yadā naṃ maññati bālo,</div> </td> </tr> <tr> <td> <div class="G">bhayā myāyaṃ titikkhati;</div> </td> </tr> <tr> <td> <div class="G">Ajjhāruhati dummedho,</div> </td> </tr> <tr> <td> <div class="G">gova bhiyyo palāyinan’ti.</div> </td> </tr> </table> </div>
</div>
<div class="q" id="p_12S1_1567"> <div class="p"> <table class="singleColumn"> <tr> <td> <div class="pN">1567</div> <div class="G">‘Kāmaṃ maññatu vā mā vā,</div> </td> </tr> <tr> <td> <div class="G">bhayā myāyaṃ titikkhati;</div> </td> </tr> <tr> <td> <div class="G">Sadatthaparamā atthā,</div> </td> </tr> <tr> <td> <div class="G">khantyā bhiyyo na vijjati.</div> </td> </tr> </table> </div>
</div>
<div class="q" id="p_12S1_1568"> <div class="p"> <table class="singleColumn"> <tr> <td> <div class="pN">1568</div> <div class="G">Yo have balavā santo,</div> </td> </tr> <tr> <td> <div class="G">dubbalassa titikkhati;</div> </td> </tr> <tr> <td> <div class="G">Tamāhu paramaṃ khantiṃ,</div> </td> </tr> <tr> <td> <div class="G">niccaṃ khamati dubbalo.</div> </td> </tr> </table> </div>
</div>
<div class="q" id="p_12S1_1569"> <div class="p"> <table class="singleColumn"> <tr> <td> <div class="pN">1569</div> <div class="G">Abalaṃ taṃ balaṃ āhu,</div> </td> </tr> <tr> <td> <div class="G">yassa bālabalaṃ balaṃ;</div> </td> </tr> <tr> <td> <div class="G">Balassa dhammaguttassa,</div> </td> </tr> <tr> <td> <div class="G">paṭivattā na vijjati.</div> </td> </tr> </table> </div>
</div>
<div class="q" id="p_12S1_1570"> <div class="p"> <table class="singleColumn"> <tr> <td> <div class="pN">1570</div> <div class="G">Tasseva tena pāpiyo,</div> </td> </tr> <tr> <td> <div class="G">yo kuddhaṃ paṭikujjhati;</div> </td> </tr> <tr> <td> <div class="G">Kuddhaṃ appaṭikujjhanto,</div> </td> </tr> <tr> <td> <div class="G">saṅgāmaṃ jeti dujjayaṃ.</div> </td> </tr> </table> </div>
</div>
<div class="q" id="p_12S1_1571"> <div class="p"> <table class="singleColumn"> <tr> <td> <div class="pN">1571</div> <div class="G">Ubhinnamatthaṃ carati,</div> </td> </tr> <tr> <td> <div class="G">attano ca parassa ca;</div> </td> </tr> <tr> <td> <div class="G">Paraṃ saṅkupitaṃ ñatvā,</div> </td> </tr> <tr> <td> <div class="G">yo sato upasammati.</div> </td> </tr> </table> </div>
</div>
<div class="q" id="p_12S1_1572"> <div class="p"> <table class="singleColumn"> <tr> <td> <div class="pN">1572</div> <div class="G">Ubhinnaṃ tikicchantānaṃ,</div> </td> </tr> <tr> <td> <div class="G">attano ca parassa ca;</div> </td> </tr> <tr> <td> <div class="G">Janā maññanti bāloti,</div> </td> </tr> <tr> <td> <div class="G">ye dhammassa akovidā’ti.</div> </td> </tr> </table> </div>
</div>
<div class="q" id="p_12S1_1573"> <div class="p">
<span class="pN">1573</span>So hi nāma, bhikkhave, sakko devānamindo sakaṃ puññaphalaṃ upajīvamāno devānaṃ tāvatiṃsānaṃ issariyādhipaccaṃ rajjaṃ kārento khantisoraccassa vaṇṇavādī bhavissati. Idha kho taṃ, bhikkhave, sobhetha yaṃ tumhe evaṃ svākkhāte dhammavinaye pabbajitā samānā khamā ca bhaveyyātha soratā cā”ti. </div>
</div>
</html>
