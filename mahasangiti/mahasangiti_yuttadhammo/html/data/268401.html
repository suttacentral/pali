<html>
<div class="i">1.3.6 Dānasutta</div>
<div class="h">Ekakanipāta</div>
<div class="h">Tatiyavagga</div>
<div class="h">Dānasutta</div>
<div class="q" id="p_18It_147"> <div class="divNumber">26.</div> <div class="p">
<span class="pN">147</span>Vuttañhetaṃ bhagavatā vuttamarahatāti me sutaṃ—  </div>
</div>
<div class="q" id="p_18It_148"> <div class="p">
<span class="pN">148</span>“Evañce, bhikkhave, sattā jāneyyuṃ dānasaṃvibhāgassa vipākaṃ yathāhaṃ jānāmi, na adatvā bhuñjeyyuṃ, na ca nesaṃ maccheramalaṃ cittaṃ pariyādāya tiṭṭheyya. Yopi nesaṃ assa carimo ālopo carimaṃ kabaḷaṃ, tatopi na asaṃvibhajitvā bhuñjeyyuṃ, sace nesaṃ paṭiggāhakā assu. Yasmā ca kho, bhikkhave, sattā na evaṃ jānanti dānasaṃvibhāgassa vipākaṃ yathāhaṃ jānāmi, tasmā adatvā bhuñjanti, maccheramalañca nesaṃ cittaṃ pariyādāya tiṭṭhatī”ti. Etamatthaṃ bhagavā avoca. Tatthetaṃ iti vuccati—  </div>
</div>
<div class="q" id="p_18It_149"> <div class="p"> <table class="singleColumn"> <tr> <td> <div class="pN">149</div> <div class="G">“Evañce sattā jāneyyuṃ,</div> </td> </tr> <tr> <td> <div class="G">yathāvuttaṃ mahesinā;</div> </td> </tr> <tr> <td> <div class="G">Vipākaṃ saṃvibhāgassa,</div> </td> </tr> <tr> <td> <div class="G">yathā hoti mahapphalaṃ.</div> </td> </tr> </table> </div>
</div>
<div class="q" id="p_18It_150"> <div class="p"> <table class="singleColumn"> <tr> <td> <div class="pN">150</div> <div class="G">Vineyya maccheramalaṃ,</div> </td> </tr> <tr> <td> <div class="G">vippasannena cetasā;</div> </td> </tr> <tr> <td> <div class="G">Dajjuṃ kālena ariyesu,</div> </td> </tr> <tr> <td> <div class="G">yattha dinnaṃ mahapphalaṃ.</div> </td> </tr> </table> </div>
</div>
<div class="q" id="p_18It_151"> <div class="p"> <table class="singleColumn"> <tr> <td> <div class="pN">151</div> <div class="G">Annañca datvā bahuno,</div> </td> </tr> <tr> <td> <div class="G">dakkhiṇeyyesu dakkhiṇaṃ;</div> </td> </tr> <tr> <td> <div class="G">Ito cutā manussattā,</div> </td> </tr> <tr> <td> <div class="G">saggaṃ gacchanti dāyakā.</div> </td> </tr> </table> </div>
</div>
<div class="q" id="p_18It_152"> <div class="p"> <table class="singleColumn"> <tr> <td> <div class="pN">152</div> <div class="G">Te ca saggagatā tattha,</div> </td> </tr> <tr> <td> <div class="G">modanti kāmakāmino;</div> </td> </tr> <tr> <td> <div class="G">Vipākaṃ saṃvibhāgassa,</div> </td> </tr> <tr> <td> <div class="G">anubhonti amaccharā”ti.</div> </td> </tr> </table> </div>
</div>
<div class="q" id="p_18It_153"> <div class="p">
<span class="pN">153</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_154">
<span class="pN">154</span>Chaṭṭhaṃ.</div>
</html>
