<html>
<div class="i">17.1.3 Alambusājātaka</div>
<div class="h">Cattālīsanipāta</div>
<div class="h">Tesakuṇavagga</div>
<div class="h">Alambusājātaka</div>
<div class="q" id="p_23J_98"> <div class="divNumber">95.</div> <div class="p"> <table class="singleColumn"> <tr> <td> <div class="pN">98</div> <div class="G">Atha bravi brahā indo,</div> </td> </tr> <tr> <td> <div class="G">vatrabhū jayataṃ pitā;</div> </td> </tr> <tr> <td> <div class="G">Devakaññaṃ parābhetvā,</div> </td> </tr> <tr> <td> <div class="G">sudhammāyaṃ alambusaṃ.</div> </td> </tr> </table> </div>
</div>
<div class="q" id="p_23J_99"> <div class="divNumber">96.</div> <div class="p"> <table class="singleColumn"> <tr> <td> <div class="pN">99</div> <div class="G">“Misse devā taṃ yācanti,</div> </td> </tr> <tr> <td> <div class="G">tāvatiṃsā saindakā;</div> </td> </tr> <tr> <td> <div class="G">Isippalobhane gaccha,</div> </td> </tr> <tr> <td> <div class="G">isisiṅgaṃ alambuse.</div> </td> </tr> </table> </div>
</div>
<div class="q" id="p_23J_100"> <div class="divNumber">97.</div> <div class="p"> <table class="singleColumn"> <tr> <td> <div class="pN">100</div> <div class="G">Purāyaṃ amhe acceti,</div> </td> </tr> <tr> <td> <div class="G">vattavā brahmacariyavā;</div> </td> </tr> <tr> <td> <div class="G">Nibbānābhirato vuddho,</div> </td> </tr> <tr> <td> <div class="G">tassa maggāni āvara”.</div> </td> </tr> </table> </div>
</div>
<div class="q" id="p_23J_101"> <div class="divNumber">98.</div> <div class="p"> <table class="singleColumn"> <tr> <td> <div class="pN">101</div> <div class="G">“Devarāja kimeva tvaṃ,</div> </td> </tr> <tr> <td> <div class="G">mameva tuvaṃ sikkhasi;</div> </td> </tr> <tr> <td> <div class="G">Isippalobhane gaccha,</div> </td> </tr> <tr> <td> <div class="G">santi aññāpi accharā.</div> </td> </tr> </table> </div>
</div>
<div class="q" id="p_23J_102"> <div class="divNumber">99.</div> <div class="p"> <table class="singleColumn"> <tr> <td> <div class="pN">102</div> <div class="G">Mādisiyo pavarā ceva,</div> </td> </tr> <tr> <td> <div class="G">asoke nandane vane;</div> </td> </tr> <tr> <td> <div class="G">Tāsampi hotu pariyāyo,</div> </td> </tr> <tr> <td> <div class="G">tāpi yantu palobhanā”.</div> </td> </tr> </table> </div>
</div>
<div class="q" id="p_23J_103"> <div class="divNumber">100.</div> <div class="p"> <table class="singleColumn"> <tr> <td> <div class="pN">103</div> <div class="G">“Addhā hi saccaṃ bhaṇasi,</div> </td> </tr> <tr> <td> <div class="G">santi aññāpi accharā;</div> </td> </tr> <tr> <td> <div class="G">Tādisiyo pavarā ceva,</div> </td> </tr> <tr> <td> <div class="G">asoke nandane vane.</div> </td> </tr> </table> </div>
</div>
<div class="q" id="p_23J_104"> <div class="divNumber">101.</div> <div class="p"> <table class="singleColumn"> <tr> <td> <div class="pN">104</div> <div class="G">Na tā evaṃ pajānanti,</div> </td> </tr> <tr> <td> <div class="G">pāricariyaṃ pumaṃ gatā;</div> </td> </tr> <tr> <td> <div class="G">Yādisaṃ tvaṃ pajānāsi,</div> </td> </tr> <tr> <td> <div class="G">nāri sabbaṅgasobhane.</div> </td> </tr> </table> </div>
</div>
<div class="q" id="p_23J_105"> <div class="divNumber">102.</div> <div class="p"> <table class="singleColumn"> <tr> <td> <div class="pN">105</div> <div class="G">Tvameva gaccha kalyāṇi,</div> </td> </tr> <tr> <td> <div class="G">itthīnaṃ pavarā casi;</div> </td> </tr> <tr> <td> <div class="G">Taveva vaṇṇarūpena,</div> </td> </tr> <tr> <td> <div class="G">savasamānayissasi”.</div> </td> </tr> </table> </div>
</div>
<div class="q" id="p_23J_106"> <div class="divNumber">103.</div> <div class="p"> <table class="singleColumn"> <tr> <td> <div class="pN">106</div> <div class="G">“Na vāhaṃ na gamissāmi,</div> </td> </tr> <tr> <td> <div class="G">devarājena pesitā;</div> </td> </tr> <tr> <td> <div class="G">Vibhemi cetaṃ āsāduṃ,</div> </td> </tr> <tr> <td> <div class="G">uggatejo hi brāhmaṇo.</div> </td> </tr> </table> </div>
</div>
<div class="q" id="p_23J_107"> <div class="divNumber">104.</div> <div class="p"> <table class="singleColumn"> <tr> <td> <div class="pN">107</div> <div class="G">Aneke nirayaṃ pattā,</div> </td> </tr> <tr> <td> <div class="G">isimāsādiyā janā;</div> </td> </tr> <tr> <td> <div class="G">Āpannā mohasaṃsāraṃ,</div> </td> </tr> <tr> <td> <div class="G">tasmā lomāni haṃsaye”.</div> </td> </tr> </table> </div>
</div>
<div class="q" id="p_23J_108"> <div class="divNumber">105.</div> <div class="p"> <table class="singleColumn"> <tr> <td> <div class="pN">108</div> <div class="G">Idaṃ vatvāna pakkāmi,</div> </td> </tr> <tr> <td> <div class="G">accharā kāmavaṇṇinī;</div> </td> </tr> <tr> <td> <div class="G">Missā missitumicchantī,</div> </td> </tr> <tr> <td> <div class="G">isisiṅgaṃ alambusā.</div> </td> </tr> </table> </div>
</div>
<div class="q" id="p_23J_109"> <div class="divNumber">106.</div> <div class="p"> <table class="singleColumn"> <tr> <td> <div class="pN">109</div> <div class="G">Sā ca taṃ vanamogayha,</div> </td> </tr> <tr> <td> <div class="G">isisiṅgena rakkhitaṃ;</div> </td> </tr> <tr> <td> <div class="G">Bimbajālakasañchannaṃ,</div> </td> </tr> <tr> <td> <div class="G">samantā addhayojanaṃ.</div> </td> </tr> </table> </div>
</div>
<div class="q" id="p_23J_110"> <div class="divNumber">107.</div> <div class="p"> <table class="singleColumn"> <tr> <td> <div class="pN">110</div> <div class="G">Pātova pātarāsamhi,</div> </td> </tr> <tr> <td> <div class="G">udaṇhasamayaṃ pati;</div> </td> </tr> <tr> <td> <div class="G">Aggiṭṭhaṃ parimajjantaṃ,</div> </td> </tr> <tr> <td> <div class="G">isisiṅgaṃ upāgami.</div> </td> </tr> </table> </div>
</div>
<div class="q" id="p_23J_111"> <div class="divNumber">108.</div> <div class="p"> <table class="singleColumn"> <tr> <td> <div class="pN">111</div> <div class="G">“Kā nu vijjurivābhāsi,</div> </td> </tr> <tr> <td> <div class="G">osadhī viya tārakā;</div> </td> </tr> <tr> <td> <div class="G">Vicittahatthābharaṇā,</div> </td> </tr> <tr> <td> <div class="G">āmuttamaṇikuṇḍalā.</div> </td> </tr> </table> </div>
</div>
<div class="q" id="p_23J_112"> <div class="divNumber">109.</div> <div class="p"> <table class="singleColumn"> <tr> <td> <div class="pN">112</div> <div class="G">Ādiccavaṇṇasaṅkāsā,</div> </td> </tr> <tr> <td> <div class="G">hemacandanagandhinī;</div> </td> </tr> <tr> <td> <div class="G">Saññatūrū mahāmāyā,</div> </td> </tr> <tr> <td> <div class="G">kumārī cārudassanā.</div> </td> </tr> </table> </div>
</div>
<div class="q" id="p_23J_113"> <div class="divNumber">110.</div> <div class="p"> <table class="singleColumn"> <tr> <td> <div class="pN">113</div> <div class="G">Vilaggā mudukā suddhā,</div> </td> </tr> <tr> <td> <div class="G">pādā te suppatiṭṭhitā;</div> </td> </tr> <tr> <td> <div class="G">Gamanā kāmanīyā te,</div> </td> </tr> <tr> <td> <div class="G">harantiyeva me mano.</div> </td> </tr> </table> </div>
</div>
<div class="q" id="p_23J_114"> <div class="divNumber">111.</div> <div class="p"> <table class="singleColumn"> <tr> <td> <div class="pN">114</div> <div class="G">Anupubbāva te ūrū,</div> </td> </tr> <tr> <td> <div class="G">nāganāsasamūpamā;</div> </td> </tr> <tr> <td> <div class="G">Vimaṭṭhā tuyhaṃ sussoṇī,</div> </td> </tr> <tr> <td> <div class="G">akkhassa phalakaṃ yathā.</div> </td> </tr> </table> </div>
</div>
<div class="q" id="p_23J_115"> <div class="divNumber">112.</div> <div class="p"> <table class="singleColumn"> <tr> <td> <div class="pN">115</div> <div class="G">Uppalasseva kiñjakkhā,</div> </td> </tr> <tr> <td> <div class="G">nābhi te sādhu saṇṭhitā;</div> </td> </tr> <tr> <td> <div class="G">Pūrā kaṇhañjanasseva,</div> </td> </tr> <tr> <td> <div class="G">dūrato paṭidissati.</div> </td> </tr> </table> </div>
</div>
<div class="q" id="p_23J_116"> <div class="divNumber">113.</div> <div class="p"> <table class="singleColumn"> <tr> <td> <div class="pN">116</div> <div class="G">Duvidhā jātā urajā,</div> </td> </tr> <tr> <td> <div class="G">avaṇṭā sādhupaccudā;</div> </td> </tr> <tr> <td> <div class="G">Payodharā apatitā,</div> </td> </tr> <tr> <td> <div class="G">aḍḍhalābusamā thanā.</div> </td> </tr> </table> </div>
</div>
<div class="q" id="p_23J_117"> <div class="divNumber">114.</div> <div class="p"> <table class="singleColumn"> <tr> <td> <div class="pN">117</div> <div class="G">Dīghā kambutalābhāsā,</div> </td> </tr> <tr> <td> <div class="G">gīvā eṇeyyakā yathā;</div> </td> </tr> <tr> <td> <div class="G">Paṇḍarāvaraṇā vaggu,</div> </td> </tr> <tr> <td> <div class="G">catutthamanasannibhā.</div> </td> </tr> </table> </div>
</div>
<div class="q" id="p_23J_118"> <div class="divNumber">115.</div> <div class="p"> <table class="singleColumn"> <tr> <td> <div class="pN">118</div> <div class="G">Uddhaggā ca adhaggā ca,</div> </td> </tr> <tr> <td> <div class="G">dumaggaparimajjitā;</div> </td> </tr> <tr> <td> <div class="G">Duvijā nelasambhūtā,</div> </td> </tr> <tr> <td> <div class="G">dantā tava sudassanā.</div> </td> </tr> </table> </div>
</div>
<div class="q" id="p_23J_119"> <div class="divNumber">116.</div> <div class="p"> <table class="singleColumn"> <tr> <td> <div class="pN">119</div> <div class="G">Apaṇḍarā lohitantā,</div> </td> </tr> <tr> <td> <div class="G">jiñjūkaphalasannibhā;</div> </td> </tr> <tr> <td> <div class="G">Āyatā ca visālā ca,</div> </td> </tr> <tr> <td> <div class="G">nettā tava sudassanā.</div> </td> </tr> </table> </div>
</div>
<div class="q" id="p_23J_120"> <div class="divNumber">117.</div> <div class="p"> <table class="singleColumn"> <tr> <td> <div class="pN">120</div> <div class="G">Nātidīghā susammaṭṭhā,</div> </td> </tr> <tr> <td> <div class="G">kanakabyā samocitā;</div> </td> </tr> <tr> <td> <div class="G">Uttamaṅgaruhā tuyhaṃ,</div> </td> </tr> <tr> <td> <div class="G">kesā candanagandhikā.</div> </td> </tr> </table> </div>
</div>
<div class="q" id="p_23J_121"> <div class="divNumber">118.</div> <div class="p"> <table class="singleColumn"> <tr> <td> <div class="pN">121</div> <div class="G">Yāvatā kasigorakkhā,</div> </td> </tr> <tr> <td> <div class="G">vāṇijānaṃ ca yā gati;</div> </td> </tr> <tr> <td> <div class="G">Isīnañca parakkantaṃ,</div> </td> </tr> <tr> <td> <div class="G">saññatānaṃ tapassinaṃ.</div> </td> </tr> </table> </div>
</div>
<div class="q" id="p_23J_122"> <div class="divNumber">119.</div> <div class="p"> <table class="singleColumn"> <tr> <td> <div class="pN">122</div> <div class="G">Na te samasamaṃ passe,</div> </td> </tr> <tr> <td> <div class="G">asmiṃ pathavimaṇḍale;</div> </td> </tr> <tr> <td> <div class="G">Ko vā tvaṃ kassa vā putto,</div> </td> </tr> <tr> <td> <div class="G">kathaṃ jānemu taṃ mayaṃ”.</div> </td> </tr> </table> </div>
</div>
<div class="q" id="p_23J_123"> <div class="divNumber">120.</div> <div class="p"> <table class="singleColumn"> <tr> <td> <div class="pN">123</div> <div class="G">“Na pañhakālo bhaddante,</div> </td> </tr> <tr> <td> <div class="G">kassapevaṃ gate sati;</div> </td> </tr> <tr> <td> <div class="G">Ehi samma ramissāma,</div> </td> </tr> <tr> <td> <div class="G">ubho asmākamassame;</div> </td> </tr> <tr> <td> <div class="G">Ehi taṃ upagūhissaṃ,</div> </td> </tr> <tr> <td> <div class="G">ratīnaṃ kusalo bhava”.</div> </td> </tr> </table> </div>
</div>
<div class="q" id="p_23J_124"> <div class="divNumber">121.</div> <div class="p"> <table class="singleColumn"> <tr> <td> <div class="pN">124</div> <div class="G">Idaṃ vatvāna pakkāmi,</div> </td> </tr> <tr> <td> <div class="G">accharā kāmavaṇṇinī;</div> </td> </tr> <tr> <td> <div class="G">Missā missitumicchantī,</div> </td> </tr> <tr> <td> <div class="G">isisiṅgaṃ alambusā.</div> </td> </tr> </table> </div>
</div>
<div class="q" id="p_23J_125"> <div class="divNumber">122.</div> <div class="p"> <table class="singleColumn"> <tr> <td> <div class="pN">125</div> <div class="G">So ca vegena nikkhamma,</div> </td> </tr> <tr> <td> <div class="G">Chetvā dandhaparakkamaṃ;</div> </td> </tr> <tr> <td> <div class="G">Tamuttamāsu veṇīsu,</div> </td> </tr> <tr> <td> <div class="G">Ajjhappatto parāmasi.</div> </td> </tr> </table> </div>
</div>
<div class="q" id="p_23J_126"> <div class="divNumber">123.</div> <div class="p"> <table class="singleColumn"> <tr> <td> <div class="pN">126</div> <div class="G">Tamudāvatta kalyāṇī,</div> </td> </tr> <tr> <td> <div class="G">palissaji susobhanā;</div> </td> </tr> <tr> <td> <div class="G">Cavitamhi brahmacariyā,</div> </td> </tr> <tr> <td> <div class="G">yathā taṃ atha tositā.</div> </td> </tr> </table> </div>
</div>
<div class="q" id="p_23J_127"> <div class="divNumber">124.</div> <div class="p"> <table class="singleColumn"> <tr> <td> <div class="pN">127</div> <div class="G">Manasā agamā indaṃ,</div> </td> </tr> <tr> <td> <div class="G">vasantaṃ nandane vane;</div> </td> </tr> <tr> <td> <div class="G">Tassā saṅkappamaññāya,</div> </td> </tr> <tr> <td> <div class="G">maghavā devakuñjaro.</div> </td> </tr> </table> </div>
</div>
<div class="q" id="p_23J_128"> <div class="divNumber">125.</div> <div class="p"> <table class="singleColumn"> <tr> <td> <div class="pN">128</div> <div class="G">Pallaṅkaṃ pahiṇī khippaṃ,</div> </td> </tr> <tr> <td> <div class="G">sovaṇṇaṃ sopavāhanaṃ;</div> </td> </tr> <tr> <td> <div class="G">Sauttaracchadapaññāsaṃ,</div> </td> </tr> <tr> <td> <div class="G">sahassapaṭiyatthataṃ.</div> </td> </tr> </table> </div>
</div>
<div class="q" id="p_23J_129"> <div class="divNumber">126.</div> <div class="p"> <table class="singleColumn"> <tr> <td> <div class="pN">129</div> <div class="G">Tamenaṃ tattha dhāresi,</div> </td> </tr> <tr> <td> <div class="G">ure katvāna sobhanā;</div> </td> </tr> <tr> <td> <div class="G">Yathā ekamuhuttaṃva,</div> </td> </tr> <tr> <td> <div class="G">tīṇi vassāni dhārayi.</div> </td> </tr> </table> </div>
</div>
<div class="q" id="p_23J_130"> <div class="divNumber">127.</div> <div class="p"> <table class="singleColumn"> <tr> <td> <div class="pN">130</div> <div class="G">Vimado tīhi vassehi,</div> </td> </tr> <tr> <td> <div class="G">pabujjhitvāna brāhmaṇo;</div> </td> </tr> <tr> <td> <div class="G">Addasāsi haritarukkhe,</div> </td> </tr> <tr> <td> <div class="G">samantā aggiyāyanaṃ.</div> </td> </tr> </table> </div>
</div>
<div class="q" id="p_23J_131"> <div class="divNumber">128.</div> <div class="p"> <table class="singleColumn"> <tr> <td> <div class="pN">131</div> <div class="G">Navapattavanaṃ phullaṃ,</div> </td> </tr> <tr> <td> <div class="G">kokilaggaṇaghositaṃ;</div> </td> </tr> <tr> <td> <div class="G">Samantā paviloketvā,</div> </td> </tr> <tr> <td> <div class="G">rudaṃ assūni vattayi.</div> </td> </tr> </table> </div>
</div>
<div class="q" id="p_23J_132"> <div class="divNumber">129.</div> <div class="p"> <table class="singleColumn"> <tr> <td> <div class="pN">132</div> <div class="G">“Na juhe na jape mante,</div> </td> </tr> <tr> <td> <div class="G">aggihuttaṃ pahāpitaṃ;</div> </td> </tr> <tr> <td> <div class="G">Ko nu me pāricariyāya,</div> </td> </tr> <tr> <td> <div class="G">pubbe cittaṃ palobhayi.</div> </td> </tr> </table> </div>
</div>
<div class="q" id="p_23J_133"> <div class="divNumber">130.</div> <div class="p"> <table class="singleColumn"> <tr> <td> <div class="pN">133</div> <div class="G">Araññe me viharato,</div> </td> </tr> <tr> <td> <div class="G">yo me tejā ha sambhutaṃ;</div> </td> </tr> <tr> <td> <div class="G">Nānāratnaparipūraṃ,</div> </td> </tr> <tr> <td> <div class="G">nāvaṃva gaṇhi aṇṇave”.</div> </td> </tr> </table> </div>
</div>
<div class="q" id="p_23J_134"> <div class="divNumber">131.</div> <div class="p"> <table class="singleColumn"> <tr> <td> <div class="pN">134</div> <div class="G">“Ahaṃ te pāricariyāya,</div> </td> </tr> <tr> <td> <div class="G">devarājena pesitā;</div> </td> </tr> <tr> <td> <div class="G">Avadhiṃ cittaṃ cittena,</div> </td> </tr> <tr> <td> <div class="G">pamādo tvaṃ na bujjhasi”.</div> </td> </tr> </table> </div>
</div>
<div class="q" id="p_23J_135"> <div class="divNumber">132.</div> <div class="p"> <table class="singleColumn"> <tr> <td> <div class="pN">135</div> <div class="G">“Imāni kira maṃ tāto,</div> </td> </tr> <tr> <td> <div class="G">kassapo anusāsati;</div> </td> </tr> <tr> <td> <div class="G">Kamalāsadisitthiyo,</div> </td> </tr> <tr> <td> <div class="G">tāyo bujjhesi māṇava.</div> </td> </tr> </table> </div>
</div>
<div class="q" id="p_23J_136"> <div class="divNumber">133.</div> <div class="p"> <table class="singleColumn"> <tr> <td> <div class="pN">136</div> <div class="G">Uregaṇḍāyo bujjhesi,</div> </td> </tr> <tr> <td> <div class="G">tāyo bujjhesi māṇava;</div> </td> </tr> <tr> <td> <div class="G">Iccānusāsi maṃ tāto,</div> </td> </tr> <tr> <td> <div class="G">yathā maṃ anukampako.</div> </td> </tr> </table> </div>
</div>
<div class="q" id="p_23J_137"> <div class="divNumber">134.</div> <div class="p"> <table class="singleColumn"> <tr> <td> <div class="pN">137</div> <div class="G">Tassāhaṃ vacanaṃ nākaṃ,</div> </td> </tr> <tr> <td> <div class="G">pitu vuddhassa sāsanaṃ;</div> </td> </tr> <tr> <td> <div class="G">Araññe nimmanussamhi,</div> </td> </tr> <tr> <td> <div class="G">svajja jhāyāmi ekako.</div> </td> </tr> </table> </div>
</div>
<div class="q" id="p_23J_138"> <div class="divNumber">135.</div> <div class="p"> <table class="singleColumn"> <tr> <td> <div class="pN">138</div> <div class="G">Sohaṃ tathā karissāmi,</div> </td> </tr> <tr> <td> <div class="G">dhiratthu jīvitena me;</div> </td> </tr> <tr> <td> <div class="G">Puna vā tādiso hessaṃ,</div> </td> </tr> <tr> <td> <div class="G">maraṇaṃ me bhavissati”.</div> </td> </tr> </table> </div>
</div>
<div class="q" id="p_23J_139"> <div class="divNumber">136.</div> <div class="p"> <table class="singleColumn"> <tr> <td> <div class="pN">139</div> <div class="G">Tassa tejaṃ vīriyañca,</div> </td> </tr> <tr> <td> <div class="G">Dhitiṃ ñatvā avaṭṭhitaṃ;</div> </td> </tr> <tr> <td> <div class="G">Sirasā aggahī pāde,</div> </td> </tr> <tr> <td> <div class="G">Isisiṅgaṃ alambusā.</div> </td> </tr> </table> </div>
</div>
<div class="q" id="p_23J_140"> <div class="divNumber">137.</div> <div class="p"> <table class="singleColumn"> <tr> <td> <div class="pN">140</div> <div class="G">“Mā me kujjha mahāvīra,</div> </td> </tr> <tr> <td> <div class="G">mā me kujjha mahāise;</div> </td> </tr> <tr> <td> <div class="G">Mahā attho mayā ciṇṇo,</div> </td> </tr> <tr> <td> <div class="G">tidasānaṃ yasassinaṃ;</div> </td> </tr> <tr> <td> <div class="G">Tayā saṅkampitaṃ āsi,</div> </td> </tr> <tr> <td> <div class="G">sabbaṃ devapuraṃ tadā”.</div> </td> </tr> </table> </div>
</div>
<div class="q" id="p_23J_141"> <div class="divNumber">138.</div> <div class="p"> <table class="singleColumn"> <tr> <td> <div class="pN">141</div> <div class="G">“Tāvatiṃsā ca ye devā,</div> </td> </tr> <tr> <td> <div class="G">tidasānañca vāsavo;</div> </td> </tr> <tr> <td> <div class="G">Tvañca bhadde sukhī hohi,</div> </td> </tr> <tr> <td> <div class="G">gaccha kaññe yathāsukhaṃ”.</div> </td> </tr> </table> </div>
</div>
<div class="q" id="p_23J_142"> <div class="divNumber">139.</div> <div class="p"> <table class="singleColumn"> <tr> <td> <div class="pN">142</div> <div class="G">Tassa pāde gahetvāna,</div> </td> </tr> <tr> <td> <div class="G">katvā ca naṃ padakkhiṇaṃ;</div> </td> </tr> <tr> <td> <div class="G">Añjaliṃ paggahetvāna,</div> </td> </tr> <tr> <td> <div class="G">tamhā ṭhānā apakkami.</div> </td> </tr> </table> </div>
</div>
<div class="q" id="p_23J_143"> <div class="divNumber">140.</div> <div class="p"> <table class="singleColumn"> <tr> <td> <div class="pN">143</div> <div class="G">Yo ca tassāsi pallaṅko,</div> </td> </tr> <tr> <td> <div class="G">sovaṇṇo sopavāhano;</div> </td> </tr> <tr> <td> <div class="G">Sauttaracchadapaññāso,</div> </td> </tr> <tr> <td> <div class="G">sahassapaṭiyatthato;</div> </td> </tr> <tr> <td> <div class="G">Tameva pallaṅkamāruyha,</div> </td> </tr> <tr> <td> <div class="G">agā devāna santike.</div> </td> </tr> </table> </div>
</div>
<div class="q" id="p_23J_144"> <div class="divNumber">141.</div> <div class="p"> <table class="singleColumn"> <tr> <td> <div class="pN">144</div> <div class="G">Tamokkamiva āyantiṃ,</div> </td> </tr> <tr> <td> <div class="G">jalantiṃ vijjutaṃ yathā;</div> </td> </tr> <tr> <td> <div class="G">Patīto sumano vitto,</div> </td> </tr> <tr> <td> <div class="G">devindo adadā varaṃ.</div> </td> </tr> </table> </div>
</div>
<div class="q" id="p_23J_145"> <div class="divNumber">142.</div> <div class="p"> <table class="singleColumn"> <tr> <td> <div class="pN">145</div> <div class="G">“Varañce me ado sakka,</div> </td> </tr> <tr> <td> <div class="G">sabbabhūtānamissara;</div> </td> </tr> <tr> <td> <div class="G">Nisippalobhikā gacche,</div> </td> </tr> <tr> <td> <div class="G">etaṃ sakka varaṃ vare”ti.</div> </td> </tr> </table> </div>
</div>
<div class="CENTER" id="p_23J_146">
<span class="pN">146</span>Alambusājātakaṃ tatiyaṃ.</div>
</html>
