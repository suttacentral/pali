<html>
<div class="i">5 Maṅgalasutta</div>
<div class="h">Maṅgalasutta</div>
<div class="q" id="p_18Kh_31"> <div class="divNumber">1.</div> <div class="p">
<span class="pN">31</span>Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho aññatarā devatā abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhitā kho sā devatā bhagavantaṃ gāthāya ajjhabhāsi—  </div>
</div>
<div class="q" id="p_18Kh_32"> <div class="divNumber">2.</div> <div class="p"> <table class="singleColumn"> <tr> <td> <div class="pN">32</div> <div class="G">“Bahū devā manussā ca,</div> </td> </tr> <tr> <td> <div class="G">maṅgalāni acintayuṃ;</div> </td> </tr> <tr> <td> <div class="G">Ākaṅkhamānā sotthānaṃ,</div> </td> </tr> <tr> <td> <div class="G">brūhi maṅgalamuttamaṃ”.</div> </td> </tr> </table> </div>
</div>
<div class="q" id="p_18Kh_33"> <div class="divNumber">3.</div> <div class="p"> <table class="singleColumn"> <tr> <td> <div class="pN">33</div> <div class="G">“Asevanā ca bālānaṃ,</div> </td> </tr> <tr> <td> <div class="G">paṇḍitānañca sevanā;</div> </td> </tr> <tr> <td> <div class="G">Pūjā ca pūjaneyyānaṃ,</div> </td> </tr> <tr> <td> <div class="G">etaṃ maṅgalamuttamaṃ.</div> </td> </tr> </table> </div>
</div>
<div class="q" id="p_18Kh_34"> <div class="divNumber">4.</div> <div class="p"> <table class="singleColumn"> <tr> <td> <div class="pN">34</div> <div class="G">Patirūpadesavāso ca,</div> </td> </tr> <tr> <td> <div class="G">pubbe ca katapuññatā;</div> </td> </tr> <tr> <td> <div class="G">Attasammāpaṇidhi ca,</div> </td> </tr> <tr> <td> <div class="G">etaṃ maṅgalamuttamaṃ.</div> </td> </tr> </table> </div>
</div>
<div class="q" id="p_18Kh_35"> <div class="divNumber">5.</div> <div class="p"> <table class="singleColumn"> <tr> <td> <div class="pN">35</div> <div class="G">Bāhusaccañca sippañca,</div> </td> </tr> <tr> <td> <div class="G">vinayo ca susikkhito;</div> </td> </tr> <tr> <td> <div class="G">Subhāsitā ca yā vācā,</div> </td> </tr> <tr> <td> <div class="G">etaṃ maṅgalamuttamaṃ.</div> </td> </tr> </table> </div>
</div>
<div class="q" id="p_18Kh_36"> <div class="divNumber">6.</div> <div class="p"> <table class="singleColumn"> <tr> <td> <div class="pN">36</div> <div class="G">Mātāpituupaṭṭhānaṃ,</div> </td> </tr> <tr> <td> <div class="G">puttadārassa saṅgaho;</div> </td> </tr> <tr> <td> <div class="G">Anākulā ca kammantā,</div> </td> </tr> <tr> <td> <div class="G">etaṃ maṅgalamuttamaṃ.</div> </td> </tr> </table> </div>
</div>
<div class="q" id="p_18Kh_37"> <div class="divNumber">7.</div> <div class="p"> <table class="singleColumn"> <tr> <td> <div class="pN">37</div> <div class="G">Dānañca dhammacariyā ca,</div> </td> </tr> <tr> <td> <div class="G">ñātakānañca saṅgaho;</div> </td> </tr> <tr> <td> <div class="G">Anavajjāni kammāni,</div> </td> </tr> <tr> <td> <div class="G">etaṃ maṅgalamuttamaṃ.</div> </td> </tr> </table> </div>
</div>
<div class="q" id="p_18Kh_38"> <div class="divNumber">8.</div> <div class="p"> <table class="singleColumn"> <tr> <td> <div class="pN">38</div> <div class="G">Āratī viratī pāpā,</div> </td> </tr> <tr> <td> <div class="G">majjapānā ca saṃyamo;</div> </td> </tr> <tr> <td> <div class="G">Appamādo ca dhammesu,</div> </td> </tr> <tr> <td> <div class="G">etaṃ maṅgalamuttamaṃ.</div> </td> </tr> </table> </div>
</div>
<div class="q" id="p_18Kh_39"> <div class="divNumber">9.</div> <div class="p"> <table class="singleColumn"> <tr> <td> <div class="pN">39</div> <div class="G">Gāravo ca nivāto ca,</div> </td> </tr> <tr> <td> <div class="G">santuṭṭhi ca kataññutā;</div> </td> </tr> <tr> <td> <div class="G">Kālena dhammassavanaṃ,</div> </td> </tr> <tr> <td> <div class="G">etaṃ maṅgalamuttamaṃ.</div> </td> </tr> </table> </div>
</div>
<div class="q" id="p_18Kh_40"> <div class="divNumber">10.</div> <div class="p"> <table class="singleColumn"> <tr> <td> <div class="pN">40</div> <div class="G">Khantī ca sovacassatā,</div> </td> </tr> <tr> <td> <div class="G">samaṇānañca dassanaṃ;</div> </td> </tr> <tr> <td> <div class="G">Kālena dhammasākacchā,</div> </td> </tr> <tr> <td> <div class="G">etaṃ maṅgalamuttamaṃ.</div> </td> </tr> </table> </div>
</div>
<div class="q" id="p_18Kh_41"> <div class="divNumber">11.</div> <div class="p"> <table class="singleColumn"> <tr> <td> <div class="pN">41</div> <div class="G">Tapo ca brahmacariyañca,</div> </td> </tr> <tr> <td> <div class="G">ariyasaccāna dassanaṃ;</div> </td> </tr> <tr> <td> <div class="G">Nibbānasacchikiriyā ca,</div> </td> </tr> <tr> <td> <div class="G">etaṃ maṅgalamuttamaṃ.</div> </td> </tr> </table> </div>
</div>
<div class="q" id="p_18Kh_42"> <div class="divNumber">12.</div> <div class="p"> <table class="singleColumn"> <tr> <td> <div class="pN">42</div> <div class="G">Phuṭṭhassa lokadhammehi,</div> </td> </tr> <tr> <td> <div class="G">cittaṃ yassa na kampati;</div> </td> </tr> <tr> <td> <div class="G">Asokaṃ virajaṃ khemaṃ,</div> </td> </tr> <tr> <td> <div class="G">etaṃ maṅgalamuttamaṃ.</div> </td> </tr> </table> </div>
</div>
<div class="q" id="p_18Kh_43"> <div class="divNumber">13.</div> <div class="p"> <table class="singleColumn"> <tr> <td> <div class="pN">43</div> <div class="G">Etādisāni katvāna,</div> </td> </tr> <tr> <td> <div class="G">Sabbattha maparājitā;</div> </td> </tr> <tr> <td> <div class="G">Sabbattha sotthiṃ gacchanti,</div> </td> </tr> <tr> <td> <div class="G">Taṃ tesaṃ maṅgalamuttaman”ti.</div> </td> </tr> </table> </div>
</div>
<div class="CENTER" id="p_18Kh_44">
<span class="pN">44</span>Maṅgalasuttaṃ.</div>
</html>
