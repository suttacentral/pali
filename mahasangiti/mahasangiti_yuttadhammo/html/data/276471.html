<html>
<div class="i">1.5.4.2 Gaṇabhojanasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Bhojanavagga
</div>
<div class="h">
Gaṇabhojanasikkhāpada
</div>
<div class="q" id="p_2V_678">
<div class="divNumber">
209.
</div>
<div class="p">
<span class="pN">678</span>Tena samayena buddho bhagavā rājagahe viharati veḷuvane kalandakanivāpe. Tena kho pana samayena devadatto parihīnalābhasakkāro sapariso kulesu viññāpetvā viññāpetvā bhuñjati. Manussā ujjhāyanti khiyyanti vipācenti—  “kathañhi nāma samaṇā sakyaputtiyā kulesu viññāpetvā viññāpetvā bhuñjissanti. Kassa sampannaṃ na manāpaṃ, kassa sāduṃ na ruccatī”ti.
</div>
</div>
<div class="q" id="p_2V_679">
<div class="p">
<span class="pN">679</span>Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma devadatto sapariso kulesu viññāpetvā viññāpetvā bhuñjissatī”ti…pe…  “saccaṃ kira tvaṃ, devadatta, sapariso kulesu viññāpetvā viññāpetvā bhuñjasī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tvaṃ, moghapurisa, sapariso kulesu viññāpetvā viññāpetvā bhuñjissasi. Netaṃ, moghapurisa, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_680">
<div class="p">
<span class="pN">680</span><span class="bold">“Gaṇabhojane pācittiyan”</span>ti.
</div>
</div>
<div class="q" id="p_2V_681">
<div class="p">
<span class="pN">681</span>Evañcidaṃ bhagavatā bhikkhūnaṃ sikkhāpadaṃ paññattaṃ hoti.
</div>
</div>
<div class="q" id="p_2V_682">
<div class="divNumber">
210.
</div>
<div class="p">
<span class="pN">682</span>Tena kho pana samayena manussā gilāne bhikkhū bhattena nimantenti. Bhikkhū kukkuccāyantā nādhivāsenti—  “paṭikkhittaṃ bhagavatā gaṇabhojanan”ti. Bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi, bhikkhave, gilānena bhikkhunā gaṇabhojanaṃ bhuñjituṃ. Evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_683">
<div class="p">
<span class="pN">683</span><span class="bold">“Gaṇabhojane, aññatra samayā, pācittiyaṃ. Tatthāyaṃ samayo. Gilānasamayo—  ayaṃ tattha samayo”</span>ti.
</div>
</div>
<div class="q" id="p_2V_684">
<div class="p">
<span class="pN">684</span>Evañcidaṃ bhagavatā bhikkhūnaṃ sikkhāpadaṃ paññattaṃ hoti.
</div>
</div>
<div class="q" id="p_2V_685">
<div class="divNumber">
211.
</div>
<div class="p">
<span class="pN">685</span>Tena kho pana samayena manussā cīvaradānasamaye sacīvarabhattaṃ paṭiyādetvā bhikkhū nimantenti—  “bhojetvā cīvarena acchādessāmā”ti. Bhikkhū kukkuccāyantā nādhivāsenti—  “paṭikkhittaṃ bhagavatā gaṇabhojanan”ti. Cīvaraṃ parittaṃ uppajjati. Bhagavato etamatthaṃ ārocesuṃ…pe…  anujānāmi, bhikkhave, cīvaradānasamaye gaṇabhojanaṃ bhuñjituṃ. Evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_686">
<div class="p">
<span class="pN">686</span><span class="bold">“Gaṇabhojane, aññatra samayā, pācittiyaṃ. Tatthāyaṃ samayo. Gilānasamayo, cīvaradānasamayo—  ayaṃ tattha samayo”</span>ti.
</div>
</div>
<div class="q" id="p_2V_687">
<div class="p">
<span class="pN">687</span>Evañcidaṃ bhagavatā bhikkhūnaṃ sikkhāpadaṃ paññattaṃ hoti.
</div>
</div>
<div class="q" id="p_2V_688">
<div class="divNumber">
212.
</div>
<div class="p">
<span class="pN">688</span>Tena kho pana samayena manussā cīvarakārake bhikkhū bhattena nimantenti. Bhikkhū kukkuccāyantā nādhivāsenti—  “paṭikkhittaṃ bhagavatā gaṇabhojanan”ti. Bhagavato etamatthaṃ ārocesuṃ…pe…  anujānāmi, bhikkhave, cīvarakārasamaye gaṇabhojanaṃ bhuñjituṃ. Evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_689">
<div class="p">
<span class="pN">689</span><span class="bold">“Gaṇabhojane, aññatra samayā, pācittiyaṃ. Tatthāyaṃ samayo. Gilānasamayo, cīvaradānasamayo, cīvarakārasamayo—  ayaṃ tattha samayo”</span>ti.
</div>
</div>
<div class="q" id="p_2V_690">
<div class="p">
<span class="pN">690</span>Evañcidaṃ bhagavatā bhikkhūnaṃ sikkhāpadaṃ paññattaṃ hoti.
</div>
</div>
<div class="q" id="p_2V_691">
<div class="divNumber">
213.
</div>
<div class="p">
<span class="pN">691</span>Tena kho pana samayena bhikkhū manussehi saddhiṃ addhānaṃ gacchanti. Atha kho te bhikkhū te manusse etadavocuṃ—  “muhuttaṃ, āvuso, āgametha; piṇḍāya carissāmā”ti. Te evamāhaṃsu—  “idheva, bhante, bhuñjathā”ti. Bhikkhū kukkuccāyantā na paṭiggaṇhanti—  “paṭikkhittaṃ bhagavatā gaṇabhojanan”ti. Bhagavato etamatthaṃ ārocesuṃ…pe…  anujānāmi, bhikkhave, addhānagamanasamaye gaṇabhojanaṃ bhuñjituṃ. Evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_692">
<div class="p">
<span class="pN">692</span><span class="bold">“Gaṇabhojane, aññatra samayā, pācittiyaṃ. Tatthāyaṃ samayo. Gilānasamayo, cīvaradānasamayo, cīvarakārasamayo, addhānagamanasamayo—  ayaṃ tattha samayo”</span>ti.
</div>
</div>
<div class="q" id="p_2V_693">
<div class="p">
<span class="pN">693</span>Evañcidaṃ bhagavatā bhikkhūnaṃ sikkhāpadaṃ paññattaṃ hoti.
</div>
</div>
<div class="q" id="p_2V_694">
<div class="divNumber">
214.
</div>
<div class="p">
<span class="pN">694</span>Tena kho pana samayena bhikkhū manussehi saddhiṃ nāvāya gacchanti. Atha kho te bhikkhū te manusse etadavocuṃ—  “muhuttaṃ, āvuso, tīraṃ upanetha; piṇḍāya carissāmā”ti. Te evamāhaṃsu—  “idheva, bhante, bhuñjathā”ti. Bhikkhū kukkuccāyantā na paṭiggaṇhanti—  “paṭikkhittaṃ bhagavatā gaṇabhojanan”ti. Bhagavato etamatthaṃ ārocesuṃ…pe…  anujānāmi, bhikkhave, nāvābhiruhanasamaye gaṇabhojanaṃ bhuñjituṃ. Evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_695">
<div class="p">
<span class="pN">695</span><span class="bold">“Gaṇabhojane, aññatra samayā, pācittiyaṃ. Tatthāyaṃ samayo. Gilānasamayo, cīvaradānasamayo, cīvarakārasamayo, addhānagamanasamayo, nāvābhiruhanasamayo—  ayaṃ tattha samayo”</span>ti.
</div>
</div>
<div class="q" id="p_2V_696">
<div class="p">
<span class="pN">696</span>Evañcidaṃ bhagavatā bhikkhūnaṃ sikkhāpadaṃ paññattaṃ hoti.
</div>
</div>
<div class="q" id="p_2V_697">
<div class="divNumber">
215.
</div>
<div class="p">
<span class="pN">697</span>Tena kho pana samayena disāsu vassaṃvuṭṭhā bhikkhū rājagahaṃ āgacchanti bhagavantaṃ dassanāya. Manussā nānāverajjake bhikkhū passitvā bhattena nimantenti. Bhikkhū kukkuccāyantā nādhivāsenti—  “paṭikkhittaṃ bhagavatā gaṇabhojanan”ti. Bhagavato etamatthaṃ ārocesuṃ…pe…  anujānāmi, bhikkhave, mahāsamaye gaṇabhojanaṃ bhuñjituṃ. Evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_698">
<div class="p">
<span class="pN">698</span><span class="bold">“Gaṇabhojane, aññatra samayā, pācittiyaṃ. Tatthāyaṃ samayo. Gilānasamayo, cīvaradānasamayo, cīvarakārasamayo, addhānagamanasamayo, nāvābhiruhanasamayo, mahāsamayo—  ayaṃ tattha samayo”</span>ti.
</div>
</div>
<div class="q" id="p_2V_699">
<div class="p">
<span class="pN">699</span>Evañcidaṃ bhagavatā bhikkhūnaṃ sikkhāpadaṃ paññattaṃ hoti.
</div>
</div>
<div class="q" id="p_2V_700">
<div class="divNumber">
216.
</div>
<div class="p">
<span class="pN">700</span>Tena kho pana samayena rañño māgadhassa seniyassa bimbisārassa ñātisālohito ājīvakesu pabbajito hoti. Atha kho so ājīvako yena rājā māgadho seniyo bimbisāro tenupasaṅkami; upasaṅkamitvā rājānaṃ māgadhaṃ seniyaṃ bimbisāraṃ etadavoca—  “icchāmahaṃ, mahārāja, sabbapāsaṇḍikabhattaṃ kātun”ti. “Sace tvaṃ, bhante, buddhappamukhaṃ bhikkhusaṃghaṃ paṭhamaṃ bhojeyyāsi”. “Evaṃ kareyyāmī”ti. Atha kho so ājīvako bhikkhūnaṃ santike dūtaṃ pāhesi—  “adhivāsentu me bhikkhū svātanāya bhattan”ti. Bhikkhū kukkuccāyantā nādhivāsenti—  “paṭikkhittaṃ bhagavatā gaṇabhojanan”ti. Atha kho so ājīvako yena bhagavā tenupasaṅkami; upasaṅkamitvā bhagavatā saddhiṃ sammodi, sammodanīyaṃ kathaṃ sāraṇīyaṃ vītisāretvā ekamantaṃ aṭṭhāsi. Ekamantaṃ ṭhito kho so ājīvako bhagavantaṃ etadavoca—  “bhavampi gotamo pabbajito, ahampi pabbajito; arahati pabbajito pabbajitassa piṇḍaṃ paṭiggahetuṃ. Adhivāsetu me bhavaṃ gotamo svātanāya bhattaṃ saddhiṃ bhikkhusaṃghenā”ti. Adhivāsesi bhagavā tuṇhībhāvena. Atha kho so ājīvako bhagavato adhivāsanaṃ viditvā pakkāmi. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi, bhikkhave, samaṇabhattasamaye gaṇabhojanaṃ bhuñjituṃ. Evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_701">
<div class="divNumber">
217.
</div>
<div class="p">
<span class="pN">701</span><span class="bold">Gaṇabhojane, aññatra samayā, pācittiyaṃ. Tatthāyaṃ samayo. Gilānasamayo, cīvaradānasamayo, cīvarakārasamayo, addhānagamanasamayo, nāvābhiruhanasamayo, mahāsamayo, samaṇabhattasamayo—  ayaṃ tattha samayo”</span>ti. (<span class="italic">32</span>:<span class="bold">81</span>)
</div>
</div>
<div class="q" id="p_2V_702">
<div class="divNumber">
218.
</div>
<div class="p">
<span class="pN">702</span><span class="bold">Gaṇabhojanaṃ</span> nāma yattha cattāro bhikkhū pañcannaṃ bhojanānaṃ aññatarena bhojanena nimantitā bhuñjanti. Etaṃ gaṇabhojanaṃ nāma.
</div>
</div>
<div class="q" id="p_2V_703">
<div class="p">
<span class="pN">703</span><span class="bold">Aññatra samayā</span>ti ṭhapetvā samayaṃ.
</div>
</div>
<div class="q" id="p_2V_704">
<div class="p">
<span class="pN">704</span><span class="bold">Gilānasamayo</span> nāma antamaso pādāpi phalitā honti. “Gilānasamayo”ti bhuñjitabbaṃ.
</div>
</div>
<div class="q" id="p_2V_705">
<div class="p">
<span class="pN">705</span><span class="bold">Cīvaradānasamayo</span> nāma anatthate kathine vassānassa pacchimo māso, atthate kathine pañcamāsā. “Cīvaradānasamayo”ti bhuñjitabbaṃ.
</div>
</div>
<div class="q" id="p_2V_706">
<div class="p">
<span class="pN">706</span><span class="bold">Cīvarakārasamayo</span> nāma cīvare kayiramāne. “Cīvarakārasamayo”ti bhuñjitabbaṃ.
</div>
</div>
<div class="q" id="p_2V_707">
<div class="p">
<span class="pN">707</span><span class="bold">Addhānagamanasamayo</span> nāma “addhayojanaṃ gacchissāmī”ti bhuñjitabbaṃ, gacchantena bhuñjitabbaṃ, gatena bhuñjitabbaṃ.
</div>
</div>
<div class="q" id="p_2V_708">
<div class="p">
<span class="pN">708</span><span class="bold">Nāvābhiruhanasamayo</span> nāma “nāvaṃ abhiruhissāmī”ti bhuñjitabbaṃ, āruḷhena bhuñjitabbaṃ, oruḷhena bhuñjitabbaṃ.
</div>
</div>
<div class="q" id="p_2V_709">
<div class="p">
<span class="pN">709</span><span class="bold">Mahāsamayo</span> nāma yattha dve tayo bhikkhū piṇḍāya caritvā yāpenti, catutthe āgate na yāpenti. “Mahāsamayo”ti bhuñjitabbaṃ.
</div>
</div>
<div class="q" id="p_2V_710">
<div class="p">
<span class="pN">710</span><span class="bold">Samaṇabhattasamayo</span> nāma yo koci paribbājakasamāpanno bhattaṃ karoti. “Samaṇabhattasamayo”ti bhuñjitabbaṃ.
</div>
</div>
<div class="q" id="p_2V_711">
<div class="p">
<span class="pN">711</span>“Aññatra samayā bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti pācittiyassa.
</div>
</div>
<div class="q" id="p_2V_712">
<div class="divNumber">
219.
</div>
<div class="p">
<span class="pN">712</span>Gaṇabhojane gaṇabhojanasaññī, aññatra samayā, bhuñjati, āpatti pācittiyassa. Gaṇabhojane vematiko, aññatra samayā, bhuñjati, āpatti pācittiyassa. Gaṇabhojane nagaṇabhojanasaññī, aññatra samayā, bhuñjati, āpatti pācittiyassa.
</div>
</div>
<div class="q" id="p_2V_713">
<div class="p">
<span class="pN">713</span>Nagaṇabhojane gaṇabhojanasaññī, āpatti dukkaṭassa. Nagaṇabhojane vematiko, āpatti dukkaṭassa. Nagaṇabhojane nagaṇabhojanasaññī, anāpatti.
</div>
</div>
<div class="q" id="p_2V_714">
<div class="divNumber">
220.
</div>
<div class="p">
<span class="pN">714</span>Anāpatti—  samaye, dve tayo ekato bhuñjanti, piṇḍāya caritvā ekato sannipatitvā bhuñjanti, niccabhattaṃ, salākabhattaṃ, pakkhikaṃ, uposathikaṃ, pāṭipadikaṃ, pañca bhojanāni ṭhapetvā sabbattha anāpatti, ummattakassa, ādikammikassāti.
</div>
</div>
<div class="CENTER" id="p_2V_715">
<span class="pN">715</span>Gaṇabhojanasikkhāpadaṃ niṭṭhitaṃ dutiyaṃ.
</div>
</html>
