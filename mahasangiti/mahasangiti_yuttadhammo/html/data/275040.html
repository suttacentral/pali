<html>
<div class="i">12.6.10 Dutiyapabbatūpamasutta</div>
<div class="h">Saccasaṃyutta</div>
<div class="h">Abhisamayavagga</div>
<div class="h">Dutiyapabbatūpamasutta</div>
<div class="q" id="p_14S5_2427"> <div class="divNumber">1130.</div> <div class="p">
<span class="pN">2427</span>“Seyyathāpi, bhikkhave, himavā pabbatarājā parikkhayaṃ pariyādānaṃ gaccheyya, ṭhapetvā satta sāsapamattiyo pāsāṇasakkharā. Taṃ kiṃ maññatha, bhikkhave, katamaṃ nu kho bahutaraṃ—  yaṃ vā himavato pabbatarājassa parikkhīṇaṃ pariyādinnaṃ, yā vā satta sāsapamattiyo pāsāṇasakkharā avasiṭṭhā”ti? “Etadeva, bhante, bahutaraṃ himavato pabbatarājassa yadidaṃ parikkhīṇaṃ pariyādinnaṃ; appamattikā satta sāsapamattiyo pāsāṇasakkharā avasiṭṭhā. Saṅkhampi na upenti, upanidhampi na upenti, kalabhāgampi na upenti himavato pabbatarājassa parikkhīṇaṃ pariyādinnaṃ upanidhāya satta sāsapamattiyo pāsāṇasakkharā avasiṭṭhā”ti. “Evameva kho, bhikkhave, ariyasāvakassa diṭṭhisampannassa puggalassa abhisametāvino etadeva bahutaraṃ dukkhaṃ yadidaṃ parikkhīṇaṃ pariyādinnaṃ; appamattakaṃ avasiṭṭhaṃ. Saṅkhampi na upeti, upanidhampi na upeti, kalabhāgampi na upeti, purimaṃ dukkhakkhandhaṃ parikkhīṇaṃ pariyādinnaṃ upanidhāya yadidaṃ sattakkhattuparamatā; yo ‘idaṃ dukkhan’ti yathābhūtaṃ pajānāti…pe…  ‘ayaṃ dukkhanirodhagāminī paṭipadā’ti yathābhūtaṃ pajānāti. </div>
</div>
<div class="q" id="p_14S5_2428"> <div class="p">
<span class="pN">2428</span>Tasmātiha, bhikkhave, ‘idaṃ dukkhan’ti yogo karaṇīyo…pe…  ‘ayaṃ dukkhanirodhagāminī paṭipadā’ti yogo karaṇīyo”ti. </div>
</div>
<div class="CENTER" id="p_14S5_2429">
<span class="pN">2429</span>Dasamaṃ.</div>
<div class="CENTER" id="p_14S5_2430">
<span class="pN">2430</span>Abhisamayavaggo chaṭṭho.</div>
<div class="SUMMARY" id="p_14S5_2431">
<span class="pN">2431</span><span class="firstLetter">T</span>assuddānaṃ</div>
<div class="q" id="p_14S5_2432"> <div class="p"> <table class="singleColumn"> <tr> <td> <div class="pN">2432</div> <div class="G">Nakhasikhā pokkharaṇī,</div> </td> </tr> <tr> <td> <div class="G">sambhejja apare duve;</div> </td> </tr> <tr> <td> <div class="G">Pathavī dve samuddā dve,</div> </td> </tr> <tr> <td> <div class="G">dvemā ca pabbatūpamāti.</div> </td> </tr> </table> </div>
</div>
</html>
