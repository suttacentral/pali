<html>
<div class="i">15.1.1 Aññāsikoṇḍaññattheragāthā</div>
<div class="h">Soḷasakanipāta</div>
<div class="h">Paṭhamavagga</div>
<div class="h">Aññāsikoṇḍaññattheragāthā</div>
<div class="q" id="p_19Th1_1004"> <div class="divNumber">673.</div> <div class="p"> <table class="singleColumn"> <tr> <td> <div class="pN">1004</div> <div class="G">“Esa bhiyyo pasīdāmi,</div> </td> </tr> <tr> <td> <div class="G">sutvā dhammaṃ mahārasaṃ;</div> </td> </tr> <tr> <td> <div class="G">Virāgo desito dhammo,</div> </td> </tr> <tr> <td> <div class="G">anupādāya sabbaso”.</div> </td> </tr> </table> </div>
</div>
<div class="q" id="p_19Th1_1005"> <div class="divNumber">674.</div> <div class="p"> <table class="singleColumn"> <tr> <td> <div class="pN">1005</div> <div class="G">“Bahūni loke citrāni,</div> </td> </tr> <tr> <td> <div class="G">asmiṃ pathavimaṇḍale;</div> </td> </tr> <tr> <td> <div class="G">Mathenti maññe saṅkappaṃ,</div> </td> </tr> <tr> <td> <div class="G">subhaṃ rāgūpasaṃhitaṃ.</div> </td> </tr> </table> </div>
</div>
<div class="q" id="p_19Th1_1006"> <div class="divNumber">675.</div> <div class="p"> <table class="singleColumn"> <tr> <td> <div class="pN">1006</div> <div class="G">Rajamuhatañca vātena,</div> </td> </tr> <tr> <td> <div class="G">yathā meghopasammaye;</div> </td> </tr> <tr> <td> <div class="G">Evaṃ sammanti saṅkappā,</div> </td> </tr> <tr> <td> <div class="G">yadā paññāya passati.</div> </td> </tr> </table> </div>
</div>
<div class="q" id="p_19Th1_1007"> <div class="divNumber">676.</div> <div class="p"> <table class="singleColumn"> <tr> <td> <div class="pN">1007</div> <div class="G">Sabbe saṅkhārā aniccāti,</div> </td> </tr> <tr> <td> <div class="G">yadā paññāya passati;</div> </td> </tr> <tr> <td> <div class="G">Atha nibbindati dukkhe,</div> </td> </tr> <tr> <td> <div class="G">esa maggo visuddhiyā.</div> </td> </tr> </table> </div>
</div>
<div class="q" id="p_19Th1_1008"> <div class="divNumber">677.</div> <div class="p"> <table class="singleColumn"> <tr> <td> <div class="pN">1008</div> <div class="G">Sabbe saṅkhārā dukkhāti,</div> </td> </tr> <tr> <td> <div class="G">yadā paññāya passati;</div> </td> </tr> <tr> <td> <div class="G">Atha nibbindati dukkhe,</div> </td> </tr> <tr> <td> <div class="G">esa maggo visuddhiyā.</div> </td> </tr> </table> </div>
</div>
<div class="q" id="p_19Th1_1009"> <div class="divNumber">678.</div> <div class="p"> <table class="singleColumn"> <tr> <td> <div class="pN">1009</div> <div class="G">Sabbe dhammā anattāti,</div> </td> </tr> <tr> <td> <div class="G">yadā paññāya passati;</div> </td> </tr> <tr> <td> <div class="G">Atha nibbindati dukkhe,</div> </td> </tr> <tr> <td> <div class="G">esa maggo visuddhiyā.</div> </td> </tr> </table> </div>
</div>
<div class="q" id="p_19Th1_1010"> <div class="divNumber">679.</div> <div class="p"> <table class="singleColumn"> <tr> <td> <div class="pN">1010</div> <div class="G">Buddhānubuddho yo thero,</div> </td> </tr> <tr> <td> <div class="G">koṇḍañño tibbanikkamo;</div> </td> </tr> <tr> <td> <div class="G">Pahīnajātimaraṇo,</div> </td> </tr> <tr> <td> <div class="G">brahmacariyassa kevalī.</div> </td> </tr> </table> </div>
</div>
<div class="q" id="p_19Th1_1011"> <div class="divNumber">680.</div> <div class="p"> <table class="singleColumn"> <tr> <td> <div class="pN">1011</div> <div class="G">Oghapāso daḷhakhilo,</div> </td> </tr> <tr> <td> <div class="G">Pabbato duppadālayo;</div> </td> </tr> <tr> <td> <div class="G">Chetvā khilañca pāsañca,</div> </td> </tr> <tr> <td> <div class="G">Selaṃ bhetvāna dubbhidaṃ;</div> </td> </tr> <tr> <td> <div class="G">Tiṇṇo pāraṅgato jhāyī,</div> </td> </tr> <tr> <td> <div class="G">Mutto so mārabandhanā.</div> </td> </tr> </table> </div>
</div>
<div class="q" id="p_19Th1_1012"> <div class="divNumber">681.</div> <div class="p"> <table class="singleColumn"> <tr> <td> <div class="pN">1012</div> <div class="G">Uddhato capalo bhikkhu,</div> </td> </tr> <tr> <td> <div class="G">mitte āgamma pāpake;</div> </td> </tr> <tr> <td> <div class="G">Saṃsīdati mahoghasmiṃ,</div> </td> </tr> <tr> <td> <div class="G">ūmiyā paṭikujjito.</div> </td> </tr> </table> </div>
</div>
<div class="q" id="p_19Th1_1013"> <div class="divNumber">682.</div> <div class="p"> <table class="singleColumn"> <tr> <td> <div class="pN">1013</div> <div class="G">Anuddhato acapalo,</div> </td> </tr> <tr> <td> <div class="G">nipako saṃvutindriyo;</div> </td> </tr> <tr> <td> <div class="G">Kalyāṇamitto medhāvī,</div> </td> </tr> <tr> <td> <div class="G">dukkhassantakaro siyā.</div> </td> </tr> </table> </div>
</div>
<div class="q" id="p_19Th1_1014"> <div class="divNumber">683.</div> <div class="p"> <table class="singleColumn"> <tr> <td> <div class="pN">1014</div> <div class="G">Kālapabbaṅgasaṅkāso,</div> </td> </tr> <tr> <td> <div class="G">kiso dhamanisanthato;</div> </td> </tr> <tr> <td> <div class="G">Mattaññū annapānasmiṃ,</div> </td> </tr> <tr> <td> <div class="G">adīnamanaso naro.</div> </td> </tr> </table> </div>
</div>
<div class="q" id="p_19Th1_1015"> <div class="divNumber">684.</div> <div class="p"> <table class="singleColumn"> <tr> <td> <div class="pN">1015</div> <div class="G">Phuṭṭho ḍaṃsehi makasehi,</div> </td> </tr> <tr> <td> <div class="G">araññasmiṃ brahāvane;</div> </td> </tr> <tr> <td> <div class="G">Nāgo saṅgāmasīseva,</div> </td> </tr> <tr> <td> <div class="G">sato tatrādhivāsaye.</div> </td> </tr> </table> </div>
</div>
<div class="q" id="p_19Th1_1016"> <div class="divNumber">685.</div> <div class="p"> <table class="singleColumn"> <tr> <td> <div class="pN">1016</div> <div class="G">Nābhinandāmi maraṇaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">nibbisaṃ bhatako yathā.</div> </td> </tr> </table> </div>
</div>
<div class="q" id="p_19Th1_1017"> <div class="divNumber">686.</div> <div class="p"> <table class="singleColumn"> <tr> <td> <div class="pN">1017</div> <div class="G">Nābhinandāmi maraṇaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">sampajāno patissato.</div> </td> </tr> </table> </div>
</div>
<div class="q" id="p_19Th1_1018"> <div class="divNumber">687.</div> <div class="p"> <table class="singleColumn"> <tr> <td> <div class="pN">1018</div> <div class="G">Pariciṇṇo mayā satthā,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">bhavanetti samūhatā.</div> </td> </tr> </table> </div>
</div>
<div class="q" id="p_19Th1_1019"> <div class="divNumber">688.</div> <div class="p"> <table class="singleColumn"> <tr> <td> <div class="pN">1019</div> <div class="G">Yassa catthāya pabbajito,</div> </td> </tr> <tr> <td> <div class="G">agārasmānagāriyaṃ;</div> </td> </tr> <tr> <td> <div class="G">So me attho anuppatto,</div> </td> </tr> <tr> <td> <div class="G">kiṃ me saddhivihārinā”ti.</div> </td> </tr> </table> </div>
</div>
<div class="CENTER" id="p_19Th1_1020">
<span class="pN">1020</span>…  Aññāsikoṇḍañño thero… .</div>
</html>
