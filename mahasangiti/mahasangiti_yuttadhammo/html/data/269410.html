<html>
<div class="i">16.1.7 Dakarakkhasajātaka</div>
<div class="h">Tiṃsanipāta</div>
<div class="h">Kiṃchandavagga</div>
<div class="h">Dakarakkhasajātaka</div>
<div class="q" id="p_22J_3485"> <div class="divNumber">224.</div> <div class="p"> <table class="singleColumn"> <tr> <td> <div class="pN">3485</div> <div class="G">“Sace vo vuyhamānānaṃ,</div> </td> </tr> <tr> <td> <div class="G">sattannaṃ udakaṇṇave;</div> </td> </tr> <tr> <td> <div class="G">Manussabalimesāno,</div> </td> </tr> <tr> <td> <div class="G">nāvaṃ gaṇheyya rakkhaso;</div> </td> </tr> <tr> <td> <div class="G">Anupubbaṃ kathaṃ datvā,</div> </td> </tr> <tr> <td> <div class="G">muñcesi dakarakkhasā”.</div> </td> </tr> </table> </div>
</div>
<div class="q" id="p_22J_3486"> <div class="divNumber">225.</div> <div class="p"> <table class="singleColumn"> <tr> <td> <div class="pN">3486</div> <div class="G">“Mātaraṃ paṭhamaṃ dajjaṃ,</div> </td> </tr> <tr> <td> <div class="G">Bhariyaṃ datvāna bhātaraṃ;</div> </td> </tr> <tr> <td> <div class="G">Tato sahāyaṃ datvāna,</div> </td> </tr> <tr> <td> <div class="G">Pañcamaṃ dajjaṃ brāhmaṇaṃ;</div> </td> </tr> <tr> <td> <div class="G">Chaṭṭhāhaṃ dajjamattānaṃ,</div> </td> </tr> <tr> <td> <div class="G">Neva dajjaṃ mahosadhaṃ”.</div> </td> </tr> </table> </div>
</div>
<div class="q" id="p_22J_3487"> <div class="divNumber">226.</div> <div class="p"> <table class="singleColumn"> <tr> <td> <div class="pN">3487</div> <div class="G">“Posetā te janettī ca,</div> </td> </tr> <tr> <td> <div class="G">dīgharattānukampikā;</div> </td> </tr> <tr> <td> <div class="G">Chabbhī tayi padussati,</div> </td> </tr> <tr> <td> <div class="G">paṇḍitā atthadassinī;</div> </td> </tr> <tr> <td> <div class="G">Aññaṃ upanisaṃ katvā,</div> </td> </tr> <tr> <td> <div class="G">vadhā taṃ parimocayi.</div> </td> </tr> </table> </div>
</div>
<div class="q" id="p_22J_3488"> <div class="divNumber">227.</div> <div class="p"> <table class="singleColumn"> <tr> <td> <div class="pN">3488</div> <div class="G">Taṃ tādisiṃ pāṇadadiṃ,</div> </td> </tr> <tr> <td> <div class="G">orasaṃ gabbhadhāriniṃ;</div> </td> </tr> <tr> <td> <div class="G">Mātaraṃ kena dosena,</div> </td> </tr> <tr> <td> <div class="G">dajjāsi dakarakkhino”.</div> </td> </tr> </table> </div>
</div>
<div class="q" id="p_22J_3489"> <div class="divNumber">228.</div> <div class="p"> <table class="singleColumn"> <tr> <td> <div class="pN">3489</div> <div class="G">“Daharā viyalaṅkāraṃ,</div> </td> </tr> <tr> <td> <div class="G">dhāreti apiḷandhanaṃ;</div> </td> </tr> <tr> <td> <div class="G">Dovārike anīkaṭṭhe,</div> </td> </tr> <tr> <td> <div class="G">ativelaṃ pajagghati.</div> </td> </tr> </table> </div>
</div>
<div class="q" id="p_22J_3490"> <div class="divNumber">229.</div> <div class="p"> <table class="singleColumn"> <tr> <td> <div class="pN">3490</div> <div class="G">Athopi paṭirājūnaṃ,</div> </td> </tr> <tr> <td> <div class="G">sayaṃ dūtāni sāsati;</div> </td> </tr> <tr> <td> <div class="G">Mātaraṃ tena dosena,</div> </td> </tr> <tr> <td> <div class="G">dajjāhaṃ dakarakkhino”.</div> </td> </tr> </table> </div>
</div>
<div class="q" id="p_22J_3491"> <div class="divNumber">230.</div> <div class="p"> <table class="singleColumn"> <tr> <td> <div class="pN">3491</div> <div class="G">“Itthigumbassa pavarā,</div> </td> </tr> <tr> <td> <div class="G">accantaṃ piyabhāṇinī;</div> </td> </tr> <tr> <td> <div class="G">Anuggatā sīlavatī,</div> </td> </tr> <tr> <td> <div class="G">chāyāva anapāyinī.</div> </td> </tr> </table> </div>
</div>
<div class="q" id="p_22J_3492"> <div class="divNumber">231.</div> <div class="p"> <table class="singleColumn"> <tr> <td> <div class="pN">3492</div> <div class="G">Akkodhanā puññavatī,</div> </td> </tr> <tr> <td> <div class="G">paṇḍitā atthadassinī;</div> </td> </tr> <tr> <td> <div class="G">Ubbariṃ kena dosena,</div> </td> </tr> <tr> <td> <div class="G">dajjāsi dakarakkhino”.</div> </td> </tr> </table> </div>
</div>
<div class="q" id="p_22J_3493"> <div class="divNumber">232.</div> <div class="p"> <table class="singleColumn"> <tr> <td> <div class="pN">3493</div> <div class="G">“Khiḍḍāratisamāpannaṃ,</div> </td> </tr> <tr> <td> <div class="G">anatthavasamāgataṃ;</div> </td> </tr> <tr> <td> <div class="G">Sā maṃ sakāna puttānaṃ,</div> </td> </tr> <tr> <td> <div class="G">ayācaṃ yācate dhanaṃ.</div> </td> </tr> </table> </div>
</div>
<div class="q" id="p_22J_3494"> <div class="divNumber">233.</div> <div class="p"> <table class="singleColumn"> <tr> <td> <div class="pN">3494</div> <div class="G">Sohaṃ dadāmi sāratto,</div> </td> </tr> <tr> <td> <div class="G">bahuṃ uccāvacaṃ dhanaṃ;</div> </td> </tr> <tr> <td> <div class="G">Suduccajaṃ cajitvāna,</div> </td> </tr> <tr> <td> <div class="G">pacchā socāmi dummano;</div> </td> </tr> <tr> <td> <div class="G">Ubbariṃ tena dosena,</div> </td> </tr> <tr> <td> <div class="G">dajjāhaṃ dakarakkhino”.</div> </td> </tr> </table> </div>
</div>
<div class="q" id="p_22J_3495"> <div class="divNumber">234.</div> <div class="p"> <table class="singleColumn"> <tr> <td> <div class="pN">3495</div> <div class="G">“Yenocitā janapadā,</div> </td> </tr> <tr> <td> <div class="G">ānītā ca paṭiggahaṃ;</div> </td> </tr> <tr> <td> <div class="G">Ābhataṃ pararajjebhi,</div> </td> </tr> <tr> <td> <div class="G">abhiṭṭhāya bahuṃ dhanaṃ.</div> </td> </tr> </table> </div>
</div>
<div class="q" id="p_22J_3496"> <div class="divNumber">235.</div> <div class="p"> <table class="singleColumn"> <tr> <td> <div class="pN">3496</div> <div class="G">Dhanuggahānaṃ pavaraṃ,</div> </td> </tr> <tr> <td> <div class="G">sūraṃ tikhiṇamantinaṃ;</div> </td> </tr> <tr> <td> <div class="G">Bhātaraṃ kena dosena,</div> </td> </tr> <tr> <td> <div class="G">dajjāsi dakarakkhino”.</div> </td> </tr> </table> </div>
</div>
<div class="q" id="p_22J_3497"> <div class="divNumber">236.</div> <div class="p"> <table class="singleColumn"> <tr> <td> <div class="pN">3497</div> <div class="G">“Yenocitā janapadā,</div> </td> </tr> <tr> <td> <div class="G">ānītā ca paṭiggahaṃ;</div> </td> </tr> <tr> <td> <div class="G">Ābhataṃ pararajjebhi,</div> </td> </tr> <tr> <td> <div class="G">abhiṭṭhāya bahuṃ dhanaṃ.</div> </td> </tr> </table> </div>
</div>
<div class="q" id="p_22J_3498"> <div class="divNumber">237.</div> <div class="p"> <table class="singleColumn"> <tr> <td> <div class="pN">3498</div> <div class="G">Dhanuggahānaṃ pavaro,</div> </td> </tr> <tr> <td> <div class="G">sūro tikhiṇamanti ca;</div> </td> </tr> <tr> <td> <div class="G">Mayāyaṃ sukhito rājā,</div> </td> </tr> <tr> <td> <div class="G">atimaññati dārako.</div> </td> </tr> </table> </div>
</div>
<div class="q" id="p_22J_3499"> <div class="divNumber">238.</div> <div class="p"> <table class="singleColumn"> <tr> <td> <div class="pN">3499</div> <div class="G">Upaṭṭhānampi me ayye,</div> </td> </tr> <tr> <td> <div class="G">na so eti yathā pure;</div> </td> </tr> <tr> <td> <div class="G">Bhātaraṃ tena dosena,</div> </td> </tr> <tr> <td> <div class="G">dajjāhaṃ dakarakkhino”.</div> </td> </tr> </table> </div>
</div>
<div class="q" id="p_22J_3500"> <div class="divNumber">239.</div> <div class="p"> <table class="singleColumn"> <tr> <td> <div class="pN">3500</div> <div class="G">“Ekarattena ubhayo,</div> </td> </tr> <tr> <td> <div class="G">tvañceva dhanusekha ca;</div> </td> </tr> <tr> <td> <div class="G">Ubho jātettha pañcālā,</div> </td> </tr> <tr> <td> <div class="G">sahāyā susamāvayā.</div> </td> </tr> </table> </div>
</div>
<div class="q" id="p_22J_3501"> <div class="divNumber">240.</div> <div class="p"> <table class="singleColumn"> <tr> <td> <div class="pN">3501</div> <div class="G">Cariyā taṃ anubandhittho,</div> </td> </tr> <tr> <td> <div class="G">ekadukkhasukho tava;</div> </td> </tr> <tr> <td> <div class="G">Ussukko te divārattiṃ,</div> </td> </tr> <tr> <td> <div class="G">sabbakiccesu byāvaṭo;</div> </td> </tr> <tr> <td> <div class="G">Sahāyaṃ kena dosena,</div> </td> </tr> <tr> <td> <div class="G">dajjāsi dakarakkhino”.</div> </td> </tr> </table> </div>
</div>
<div class="q" id="p_22J_3502"> <div class="divNumber">241.</div> <div class="p"> <table class="singleColumn"> <tr> <td> <div class="pN">3502</div> <div class="G">“Cariyā maṃ ayaṃ ayye,</div> </td> </tr> <tr> <td> <div class="G">pajagghittho mayā saha;</div> </td> </tr> <tr> <td> <div class="G">Ajjāpi tena vaṇṇena,</div> </td> </tr> <tr> <td> <div class="G">ativelaṃ pajagghati.</div> </td> </tr> </table> </div>
</div>
<div class="q" id="p_22J_3503"> <div class="divNumber">242.</div> <div class="p"> <table class="singleColumn"> <tr> <td> <div class="pN">3503</div> <div class="G">Ubbariyāpihaṃ ayye,</div> </td> </tr> <tr> <td> <div class="G">mantayāmi rahogato;</div> </td> </tr> <tr> <td> <div class="G">Anāmanto pavisati,</div> </td> </tr> <tr> <td> <div class="G">pubbe appaṭivedito.</div> </td> </tr> </table> </div>
</div>
<div class="q" id="p_22J_3504"> <div class="divNumber">243.</div> <div class="p"> <table class="singleColumn"> <tr> <td> <div class="pN">3504</div> <div class="G">Laddhadvāro katokāso,</div> </td> </tr> <tr> <td> <div class="G">ahirikaṃ anādaraṃ;</div> </td> </tr> <tr> <td> <div class="G">Sahāyaṃ tena dosena,</div> </td> </tr> <tr> <td> <div class="G">dajjāhaṃ dakarakkhino”.</div> </td> </tr> </table> </div>
</div>
<div class="q" id="p_22J_3505"> <div class="divNumber">244.</div> <div class="p"> <table class="singleColumn"> <tr> <td> <div class="pN">3505</div> <div class="G">“Kusalo sabbanimittānaṃ,</div> </td> </tr> <tr> <td> <div class="G">rutaññū āgatāgamo;</div> </td> </tr> <tr> <td> <div class="G">Uppāte supine yutto,</div> </td> </tr> <tr> <td> <div class="G">niyyāne ca pavesane.</div> </td> </tr> </table> </div>
</div>
<div class="q" id="p_22J_3506"> <div class="divNumber">245.</div> <div class="p"> <table class="singleColumn"> <tr> <td> <div class="pN">3506</div> <div class="G">Paṭṭho bhūmantalikkhasmiṃ,</div> </td> </tr> <tr> <td> <div class="G">Nakkhattapadakovido;</div> </td> </tr> <tr> <td> <div class="G">Brāhmaṇaṃ kena dosena,</div> </td> </tr> <tr> <td> <div class="G">Dajjāsi dakarakkhino”.</div> </td> </tr> </table> </div>
</div>
<div class="q" id="p_22J_3507"> <div class="divNumber">246.</div> <div class="p"> <table class="singleColumn"> <tr> <td> <div class="pN">3507</div> <div class="G">“Parisāyampi me ayye,</div> </td> </tr> <tr> <td> <div class="G">ummīlitvā udikkhati;</div> </td> </tr> <tr> <td> <div class="G">Tasmā accabhamuṃ luddaṃ,</div> </td> </tr> <tr> <td> <div class="G">dajjāhaṃ dakarakkhino”.</div> </td> </tr> </table> </div>
</div>
<div class="q" id="p_22J_3508"> <div class="divNumber">247.</div> <div class="p"> <table class="singleColumn"> <tr> <td> <div class="pN">3508</div> <div class="G">“Sasamuddapariyāyaṃ,</div> </td> </tr> <tr> <td> <div class="G">mahiṃ sāgarakuṇḍalaṃ;</div> </td> </tr> <tr> <td> <div class="G">Vasundharaṃ āvasasi,</div> </td> </tr> <tr> <td> <div class="G">amaccaparivārito.</div> </td> </tr> </table> </div>
</div>
<div class="q" id="p_22J_3509"> <div class="divNumber">248.</div> <div class="p"> <table class="singleColumn"> <tr> <td> <div class="pN">3509</div> <div class="G">Cāturanto mahāraṭṭho,</div> </td> </tr> <tr> <td> <div class="G">vijitāvī mahabbalo;</div> </td> </tr> <tr> <td> <div class="G">Pathabyā ekarājāsi,</div> </td> </tr> <tr> <td> <div class="G">yaso te vipulaṃ gato.</div> </td> </tr> </table> </div>
</div>
<div class="q" id="p_22J_3510"> <div class="divNumber">249.</div> <div class="p"> <table class="singleColumn"> <tr> <td> <div class="pN">3510</div> <div class="G">Soḷasitthisahassāni,</div> </td> </tr> <tr> <td> <div class="G">āmuttamaṇikuṇḍalā;</div> </td> </tr> <tr> <td> <div class="G">Nānājanapadā nārī,</div> </td> </tr> <tr> <td> <div class="G">devakaññūpamā subhā.</div> </td> </tr> </table> </div>
</div>
<div class="q" id="p_22J_3511"> <div class="divNumber">250.</div> <div class="p"> <table class="singleColumn"> <tr> <td> <div class="pN">3511</div> <div class="G">Evaṃ sabbaṅgasampannaṃ,</div> </td> </tr> <tr> <td> <div class="G">sabbakāmasamiddhinaṃ;</div> </td> </tr> <tr> <td> <div class="G">Sukhitānaṃ piyaṃ dīghaṃ,</div> </td> </tr> <tr> <td> <div class="G">jīvitaṃ āhu khattiya.</div> </td> </tr> </table> </div>
</div>
<div class="q" id="p_22J_3512"> <div class="divNumber">251.</div> <div class="p"> <table class="singleColumn"> <tr> <td> <div class="pN">3512</div> <div class="G">Atha tvaṃ kena vaṇṇena,</div> </td> </tr> <tr> <td> <div class="G">kena vā pana hetunā;</div> </td> </tr> <tr> <td> <div class="G">Paṇḍitaṃ anurakkhanto,</div> </td> </tr> <tr> <td> <div class="G">pāṇaṃ cajasi duccajaṃ”.</div> </td> </tr> </table> </div>
</div>
<div class="q" id="p_22J_3513"> <div class="divNumber">252.</div> <div class="p"> <table class="singleColumn"> <tr> <td> <div class="pN">3513</div> <div class="G">“Yatopi āgato ayye,</div> </td> </tr> <tr> <td> <div class="G">mama hatthaṃ mahosadho;</div> </td> </tr> <tr> <td> <div class="G">Nābhijānāmi dhīrassa,</div> </td> </tr> <tr> <td> <div class="G">anumattampi dukkaṭaṃ.</div> </td> </tr> </table> </div>
</div>
<div class="q" id="p_22J_3514"> <div class="divNumber">253.</div> <div class="p"> <table class="singleColumn"> <tr> <td> <div class="pN">3514</div> <div class="G">Sace ca kismici kāle,</div> </td> </tr> <tr> <td> <div class="G">maraṇaṃ me pure siyā;</div> </td> </tr> <tr> <td> <div class="G">So me putte paputte ca,</div> </td> </tr> <tr> <td> <div class="G">sukhāpeyya mahosadho.</div> </td> </tr> </table> </div>
</div>
<div class="q" id="p_22J_3515"> <div class="divNumber">254.</div> <div class="p"> <table class="singleColumn"> <tr> <td> <div class="pN">3515</div> <div class="G">Anāgataṃ paccuppannaṃ,</div> </td> </tr> <tr> <td> <div class="G">sabbamatthampi passati;</div> </td> </tr> <tr> <td> <div class="G">Anāparādhakammantaṃ,</div> </td> </tr> <tr> <td> <div class="G">na dajjaṃ dakarakkhino”.</div> </td> </tr> </table> </div>
</div>
<div class="q" id="p_22J_3516"> <div class="divNumber">255.</div> <div class="p"> <table class="singleColumn"> <tr> <td> <div class="pN">3516</div> <div class="G">“Idaṃ suṇātha pañcālā,</div> </td> </tr> <tr> <td> <div class="G">cūḷaneyyassa bhāsitaṃ;</div> </td> </tr> <tr> <td> <div class="G">Paṇḍitaṃ anurakkhanto,</div> </td> </tr> <tr> <td> <div class="G">pāṇaṃ cajati duccajaṃ.</div> </td> </tr> </table> </div>
</div>
<div class="q" id="p_22J_3517"> <div class="divNumber">256.</div> <div class="p"> <table class="singleColumn"> <tr> <td> <div class="pN">3517</div> <div class="G">Mātu bhariyāya bhātucca,</div> </td> </tr> <tr> <td> <div class="G">sakhino brāhmaṇassa ca;</div> </td> </tr> <tr> <td> <div class="G">Attano cāpi pañcālo,</div> </td> </tr> <tr> <td> <div class="G">channaṃ cajati jīvitaṃ.</div> </td> </tr> </table> </div>
</div>
<div class="q" id="p_22J_3518"> <div class="divNumber">257.</div> <div class="p"> <table class="singleColumn"> <tr> <td> <div class="pN">3518</div> <div class="G">Evaṃ mahatthikā paññā,</div> </td> </tr> <tr> <td> <div class="G">nipuṇā sādhucintinī;</div> </td> </tr> <tr> <td> <div class="G">Diṭṭhadhammahitatthāya,</div> </td> </tr> <tr> <td> <div class="G">samparāyasukhāya cā”ti.</div> </td> </tr> </table> </div>
</div>
<div class="CENTER" id="p_22J_3519">
<span class="pN">3519</span>Dakarakkhasajātakaṃ sattamaṃ.</div>
</html>
