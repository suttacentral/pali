<html>
<div class="i">1.1.5 Anusotasutta</div>
<div class="h">Paṭhamapaṇṇāsaka</div>
<div class="h">Bhaṇḍagāmavagga</div>
<div class="h">Anusotasutta</div>
<div class="q" id="p_15A4_25"> <div class="divNumber">5.</div> <div class="p">
<span class="pN">25</span>“Cattārome, bhikkhave, puggalā santo saṃvijjamānā lokasmiṃ. Katame cattāro? Anusotagāmī puggalo, paṭisotagāmī puggalo, ṭhitatto puggalo, tiṇṇo pāraṅgato thale tiṭṭhati brāhmaṇo. Katamo ca, bhikkhave, anusotagāmī puggalo? Idha, bhikkhave, ekacco puggalo kāme ca paṭisevati, pāpañca kammaṃ karoti. Ayaṃ vuccati, bhikkhave, anusotagāmī puggalo. </div>
</div>
<div class="q" id="p_15A4_26"> <div class="p">
<span class="pN">26</span>Katamo ca, bhikkhave, paṭisotagāmī puggalo? Idha, bhikkhave, ekacco puggalo kāme ca nappaṭisevati, pāpañca kammaṃ na karoti, sahāpi dukkhena sahāpi domanassena assumukhopi rudamāno paripuṇṇaṃ parisuddhaṃ brahmacariyaṃ carati. Ayaṃ vuccati, bhikkhave, paṭisotagāmī puggalo. </div>
</div>
<div class="q" id="p_15A4_27"> <div class="p">
<span class="pN">27</span>Katamo ca, bhikkhave, ṭhitatto puggalo? Idha, bhikkhave, ekacco puggalo pañcannaṃ orambhāgiyānaṃ saṃyojanānaṃ parikkhayā opapātiko hoti, tattha parinibbāyī, anāvattidhammo tasmā lokā. Ayaṃ vuccati, bhikkhave, ṭhitatto puggalo. </div>
</div>
<div class="q" id="p_15A4_28"> <div class="p">
<span class="pN">28</span>Katamo ca, bhikkhave, puggalo tiṇṇo pāraṅgato thale tiṭṭhati brāhmaṇo? Idha, bhikkhave, ekacco puggalo āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. Ayaṃ vuccati, bhikkhave, puggalo tiṇṇo pāraṅgato thale tiṭṭhati brāhmaṇo. Ime kho, bhikkhave, cattāro puggalā santo saṃvijjamānā lokasminti. </div>
</div>
<div class="q" id="p_15A4_29"> <div class="p"> <table class="singleColumn"> <tr> <td> <div class="pN">29</div> <div class="G">Ye keci kāmesu asaññatā janā,</div> </td> </tr> <tr> <td> <div class="G">Avītarāgā idha kāmabhogino;</div> </td> </tr> <tr> <td> <div class="G">Punappunaṃ jātijarūpagāmi te,</div> </td> </tr> <tr> <td> <div class="G">Taṇhādhipannā anusotagāmino.</div> </td> </tr> </table> </div>
</div>
<div class="q" id="p_15A4_30"> <div class="p"> <table class="singleColumn"> <tr> <td> <div class="pN">30</div> <div class="G">Tasmā hi dhīro idhupaṭṭhitassatī,</div> </td> </tr> <tr> <td> <div class="G">Kāme ca pāpe ca asevamāno;</div> </td> </tr> <tr> <td> <div class="G">Sahāpi dukkhena jaheyya kāme,</div> </td> </tr> <tr> <td> <div class="G">Paṭisotagāmīti tamāhu puggalaṃ.</div> </td> </tr> </table> </div>
</div>
<div class="q" id="p_15A4_31"> <div class="p"> <table class="singleColumn"> <tr> <td> <div class="pN">31</div> <div class="G">Yo ve kilesāni pahāya pañca,</div> </td> </tr> <tr> <td> <div class="G">Paripuṇṇasekho aparihānadhammo;</div> </td> </tr> <tr> <td> <div class="G">Cetovasippatto samāhitindriyo,</div> </td> </tr> <tr> <td> <div class="G">Sa ve ṭhitattoti naro pavuccati.</div> </td> </tr> </table> </div>
</div>
<div class="q" id="p_15A4_32"> <div class="p"> <table class="singleColumn"> <tr> <td> <div class="pN">32</div> <div class="G">Paroparā yassa samecca dhammā,</div> </td> </tr> <tr> <td> <div class="G">Vidhūpitā atthagatā na santi;</div> </td> </tr> <tr> <td> <div class="G">Sa ve muni vusitabrahmacariyo,</div> </td> </tr> <tr> <td> <div class="G">Lokantagū pāragatoti vuccatī”ti.</div> </td> </tr> </table> </div>
</div>
<div class="CENTER" id="p_15A4_33">
<span class="pN">33</span>Pañcamaṃ.</div>
</html>
