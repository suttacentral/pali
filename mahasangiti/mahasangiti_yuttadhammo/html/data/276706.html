<html>
<div class="i">2.4.7.10 Dutiyasahajīvinīsikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Gabbhinivagga</div>
<div class="h">Dutiyasahajīvinīsikkhāpada</div>
<div class="q" id="p_2V_3285"> <div class="divNumber">1115.</div> <div class="p">
<span class="pN">3285</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena thullanandā bhikkhunī sahajīviniṃ vuṭṭhāpetvā neva vūpakāseti na vūpakāsāpeti. Sāmiko aggahesi. </div>
</div>
<div class="q" id="p_2V_3286"> <div class="p">
<span class="pN">3286</span>Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā sahajīviniṃ vuṭṭhāpetvā neva vūpakāsessati na vūpakāsāpessati, sāmiko aggahesi. Sacāyaṃ bhikkhunī pakkantā assa, na ca sāmiko gaṇheyyā”ti…pe…  “saccaṃ kira, bhikkhave, thullanandā bhikkhunī sahajīviniṃ vuṭṭhāpetvā neva vūpakāseti na vūpakāsāpeti, sāmiko aggahesī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī sahajīviniṃ vuṭṭhāpetvā neva vūpakāsessati na vūpakāsāpessati, sāmiko aggahesi. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  </div>
</div>
<div class="q" id="p_2V_3287"> <div class="divNumber">1116.</div> <div class="p">
<span class="pN">3287</span><span class="bold">“Yā pana bhikkhunī sahajīviniṃ vuṭṭhāpetvā neva vūpakāseyya na vūpakāsāpeyya antamaso chappañcayojanānipi, pācittiyan”</span>ti. (<span class="italic">70</span>:<span class="bold">125</span>) </div>
</div>
<div class="q" id="p_2V_3288"> <div class="divNumber">1117.</div> <div class="p">
<span class="pN">3288</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṃ imasmiṃ atthe adhippetā bhikkhunīti. </div>
</div>
<div class="q" id="p_2V_3289"> <div class="p">
<span class="pN">3289</span><span class="bold">Sahajīvinī</span> nāma saddhivihārinī vuccati. <span class="bold">Vuṭṭhāpetvā</span>ti upasampādetvā. <span class="bold">Neva</span> <span class="bold">vūpakāseyyā</span>ti na sayaṃ vūpakāseyya. <span class="bold">Na vūpakāsāpeyyā</span>ti na aññaṃ āṇāpeyya. “Neva vūpakāsessāmi na vūpakāsāpessāmi antamaso chappañcayojanānipī”ti dhuraṃ nikkhittamatte āpatti pācittiyassa. </div>
</div>
<div class="q" id="p_2V_3290"> <div class="divNumber">1118.</div> <div class="p">
<span class="pN">3290</span>Anāpatti—  sati antarāye, pariyesitvā dutiyikaṃ bhikkhuniṃ na labhati, gilānāya, āpadāsu, ummattikāya, ādikammikāyāti. </div>
</div>
<div class="CENTER" id="p_2V_3291">
<span class="pN">3291</span>Dasamasikkhāpadaṃ niṭṭhitaṃ.<br> Gabbhinivaggo sattamo.</div>
</html>
