<html>
<div class="i">3.12 Dvayatānupassanāsutta</div>
<div class="h">Mahāvagga</div>
<div class="h">Dvayatānupassanāsutta</div>
<div class="q" id="p_18Sn_864"> <div class="p">
<span class="pN">864</span>Evaṃ me sutaṃ—  ekaṃ samayaṃ bhagavā sāvatthiyaṃ viharati pubbārāme migāramātupāsāde. Tena kho pana samayena bhagavā tadahuposathe pannarase puṇṇāya puṇṇamāya rattiyā bhikkhusaṃghaparivuto abbhokāse nisinno hoti. Atha kho bhagavā tuṇhībhūtaṃ tuṇhībhūtaṃ bhikkhusaṃghaṃ anuviloketvā bhikkhū āmantesi—  </div>
</div>
<div class="q" id="p_18Sn_865"> <div class="p">
<span class="pN">865</span>“‘Ye te, bhikkhave, kusalā dhammā ariyā niyyānikā sambodhagāmino, tesaṃ vo, bhikkhave, kusalānaṃ dhammānaṃ ariyānaṃ niyyānikānaṃ sambodhagāmīnaṃ kā upanisā savanāyā’ti, iti ce, bhikkhave, pucchitāro assu, te evamassu vacanīyā—  ‘yāvadeva dvayatānaṃ dhammānaṃ yathābhūtaṃ ñāṇāyā’ti. Kiñca dvayataṃ vadetha? </div>
</div>
<div class="q" id="p_18Sn_866"> <div class="p">
<span class="pN">866</span>(1) Idaṃ dukkhaṃ, ayaṃ dukkhasamudayoti ayamekānupassanā. Ayaṃ dukkhanirodho, ayaṃ dukkhanirodhagāminī paṭipadāti, ayaṃ dutiyānupassanā. Evaṃ sammā dvayatānupassino kho, bhikkhave, bhikkhuno appamattassa ātāpino pahitattassa viharato dvinnaṃ phalānaṃ aññataraṃ phalaṃ pāṭikaṅkhaṃ—  diṭṭheva dhamme aññā, sati vā upādisese anāgāmitā”ti. </div>
</div>
<div class="q" id="p_18Sn_867"> <div class="p">
<span class="pN">867</span>Idamavoca bhagavā. Idaṃ vatvāna sugato athāparaṃ etadavoca satthā—  </div>
</div>
<div class="q" id="p_18Sn_868"> <div class="divNumber">730.</div> <div class="p"> <table class="singleColumn"> <tr> <td> <div class="pN">868</div> <div class="G">“Ye dukkhaṃ nappajānanti,</div> </td> </tr> <tr> <td> <div class="G">atho dukkhassa sambhavaṃ;</div> </td> </tr> <tr> <td> <div class="G">Yattha ca sabbaso dukkhaṃ,</div> </td> </tr> <tr> <td> <div class="G">asesaṃ uparujjhati;</div> </td> </tr> <tr> <td> <div class="G">Tañca maggaṃ na jānanti,</div> </td> </tr> <tr> <td> <div class="G">dukkhūpasamagāminaṃ. (1)</div> </td> </tr> </table> </div>
</div>
<div class="q" id="p_18Sn_869"> <div class="divNumber">731.</div> <div class="p"> <table class="singleColumn"> <tr> <td> <div class="pN">869</div> <div class="G">Cetovimuttihīnā te,</div> </td> </tr> <tr> <td> <div class="G">Atho paññāvimuttiyā;</div> </td> </tr> <tr> <td> <div class="G">Abhabbā te antakiriyāya,</div> </td> </tr> <tr> <td> <div class="G">Te ve jātijarūpagā. (2)</div> </td> </tr> </table> </div>
</div>
<div class="q" id="p_18Sn_870"> <div class="divNumber">732.</div> <div class="p"> <table class="singleColumn"> <tr> <td> <div class="pN">870</div> <div class="G">Ye ca dukkhaṃ pajānanti,</div> </td> </tr> <tr> <td> <div class="G">atho dukkhassa sambhavaṃ;</div> </td> </tr> <tr> <td> <div class="G">Yattha ca sabbaso dukkhaṃ,</div> </td> </tr> <tr> <td> <div class="G">asesaṃ uparujjhati;</div> </td> </tr> <tr> <td> <div class="G">Tañca maggaṃ pajānanti,</div> </td> </tr> <tr> <td> <div class="G">dukkhūpasamagāminaṃ. (3)</div> </td> </tr> </table> </div>
</div>
<div class="q" id="p_18Sn_871"> <div class="divNumber">733.</div> <div class="p"> <table class="singleColumn"> <tr> <td> <div class="pN">871</div> <div class="G">Cetovimuttisampannā,</div> </td> </tr> <tr> <td> <div class="G">Atho paññāvimuttiyā;</div> </td> </tr> <tr> <td> <div class="G">Bhabbā te antakiriyāya,</div> </td> </tr> <tr> <td> <div class="G">Na te jātijarūpagāti. (4)</div> </td> </tr> </table> </div>
</div>
<div class="q" id="p_18Sn_872"> <div class="p">
<span class="pN">872</span>(2) ‘Siyā aññenapi pariyāyena sammā dvayatānupassanā’ti, iti ce, bhikkhave, pucchitāro assu; ‘siyā’tissu vacanīyā. Kathañca siyā? Yaṃ kiñci dukkhaṃ sambhoti sabbaṃ upadhipaccayāti, ayamekānupassanā. Upadhīnaṃ tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā…pe…  athāparaṃ etadavoca satthā—  </div>
</div>
<div class="q" id="p_18Sn_873"> <div class="divNumber">734.</div> <div class="p"> <table class="singleColumn"> <tr> <td> <div class="pN">873</div> <div class="G">“Upadhinidānā pabhavanti dukkhā,</div> </td> </tr> <tr> <td> <div class="G">Ye keci lokasmimanekarūpā;</div> </td> </tr> <tr> <td> <div class="G">Yo ve avidvā upadhiṃ karoti,</div> </td> </tr> <tr> <td> <div class="G">Punappunaṃ dukkhamupeti mando;</div> </td> </tr> <tr> <td> <div class="G">Tasmā pajānaṃ upadhiṃ na kayirā,</div> </td> </tr> <tr> <td> <div class="G">Dukkhassa jātippabhavānupassīti. (5)</div> </td> </tr> </table> </div>
</div>
<div class="q" id="p_18Sn_874"> <div class="p">
<span class="pN">874</span>(3) ‘Siyā aññenapi pariyāyena sammā dvayatānupassanā’ti, iti ce, bhikkhave, pucchitāro assu; ‘siyā’tissu vacanīyā. Kathañca siyā? Yaṃ kiñci dukkhaṃ sambhoti sabbaṃ avijjāpaccayāti, ayamekānupassanā. Avijjāya tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā…pe…  athāparaṃ etadavoca satthā—  </div>
</div>
<div class="q" id="p_18Sn_875"> <div class="divNumber">735.</div> <div class="p"> <table class="singleColumn"> <tr> <td> <div class="pN">875</div> <div class="G">“Jātimaraṇasaṃsāraṃ,</div> </td> </tr> <tr> <td> <div class="G">ye vajanti punappunaṃ;</div> </td> </tr> <tr> <td> <div class="G">Itthabhāvaññathābhāvaṃ,</div> </td> </tr> <tr> <td> <div class="G">avijjāyeva sā gati. (6)</div> </td> </tr> </table> </div>
</div>
<div class="q" id="p_18Sn_876"> <div class="divNumber">736.</div> <div class="p"> <table class="singleColumn"> <tr> <td> <div class="pN">876</div> <div class="G">Avijjā hāyaṃ mahāmoho,</div> </td> </tr> <tr> <td> <div class="G">Yenidaṃ saṃsitaṃ ciraṃ;</div> </td> </tr> <tr> <td> <div class="G">Vijjāgatā ca ye sattā,</div> </td> </tr> <tr> <td> <div class="G">Na te gacchanti punabbhavanti. (7)</div> </td> </tr> </table> </div>
</div>
<div class="q" id="p_18Sn_877"> <div class="p">
<span class="pN">877</span>(4) ‘Siyā aññenapi…pe…  kathañca siyā? Yaṃ kiñci dukkhaṃ sambhoti sabbaṃ saṅkhārapaccayāti, ayamekānupassanā. Saṅkhārānaṃ tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā…pe…  athāparaṃ etadavoca satthā—  </div>
</div>
<div class="q" id="p_18Sn_878"> <div class="divNumber">737.</div> <div class="p"> <table class="singleColumn"> <tr> <td> <div class="pN">878</div> <div class="G">“Yaṃ kiñci dukkhaṃ sambhoti,</div> </td> </tr> <tr> <td> <div class="G">sabbaṃ saṅkhārapaccayā;</div> </td> </tr> <tr> <td> <div class="G">Saṅkhārānaṃ nirodhena,</div> </td> </tr> <tr> <td> <div class="G">natthi dukkhassa sambhavo. (8)</div> </td> </tr> </table> </div>
</div>
<div class="q" id="p_18Sn_879"> <div class="divNumber">738.</div> <div class="p"> <table class="singleColumn"> <tr> <td> <div class="pN">879</div> <div class="G">Etamādīnavaṃ ñatvā,</div> </td> </tr> <tr> <td> <div class="G">dukkhaṃ saṅkhārapaccayā;</div> </td> </tr> <tr> <td> <div class="G">Sabbasaṅkhārasamathā,</div> </td> </tr> <tr> <td> <div class="G">saññānaṃ uparodhanā;</div> </td> </tr> <tr> <td> <div class="G">Evaṃ dukkhakkhayo hoti,</div> </td> </tr> <tr> <td> <div class="G">etaṃ ñatvā yathātathaṃ. (9)</div> </td> </tr> </table> </div>
</div>
<div class="q" id="p_18Sn_880"> <div class="divNumber">739.</div> <div class="p"> <table class="singleColumn"> <tr> <td> <div class="pN">880</div> <div class="G">Sammaddasā vedaguno,</div> </td> </tr> <tr> <td> <div class="G">Sammadaññāya paṇḍitā;</div> </td> </tr> <tr> <td> <div class="G">Abhibhuyya mārasaṃyogaṃ,</div> </td> </tr> <tr> <td> <div class="G">Na gacchanti punabbhavanti. (10)</div> </td> </tr> </table> </div>
</div>
<div class="q" id="p_18Sn_881"> <div class="p">
<span class="pN">881</span>(5) ‘Siyā aññenapi…pe…  kathañca siyā? Yaṃ kiñci dukkhaṃ sambhoti sabbaṃ viññāṇapaccayāti, ayamekānupassanā. Viññāṇassa tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā…pe…  athāparaṃ etadavoca satthā—  </div>
</div>
<div class="q" id="p_18Sn_882"> <div class="divNumber">740.</div> <div class="p"> <table class="singleColumn"> <tr> <td> <div class="pN">882</div> <div class="G">“Yaṃ kiñci dukkhaṃ sambhoti,</div> </td> </tr> <tr> <td> <div class="G">Sabbaṃ viññāṇapaccayā;</div> </td> </tr> <tr> <td> <div class="G">Viññāṇassa nirodhena,</div> </td> </tr> <tr> <td> <div class="G">Natthi dukkhassa sambhavo. (11)</div> </td> </tr> </table> </div>
</div>
<div class="q" id="p_18Sn_883"> <div class="divNumber">741.</div> <div class="p"> <table class="singleColumn"> <tr> <td> <div class="pN">883</div> <div class="G">Etamādīnavaṃ ñatvā,</div> </td> </tr> <tr> <td> <div class="G">Dukkhaṃ viññāṇapaccayā;</div> </td> </tr> <tr> <td> <div class="G">Viññāṇūpasamā bhikkhu,</div> </td> </tr> <tr> <td> <div class="G">Nicchāto parinibbutoti. (12)</div> </td> </tr> </table> </div>
</div>
<div class="q" id="p_18Sn_884"> <div class="p">
<span class="pN">884</span>(6) ‘Siyā aññenapi…pe…  kathañca siyā? Yaṃ kiñci dukkhaṃ sambhoti sabbaṃ phassapaccayāti, ayamekānupassanā. Phassassa tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā…pe…  athāparaṃ etadavoca satthā—  </div>
</div>
<div class="q" id="p_18Sn_885"> <div class="divNumber">742.</div> <div class="p"> <table class="singleColumn"> <tr> <td> <div class="pN">885</div> <div class="G">“Tesaṃ phassaparetānaṃ,</div> </td> </tr> <tr> <td> <div class="G">Bhavasotānusārinaṃ;</div> </td> </tr> <tr> <td> <div class="G">Kummaggapaṭipannānaṃ,</div> </td> </tr> <tr> <td> <div class="G">Ārā saṃyojanakkhayo. (13)</div> </td> </tr> </table> </div>
</div>
<div class="q" id="p_18Sn_886"> <div class="divNumber">743.</div> <div class="p"> <table class="singleColumn"> <tr> <td> <div class="pN">886</div> <div class="G">Ye ca phassaṃ pariññāya,</div> </td> </tr> <tr> <td> <div class="G">Aññāyupasame ratā;</div> </td> </tr> <tr> <td> <div class="G">Te ve phassābhisamayā,</div> </td> </tr> <tr> <td> <div class="G">Nicchātā parinibbutāti. (14)</div> </td> </tr> </table> </div>
</div>
<div class="q" id="p_18Sn_887"> <div class="p">
<span class="pN">887</span>(7) ‘Siyā aññenapi…pe…  kathañca siyā? Yaṃ kiñci dukkhaṃ sambhoti sabbaṃ vedanāpaccayāti, ayamekānupassanā. Vedanānaṃ tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā…pe…  athāparaṃ etadavoca satthā—  </div>
</div>
<div class="q" id="p_18Sn_888"> <div class="divNumber">744.</div> <div class="p"> <table class="singleColumn"> <tr> <td> <div class="pN">888</div> <div class="G">“Sukhaṃ vā yadi vā dukkhaṃ,</div> </td> </tr> <tr> <td> <div class="G">Adukkhamasukhaṃ saha;</div> </td> </tr> <tr> <td> <div class="G">Ajjhattañca bahiddhā ca,</div> </td> </tr> <tr> <td> <div class="G">Yaṃ kiñci atthi veditaṃ. (15)</div> </td> </tr> </table> </div>
</div>
<div class="q" id="p_18Sn_889"> <div class="divNumber">745.</div> <div class="p"> <table class="singleColumn"> <tr> <td> <div class="pN">889</div> <div class="G">Etaṃ dukkhanti ñatvāna,</div> </td> </tr> <tr> <td> <div class="G">Mosadhammaṃ palokinaṃ;</div> </td> </tr> <tr> <td> <div class="G">Phussa phussa vayaṃ passaṃ,</div> </td> </tr> <tr> <td> <div class="G">Evaṃ tattha vijānati;</div> </td> </tr> <tr> <td> <div class="G">Vedanānaṃ khayā bhikkhu,</div> </td> </tr> <tr> <td> <div class="G">Nicchāto parinibbutoti. (16)</div> </td> </tr> </table> </div>
</div>
<div class="q" id="p_18Sn_890"> <div class="p">
<span class="pN">890</span>(8) ‘Siyā aññenapi…pe…  kathañca siyā? Yaṃ kiñci dukkhaṃ sambhoti sabbaṃ taṇhāpaccayāti, ayamekānupassanā. Taṇhāya tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā…pe…  athāparaṃ etadavoca satthā—  </div>
</div>
<div class="q" id="p_18Sn_891"> <div class="divNumber">746.</div> <div class="p"> <table class="singleColumn"> <tr> <td> <div class="pN">891</div> <div class="G">“Taṇhādutiyo puriso,</div> </td> </tr> <tr> <td> <div class="G">Dīghamaddhāna saṃsaraṃ;</div> </td> </tr> <tr> <td> <div class="G">Itthabhāvaññathābhāvaṃ,</div> </td> </tr> <tr> <td> <div class="G">Saṃsāraṃ nātivattati. (17)</div> </td> </tr> </table> </div>
</div>
<div class="q" id="p_18Sn_892"> <div class="divNumber">747.</div> <div class="p"> <table class="singleColumn"> <tr> <td> <div class="pN">892</div> <div class="G">Etamādīnavaṃ ñatvā,</div> </td> </tr> <tr> <td> <div class="G">Taṇhaṃ dukkhassa sambhavaṃ;</div> </td> </tr> <tr> <td> <div class="G">Vītataṇho anādāno,</div> </td> </tr> <tr> <td> <div class="G">Sato bhikkhu paribbajeti. (18)</div> </td> </tr> </table> </div>
</div>
<div class="q" id="p_18Sn_893"> <div class="p">
<span class="pN">893</span>(9) ‘Siyā aññenapi…pe…  kathañca siyā? Yaṃ kiñci dukkhaṃ sambhoti sabbaṃ upādānapaccayāti, ayamekānupassanā. Upādānānaṃ tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā…pe…  athāparaṃ etadavoca satthā—  </div>
</div>
<div class="q" id="p_18Sn_894"> <div class="divNumber">748.</div> <div class="p"> <table class="singleColumn"> <tr> <td> <div class="pN">894</div> <div class="G">“Upādānapaccayā bhavo,</div> </td> </tr> <tr> <td> <div class="G">Bhūto dukkhaṃ nigacchati;</div> </td> </tr> <tr> <td> <div class="G">Jātassa maraṇaṃ hoti,</div> </td> </tr> <tr> <td> <div class="G">Eso dukkhassa sambhavo. (19)</div> </td> </tr> </table> </div>
</div>
<div class="q" id="p_18Sn_895"> <div class="divNumber">749.</div> <div class="p"> <table class="singleColumn"> <tr> <td> <div class="pN">895</div> <div class="G">Tasmā upādānakkhayā,</div> </td> </tr> <tr> <td> <div class="G">Sammadaññāya paṇḍitā;</div> </td> </tr> <tr> <td> <div class="G">Jātikkhayaṃ abhiññāya,</div> </td> </tr> <tr> <td> <div class="G">Na gacchanti punabbhavanti. (20)</div> </td> </tr> </table> </div>
</div>
<div class="q" id="p_18Sn_896"> <div class="p">
<span class="pN">896</span>(10) ‘Siyā aññenapi…pe…  kathañca siyā? Yaṃ kiñci dukkhaṃ sambhoti sabbaṃ ārambhapaccayāti, ayamekānupassanā. Ārambhānaṃ tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā…pe…  athāparaṃ etadavoca satthā—  </div>
</div>
<div class="q" id="p_18Sn_897"> <div class="divNumber">750.</div> <div class="p"> <table class="singleColumn"> <tr> <td> <div class="pN">897</div> <div class="G">“Yaṃ kiñci dukkhaṃ sambhoti,</div> </td> </tr> <tr> <td> <div class="G">Sabbaṃ ārambhapaccayā;</div> </td> </tr> <tr> <td> <div class="G">Ārambhānaṃ nirodhena,</div> </td> </tr> <tr> <td> <div class="G">Natthi dukkhassa sambhavo. (21)</div> </td> </tr> </table> </div>
</div>
<div class="q" id="p_18Sn_898"> <div class="divNumber">751.</div> <div class="p"> <table class="singleColumn"> <tr> <td> <div class="pN">898</div> <div class="G">Etamādīnavaṃ ñatvā,</div> </td> </tr> <tr> <td> <div class="G">Dukkhaṃ ārambhapaccayā;</div> </td> </tr> <tr> <td> <div class="G">Sabbārambhaṃ paṭinissajja,</div> </td> </tr> <tr> <td> <div class="G">Anārambhe vimuttino. (22)</div> </td> </tr> </table> </div>
</div>
<div class="q" id="p_18Sn_899"> <div class="divNumber">752.</div> <div class="p"> <table class="singleColumn"> <tr> <td> <div class="pN">899</div> <div class="G">Ucchinnabhavataṇhassa,</div> </td> </tr> <tr> <td> <div class="G">Santacittassa bhikkhuno;</div> </td> </tr> <tr> <td> <div class="G">Vikkhīṇo jātisaṃsāro,</div> </td> </tr> <tr> <td> <div class="G">Natthi tassa punabbhavoti. (23)</div> </td> </tr> </table> </div>
</div>
<div class="q" id="p_18Sn_900"> <div class="p">
<span class="pN">900</span>(11) ‘Siyā aññenapi…pe…  kathañca siyā? Yaṃ kiñci dukkhaṃ sambhoti sabbaṃ āhārapaccayāti, ayamekānupassanā. Āhārānaṃ tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā…pe…  athāparaṃ etadavoca satthā—  </div>
</div>
<div class="q" id="p_18Sn_901"> <div class="divNumber">753.</div> <div class="p"> <table class="singleColumn"> <tr> <td> <div class="pN">901</div> <div class="G">“Yaṃ kiñci dukkhaṃ sambhoti,</div> </td> </tr> <tr> <td> <div class="G">Sabbaṃ āhārapaccayā;</div> </td> </tr> <tr> <td> <div class="G">Āhārānaṃ nirodhena,</div> </td> </tr> <tr> <td> <div class="G">Natthi dukkhassa sambhavo. (24)</div> </td> </tr> </table> </div>
</div>
<div class="q" id="p_18Sn_902"> <div class="divNumber">754.</div> <div class="p"> <table class="singleColumn"> <tr> <td> <div class="pN">902</div> <div class="G">Etamādīnavaṃ ñatvā,</div> </td> </tr> <tr> <td> <div class="G">Dukkhaṃ āhārapaccayā;</div> </td> </tr> <tr> <td> <div class="G">Sabbāhāraṃ pariññāya,</div> </td> </tr> <tr> <td> <div class="G">Sabbāhāramanissito. (25)</div> </td> </tr> </table> </div>
</div>
<div class="q" id="p_18Sn_903"> <div class="divNumber">755.</div> <div class="p"> <table class="singleColumn"> <tr> <td> <div class="pN">903</div> <div class="G">Ārogyaṃ sammadaññāya,</div> </td> </tr> <tr> <td> <div class="G">Āsavānaṃ parikkhayā;</div> </td> </tr> <tr> <td> <div class="G">Saṅkhāya sevī dhammaṭṭho,</div> </td> </tr> <tr> <td> <div class="G">Saṅkhyaṃ nopeti vedagūti. (26)</div> </td> </tr> </table> </div>
</div>
<div class="q" id="p_18Sn_904"> <div class="p">
<span class="pN">904</span>(12) ‘Siyā aññenapi…pe…  kathañca siyā? Yaṃ kiñci dukkhaṃ sambhoti sabbaṃ iñjitapaccayāti, ayamekānupassanā. Iñjitānaṃ tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā…pe…  athāparaṃ etadavoca satthā—  </div>
</div>
<div class="q" id="p_18Sn_905"> <div class="divNumber">756.</div> <div class="p"> <table class="singleColumn"> <tr> <td> <div class="pN">905</div> <div class="G">“Yaṃ kiñci dukkhaṃ sambhoti,</div> </td> </tr> <tr> <td> <div class="G">Sabbaṃ iñjitapaccayā;</div> </td> </tr> <tr> <td> <div class="G">Iñjitānaṃ nirodhena,</div> </td> </tr> <tr> <td> <div class="G">Natthi dukkhassa sambhavo. (27)</div> </td> </tr> </table> </div>
</div>
<div class="q" id="p_18Sn_906"> <div class="divNumber">757.</div> <div class="p"> <table class="singleColumn"> <tr> <td> <div class="pN">906</div> <div class="G">Etamādīnavaṃ ñatvā,</div> </td> </tr> <tr> <td> <div class="G">Dukkhaṃ iñjitapaccayā;</div> </td> </tr> <tr> <td> <div class="G">Tasmā hi ejaṃ vossajja,</div> </td> </tr> <tr> <td> <div class="G">Saṅkhāre uparundhiya;</div> </td> </tr> <tr> <td> <div class="G">Anejo anupādāno,</div> </td> </tr> <tr> <td> <div class="G">Sato bhikkhu paribbajeti. (28)</div> </td> </tr> </table> </div>
</div>
<div class="q" id="p_18Sn_907"> <div class="p">
<span class="pN">907</span>(13) ‘Siyā aññenapi…pe…  kathañca siyā? Nissitassa calitaṃ hotīti, ayamekānupassanā. Anissito na calatīti, ayaṃ dutiyānupassanā. Evaṃ sammā…pe…  athāparaṃ etadavoca satthā—  </div>
</div>
<div class="q" id="p_18Sn_908"> <div class="divNumber">758.</div> <div class="p"> <table class="singleColumn"> <tr> <td> <div class="pN">908</div> <div class="G">“Anissito na calati,</div> </td> </tr> <tr> <td> <div class="G">Nissito ca upādiyaṃ;</div> </td> </tr> <tr> <td> <div class="G">Itthabhāvaññathābhāvaṃ,</div> </td> </tr> <tr> <td> <div class="G">Saṃsāraṃ nātivattati. (29)</div> </td> </tr> </table> </div>
</div>
<div class="q" id="p_18Sn_909"> <div class="divNumber">759.</div> <div class="p"> <table class="singleColumn"> <tr> <td> <div class="pN">909</div> <div class="G">Etamādīnavaṃ ñatvā,</div> </td> </tr> <tr> <td> <div class="G">Nissayesu mahabbhayaṃ;</div> </td> </tr> <tr> <td> <div class="G">Anissito anupādāno,</div> </td> </tr> <tr> <td> <div class="G">Sato bhikkhu paribbajeti. (30)</div> </td> </tr> </table> </div>
</div>
<div class="q" id="p_18Sn_910"> <div class="p">
<span class="pN">910</span>(14) ‘Siyā aññenapi…pe…  kathañca siyā? Rūpehi, bhikkhave, arūpā santatarāti, ayamekānupassanā. Arūpehi nirodho santataroti, ayaṃ dutiyānupassanā. Evaṃ sammā…pe…  athāparaṃ etadavoca satthā—  </div>
</div>
<div class="q" id="p_18Sn_911"> <div class="divNumber">760.</div> <div class="p"> <table class="singleColumn"> <tr> <td> <div class="pN">911</div> <div class="G">“Ye ca rūpūpagā sattā,</div> </td> </tr> <tr> <td> <div class="G">Ye ca arūpaṭṭhāyino;</div> </td> </tr> <tr> <td> <div class="G">Nirodhaṃ appajānantā,</div> </td> </tr> <tr> <td> <div class="G">Āgantāro punabbhavaṃ. (31)</div> </td> </tr> </table> </div>
</div>
<div class="q" id="p_18Sn_912"> <div class="divNumber">761.</div> <div class="p"> <table class="singleColumn"> <tr> <td> <div class="pN">912</div> <div class="G">Ye ca rūpe pariññāya,</div> </td> </tr> <tr> <td> <div class="G">Arūpesu asaṇṭhitā;</div> </td> </tr> <tr> <td> <div class="G">Nirodhe ye vimuccanti,</div> </td> </tr> <tr> <td> <div class="G">Te janā maccuhāyinoti. (32)</div> </td> </tr> </table> </div>
</div>
<div class="q" id="p_18Sn_913"> <div class="p">
<span class="pN">913</span>(15) ‘Siyā aññenapi…pe…  kathañca siyā? Yaṃ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya idaṃ saccanti upanijjhāyitaṃ tadamariyānaṃ etaṃ musāti yathābhūtaṃ sammappaññāya sudiṭṭhaṃ, ayamekānupassanā. Yaṃ, bhikkhave, sadevakassa…pe…  sadevamanussāya idaṃ musāti upanijjhāyitaṃ, tadamariyānaṃ etaṃ saccanti yathābhūtaṃ sammappaññāya sudiṭṭhaṃ, ayaṃ dutiyānupassanā. Evaṃ sammā…pe…  athāparaṃ etadavoca satthā—  </div>
</div>
<div class="q" id="p_18Sn_914"> <div class="divNumber">762.</div> <div class="p"> <table class="singleColumn"> <tr> <td> <div class="pN">914</div> <div class="G">“Anattani attamāniṃ,</div> </td> </tr> <tr> <td> <div class="G">Passa lokaṃ sadevakaṃ;</div> </td> </tr> <tr> <td> <div class="G">Niviṭṭhaṃ nāmarūpasmiṃ,</div> </td> </tr> <tr> <td> <div class="G">Idaṃ saccanti maññati. (33)</div> </td> </tr> </table> </div>
</div>
<div class="q" id="p_18Sn_915"> <div class="divNumber">763.</div> <div class="p"> <table class="singleColumn"> <tr> <td> <div class="pN">915</div> <div class="G">Yena yena hi maññanti,</div> </td> </tr> <tr> <td> <div class="G">Tato taṃ hoti aññathā;</div> </td> </tr> <tr> <td> <div class="G">Tañhi tassa musā hoti,</div> </td> </tr> <tr> <td> <div class="G">Mosadhammañhi ittaraṃ. (34)</div> </td> </tr> </table> </div>
</div>
<div class="q" id="p_18Sn_916"> <div class="divNumber">764.</div> <div class="p"> <table class="singleColumn"> <tr> <td> <div class="pN">916</div> <div class="G">Amosadhammaṃ nibbānaṃ,</div> </td> </tr> <tr> <td> <div class="G">Tadariyā saccato vidū;</div> </td> </tr> <tr> <td> <div class="G">Te ve saccābhisamayā,</div> </td> </tr> <tr> <td> <div class="G">Nicchātā parinibbutāti. (35)</div> </td> </tr> </table> </div>
</div>
<div class="q" id="p_18Sn_917"> <div class="p">
<span class="pN">917</span>(16) ‘Siyā aññenapi pariyāyena sammā dvayatānupassanā’ti, iti ce, bhikkhave, pucchitāro assu; ‘siyā’tissu vacanīyā. Kathañca siyā? Yaṃ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya idaṃ sukhanti upanijjhāyitaṃ, tadamariyānaṃ etaṃ dukkhanti yathābhūtaṃ sammappaññāya sudiṭṭhaṃ, ayamekānupassanā. Yaṃ, bhikkhave, sadevakassa…pe…  sadevamanussāya idaṃ dukkhanti upanijjhāyitaṃ tadamariyānaṃ etaṃ sukhanti yathābhūtaṃ sammappaññāya sudiṭṭhaṃ, ayaṃ dutiyānupassanā. Evaṃ sammā dvayatānupassino kho, bhikkhave, bhikkhuno appamattassa ātāpino pahitattassa viharato dvinnaṃ phalānaṃ aññataraṃ phalaṃ pāṭikaṅkhaṃ—  diṭṭheva dhamme aññā, sati vā upādisese anāgāmitāti. Idamavoca bhagavā. Idaṃ vatvāna sugato athāparaṃ etadavoca satthā—  </div>
</div>
<div class="q" id="p_18Sn_918"> <div class="divNumber">765.</div> <div class="p"> <table class="singleColumn"> <tr> <td> <div class="pN">918</div> <div class="G">“Rūpā saddā rasā gandhā,</div> </td> </tr> <tr> <td> <div class="G">Phassā dhammā ca kevalā;</div> </td> </tr> <tr> <td> <div class="G">Iṭṭhā kantā manāpā ca,</div> </td> </tr> <tr> <td> <div class="G">Yāvatatthīti vuccati. (36)</div> </td> </tr> </table> </div>
</div>
<div class="q" id="p_18Sn_919"> <div class="divNumber">766.</div> <div class="p"> <table class="singleColumn"> <tr> <td> <div class="pN">919</div> <div class="G">Sadevakassa lokassa,</div> </td> </tr> <tr> <td> <div class="G">Ete vo sukhasammatā;</div> </td> </tr> <tr> <td> <div class="G">Yattha cete nirujjhanti,</div> </td> </tr> <tr> <td> <div class="G">Taṃ nesaṃ dukkhasammataṃ. (37)</div> </td> </tr> </table> </div>
</div>
<div class="q" id="p_18Sn_920"> <div class="divNumber">767.</div> <div class="p"> <table class="singleColumn"> <tr> <td> <div class="pN">920</div> <div class="G">Sukhanti diṭṭhamariyehi,</div> </td> </tr> <tr> <td> <div class="G">Sakkāyassuparodhanaṃ;</div> </td> </tr> <tr> <td> <div class="G">Paccanīkamidaṃ hoti,</div> </td> </tr> <tr> <td> <div class="G">Sabbalokena passataṃ. (38)</div> </td> </tr> </table> </div>
</div>
<div class="q" id="p_18Sn_921"> <div class="divNumber">768.</div> <div class="p"> <table class="singleColumn"> <tr> <td> <div class="pN">921</div> <div class="G">Yaṃ pare sukhato āhu,</div> </td> </tr> <tr> <td> <div class="G">Tadariyā āhu dukkhato;</div> </td> </tr> <tr> <td> <div class="G">Yaṃ pare dukkhato āhu,</div> </td> </tr> <tr> <td> <div class="G">Tadariyā sukhato vidū. (39)</div> </td> </tr> </table> </div>
</div>
<div class="q" id="p_18Sn_922"> <div class="divNumber">769.</div> <div class="p"> <table class="singleColumn"> <tr> <td> <div class="pN">922</div> <div class="G">Passa dhammaṃ durājānaṃ,</div> </td> </tr> <tr> <td> <div class="G">Sampamūḷhetthaviddasu;</div> </td> </tr> <tr> <td> <div class="G">Nivutānaṃ tamo hoti,</div> </td> </tr> <tr> <td> <div class="G">Andhakāro apassataṃ. (40)</div> </td> </tr> </table> </div>
</div>
<div class="q" id="p_18Sn_923"> <div class="divNumber">770.</div> <div class="p"> <table class="singleColumn"> <tr> <td> <div class="pN">923</div> <div class="G">Satañca vivaṭaṃ hoti,</div> </td> </tr> <tr> <td> <div class="G">Āloko passatāmiva;</div> </td> </tr> <tr> <td> <div class="G">Santike na vijānanti,</div> </td> </tr> <tr> <td> <div class="G">Magā dhammassa kovidā. (41)</div> </td> </tr> </table> </div>
</div>
<div class="q" id="p_18Sn_924"> <div class="divNumber">771.</div> <div class="p"> <table class="singleColumn"> <tr> <td> <div class="pN">924</div> <div class="G">Bhavarāgaparetehi,</div> </td> </tr> <tr> <td> <div class="G">Bhavasotānusāribhi;</div> </td> </tr> <tr> <td> <div class="G">Māradheyyānupannehi,</div> </td> </tr> <tr> <td> <div class="G">Nāyaṃ dhammo susambudho. (42)</div> </td> </tr> </table> </div>
</div>
<div class="q" id="p_18Sn_925"> <div class="divNumber">772.</div> <div class="p"> <table class="singleColumn"> <tr> <td> <div class="pN">925</div> <div class="G">Ko nu aññatra mariyehi,</div> </td> </tr> <tr> <td> <div class="G">Padaṃ sambuddhumarahati;</div> </td> </tr> <tr> <td> <div class="G">Yaṃ padaṃ sammadaññāya,</div> </td> </tr> <tr> <td> <div class="G">Parinibbanti anāsavā”ti. (43)</div> </td> </tr> </table> </div>
</div>
<div class="q" id="p_18Sn_926"> <div class="p">
<span class="pN">926</span>Idamavoca bhagavā. Attamanā te bhikkhū bhagavato bhāsitaṃ abhinandunti. Imasmiñca pana veyyākaraṇasmiṃ bhaññamāne saṭṭhimattānaṃ bhikkhūnaṃ anupādāya āsavehi cittāni vimucciṃsūti. </div>
</div>
<div class="CENTER" id="p_18Sn_927">
<span class="pN">927</span>Dvayatānupassanāsuttaṃ dvādasamaṃ.</div>
<div class="SUMMARY" id="p_18Sn_928">
<span class="pN">928</span><span class="firstLetter">T</span>assuddānaṃ</div>
<div class="q" id="p_18Sn_929"> <div class="p"> <table class="singleColumn"> <tr> <td> <div class="pN">929</div> <div class="G">Saccaṃ upadhi avijjā ca,</div> </td> </tr> <tr> <td> <div class="G">saṅkhāre viññāṇapañcamaṃ;</div> </td> </tr> <tr> <td> <div class="G">Phassavedaniyā taṇhā,</div> </td> </tr> <tr> <td> <div class="G">upādānārambhaāhārā;</div> </td> </tr> <tr> <td> <div class="G">Iñjitaṃ calitaṃ rūpaṃ,</div> </td> </tr> <tr> <td> <div class="G">saccaṃ dukkhena soḷasāti.</div> </td> </tr> </table> </div>
</div>
<div class="ENDH3" id="p_18Sn_930">
<span class="pN">930</span>Mahāvaggo tatiyo.</div>
<div class="SUMMARY" id="p_18Sn_931">
<span class="pN">931</span><span class="firstLetter">T</span>assuddānaṃ</div>
<div class="q" id="p_18Sn_932"> <div class="p"> <table class="singleColumn"> <tr> <td> <div class="pN">932</div> <div class="G">Pabbajjā ca padhānañca,</div> </td> </tr> <tr> <td> <div class="G">subhāsitañca sundari;</div> </td> </tr> <tr> <td> <div class="G">Māghasuttaṃ sabhiyo ca,</div> </td> </tr> <tr> <td> <div class="G">selo sallañca vuccati.</div> </td> </tr> </table> </div>
</div>
<div class="q" id="p_18Sn_933"> <div class="p"> <table class="singleColumn"> <tr> <td> <div class="pN">933</div> <div class="G">Vāseṭṭho cāpi kokāli,</div> </td> </tr> <tr> <td> <div class="G">Nālako dvayatānupassanā;</div> </td> </tr> <tr> <td> <div class="G">Dvādasetāni suttāni,</div> </td> </tr> <tr> <td> <div class="G">Mahāvaggoti vuccatīti.</div> </td> </tr> </table> </div>
</div>
</html>
