<html>
<div class="i">2.4.3.4 Saṅghāṭicārasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Naggavagga</div>
<div class="h">Saṅghāṭicārasikkhāpada</div>
<div class="q" id="p_2V_2815"> <div class="divNumber">897.</div> <div class="p">
<span class="pN">2815</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhikkhuniyo bhikkhunīnaṃ hatthe cīvaraṃ nikkhipitvā santaruttarena janapadacārikaṃ pakkamanti. Tāni cīvarāni ciraṃ nikkhittāni kaṇṇakitāni honti. Tāni bhikkhuniyo otāpenti. Bhikkhuniyo tā bhikkhuniyo etadavocuṃ—  “kassimāni, ayye, cīvarāni kaṇṇakitānī”ti? </div>
</div>
<div class="q" id="p_2V_2816"> <div class="p">
<span class="pN">2816</span>Atha kho tā bhikkhuniyo bhikkhunīnaṃ etamatthaṃ ārocesuṃ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhuniyo bhikkhunīnaṃ hatthe cīvaraṃ nikkhipitvā santaruttarena janapadacārikaṃ pakkamissantī”ti…pe…  “saccaṃ kira, bhikkhave, bhikkhuniyo bhikkhunīnaṃ hatthe cīvaraṃ nikkhipitvā santaruttarena janapadacārikaṃ pakkamantī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhuniyo bhikkhunīnaṃ hatthe cīvaraṃ nikkhipitvā santaruttarena janapadacārikaṃ pakkamissanti. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  </div>
</div>
<div class="q" id="p_2V_2817"> <div class="divNumber">898.</div> <div class="p">
<span class="pN">2817</span><span class="bold">“Yā pana bhikkhunī pañcāhikaṃ saṅghāṭicāraṃ atikkāmeyya, pācittiyan”</span>ti. (<span class="italic">24</span>:<span class="bold">79</span>) </div>
</div>
<div class="q" id="p_2V_2818"> <div class="divNumber">899.</div> <div class="p">
<span class="pN">2818</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṃ imasmiṃ atthe adhippetā bhikkhunīti. </div>
</div>
<div class="q" id="p_2V_2819"> <div class="p">
<span class="pN">2819</span><span class="bold">Pañcāhikaṃ saṅghāṭicāraṃ atikkāmeyyā</span>ti pañcamaṃ divasaṃ pañca cīvarāni neva nivāseti na pārupati na otāpeti, pañcamaṃ divasaṃ atikkāmeti, āpatti pācittiyassa. </div>
</div>
<div class="q" id="p_2V_2820"> <div class="divNumber">900.</div> <div class="p">
<span class="pN">2820</span>Pañcāhātikkante atikkantasaññā, āpatti pācittiyassa. Pañcāhātikkante vematikā, āpatti pācittiyassa. Pañcāhātikkante anatikkantasaññā, āpatti pācittiyassa. </div>
</div>
<div class="q" id="p_2V_2821"> <div class="p">
<span class="pN">2821</span>Pañcāhānatikkante atikkantasaññā, āpatti dukkaṭassa. Pañcāhānatikkante vematikā, āpatti dukkaṭassa. Pañcāhānatikkante anatikkantasaññā, anāpatti. </div>
</div>
<div class="q" id="p_2V_2822"> <div class="divNumber">901.</div> <div class="p">
<span class="pN">2822</span>Anāpatti—  pañcamaṃ divasaṃ pañca cīvarāni nivāseti vā pārupati vā otāpeti vā, gilānāya, āpadāsu, ummattikāya, ādikammikāyāti. </div>
</div>
<div class="CENTER" id="p_2V_2823">
<span class="pN">2823</span>Catutthasikkhāpadaṃ niṭṭhitaṃ.</div>
</html>
