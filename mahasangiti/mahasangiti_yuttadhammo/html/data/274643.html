<html>
<div class="i">2.5.2 Cakkavattisutta</div>
<div class="h">Bojjhaṅgasaṃyutta</div>
<div class="h">Cakkavattivagga</div>
<div class="h">Cakkavattisutta</div>
<div class="q" id="p_14S5_533"> <div class="divNumber">223.</div> <div class="p">
<span class="pN">533</span>“Rañño, bhikkhave, cakkavattissa pātubhāvā sattannaṃ ratanānaṃ pātubhāvo hoti. Katamesaṃ sattannaṃ? Cakkaratanassa pātubhāvo hoti, hatthiratanassa pātubhāvo hoti, assaratanassa pātubhāvo hoti, maṇiratanassa pātubhāvo hoti, itthiratanassa pātubhāvo hoti, gahapatiratanassa pātubhāvo hoti, pariṇāyakaratanassa pātubhāvo hoti. Rañño, bhikkhave, cakkavattissa pātubhāvā imesaṃ sattannaṃ ratanānaṃ pātubhāvo hoti. </div>
</div>
<div class="q" id="p_14S5_534"> <div class="p">
<span class="pN">534</span>Tathāgatassa, bhikkhave, pātubhāvā arahato sammāsambuddhassa sattannaṃ bojjhaṅgaratanānaṃ pātubhāvo hoti. Katamesaṃ sattannaṃ? Satisambojjhaṅgassa ratanassa pātubhāvo hoti…pe…  upekkhāsambojjhaṅgassa ratanassa pātubhāvo hoti. Tathāgatassa, bhikkhave, pātubhāvā arahato sammāsambuddhassa imesaṃ sattannaṃ bojjhaṅgaratanānaṃ pātubhāvo hotī”ti. </div>
</div>
<div class="CENTER" id="p_14S5_535">
<span class="pN">535</span>Dutiyaṃ.</div>
</html>
