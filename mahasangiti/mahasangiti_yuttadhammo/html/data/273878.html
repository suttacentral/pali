<html>
<div class="i">11.2.8 Gahaṭṭhavandanāsutta</div>
<div class="h">Sakkasaṃyutta</div>
<div class="h">Dutiyavagga</div>
<div class="h">Gahaṭṭhavandanāsutta</div>
<div class="q" id="p_12S1_1657"> <div class="divNumber">264.</div> <div class="p">
<span class="pN">1657</span>Sāvatthiyaṃ. Tatra…pe…  etadavoca—  “bhūtapubbaṃ, bhikkhave, sakko devānamindo mātaliṃ saṅgāhakaṃ āmantesi—  ‘yojehi, samma mātali, sahassayuttaṃ ājaññarathaṃ. Uyyānabhūmiṃ gacchāma subhūmiṃ dassanāyā’ti. ‘Evaṃ, bhaddantavā’ti kho, bhikkhave, mātali saṅgāhako sakkassa devānamindassa paṭissutvā sahassayuttaṃ ājaññarathaṃ yojetvā sakkassa devānamindassa paṭivedesi—  ‘yutto kho te, mārisa, sahassayutto ājaññaratho. Yassadāni kālaṃ maññasī’ti. Atha kho, bhikkhave, sakko devānamindo vejayantapāsādā orohanto añjaliṃ katvā sudaṃ puthuddisā namassati. Atha kho, bhikkhave, mātali saṅgāhako sakkaṃ devānamindaṃ gāthāya ajjhabhāsi—  </div>
</div>
<div class="q" id="p_12S1_1658"> <div class="p"> <table class="singleColumn"> <tr> <td> <div class="pN">1658</div> <div class="G">‘Taṃ namassanti tevijjā,</div> </td> </tr> <tr> <td> <div class="G">sabbe bhummā ca khattiyā;</div> </td> </tr> <tr> <td> <div class="G">Cattāro ca mahārājā,</div> </td> </tr> <tr> <td> <div class="G">tidasā ca yasassino;</div> </td> </tr> <tr> <td> <div class="G">Atha ko nāma so yakkho,</div> </td> </tr> <tr> <td> <div class="G">yaṃ tvaṃ sakka namassasī’ti.</div> </td> </tr> </table> </div>
</div>
<div class="q" id="p_12S1_1659"> <div class="p"> <table class="singleColumn"> <tr> <td> <div class="pN">1659</div> <div class="G">‘Maṃ namassanti tevijjā,</div> </td> </tr> <tr> <td> <div class="G">sabbe bhummā ca khattiyā;</div> </td> </tr> <tr> <td> <div class="G">Cattāro ca mahārājā,</div> </td> </tr> <tr> <td> <div class="G">tidasā ca yasassino.</div> </td> </tr> </table> </div>
</div>
<div class="q" id="p_12S1_1660"> <div class="p"> <table class="singleColumn"> <tr> <td> <div class="pN">1660</div> <div class="G">Ahañca sīlasampanne,</div> </td> </tr> <tr> <td> <div class="G">cirarattasamāhite;</div> </td> </tr> <tr> <td> <div class="G">Sammāpabbajite vande,</div> </td> </tr> <tr> <td> <div class="G">brahmacariyaparāyane.</div> </td> </tr> </table> </div>
</div>
<div class="q" id="p_12S1_1661"> <div class="p"> <table class="singleColumn"> <tr> <td> <div class="pN">1661</div> <div class="G">Ye gahaṭṭhā puññakarā,</div> </td> </tr> <tr> <td> <div class="G">sīlavanto upāsakā;</div> </td> </tr> <tr> <td> <div class="G">Dhammena dāraṃ posenti,</div> </td> </tr> <tr> <td> <div class="G">te namassāmi mātalī’ti.</div> </td> </tr> </table> </div>
</div>
<div class="q" id="p_12S1_1662"> <div class="p"> <table class="singleColumn"> <tr> <td> <div class="pN">1662</div> <div class="G">‘Seṭṭhā hi kira lokasmiṃ,</div> </td> </tr> <tr> <td> <div class="G">ye tvaṃ sakka namassasi;</div> </td> </tr> <tr> <td> <div class="G">Ahampi te namassāmi,</div> </td> </tr> <tr> <td> <div class="G">ye namassasi vāsavā’ti.</div> </td> </tr> </table> </div>
</div>
<div class="q" id="p_12S1_1663"> <div class="p"> <table class="singleColumn"> <tr> <td> <div class="pN">1663</div> <div class="G">Idaṃ vatvāna maghavā,</div> </td> </tr> <tr> <td> <div class="G">devarājā sujampati;</div> </td> </tr> <tr> <td> <div class="G">Puthuddisā namassitvā,</div> </td> </tr> <tr> <td> <div class="G">pamukho rathamāruhī”ti.</div> </td> </tr> </table> </div>
</div>
</html>
