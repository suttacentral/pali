<html>
<div class="i">1.1.1.24 Saccikaṭṭhasabhāgānuyoga</div>
<div class="h">Mahāpaṇṇāsaka</div>
<div class="h">Paṭhamavagga</div>
<div class="h">Puggalakathā</div>
<div class="h">Saccikaṭṭhasabhāgānuyoga</div>
<div class="q" id="p_32Kv_340"> <div class="divNumber">208.</div> <div class="p">
<span class="pN">340</span>๐ Puggalo upalabbhati saccikaṭṭhaparamatthenāti? Āmantā. Puggalo saṅkhatoti? Na hevaṃ vattabbe…pe…  puggalo asaṅkhatoti? Na hevaṃ vattabbe…pe…  puggalo neva saṅkhato nāsaṅkhatoti? Na hevaṃ vattabbe. </div>
</div>
<div class="q" id="p_32Kv_341"> <div class="divNumber">209.</div> <div class="p">
<span class="pN">341</span>๐ Puggalo neva saṅkhato nāsaṅkhatoti? Āmantā. Saṅkhatañca asaṅkhatañca ṭhapetvā atthaññā tatiyā koṭīti? Na hevaṃ vattabbe…pe… . </div>
</div>
<div class="q" id="p_32Kv_342"> <div class="divNumber">210.</div> <div class="p">
<span class="pN">342</span>๐ Saṅkhatañca asaṅkhatañca ṭhapetvā atthaññā tatiyā koṭīti? Āmantā. Nanu vuttaṃ bhagavatā—  “dvemā, bhikkhave, dhātuyo. Katamā dve? Saṅkhatā ca dhātu asaṅkhatā ca dhātu. Imā kho, bhikkhave, dve dhātuyo”ti. Attheva suttantoti? Āmantā. Tena hi na vattabbaṃ—  “saṅkhatañca asaṅkhatañca ṭhapetvā atthaññā tatiyā koṭī”ti. </div>
</div>
<div class="q" id="p_32Kv_343"> <div class="divNumber">211.</div> <div class="p">
<span class="pN">343</span>๐ Puggalo neva saṅkhato nāsaṅkhatoti? Āmantā. Aññaṃ saṅkhataṃ, aññaṃ asaṅkhataṃ, añño puggaloti? Na hevaṃ vattabbe…pe… . </div>
</div>
<div class="q" id="p_32Kv_344"> <div class="divNumber">212.</div> <div class="p">
<span class="pN">344</span>๐ Khandhā saṅkhatā, nibbānaṃ asaṅkhataṃ, puggalo neva saṅkhato nāsaṅkhatoti? Āmantā. Aññe khandhā, aññaṃ nibbānaṃ, añño puggaloti? Na hevaṃ vattabbe…pe… . </div>
</div>
<div class="q" id="p_32Kv_345"> <div class="divNumber">213.</div> <div class="p">
<span class="pN">345</span>๐ Rūpaṃ saṅkhataṃ, nibbānaṃ asaṅkhataṃ, puggalo neva saṅkhato nāsaṅkhatoti? Āmantā. Aññaṃ rūpaṃ, aññaṃ nibbānaṃ, añño puggaloti? Na hevaṃ vattabbe. Vedanā…  saññā…  saṅkhārā…  viññāṇaṃ saṅkhataṃ, nibbānaṃ asaṅkhataṃ, puggalo neva saṅkhato nāsaṅkhatoti? Āmantā. Aññaṃ viññāṇaṃ, aññaṃ nibbānaṃ, añño puggaloti? Na hevaṃ vattabbe…pe… . </div>
</div>
<div class="q" id="p_32Kv_346"> <div class="divNumber">214.</div> <div class="p">
<span class="pN">346</span>๐ Puggalassa uppādo paññāyati, vayo paññāyati, ṭhitassa aññathattaṃ paññāyatīti? Āmantā. Puggalo saṅkhatoti? Na hevaṃ vattabbe…pe…  vuttaṃ bhagavatā—  “tīṇimāni, bhikkhave, saṅkhatassa saṅkhatalakkhaṇāni. Saṅkhatānaṃ, bhikkhave, dhammānaṃ uppādo paññāyati, vayo paññāyati, ṭhitānaṃ aññathattaṃ paññāyatī”ti. Puggalassa uppādo paññāyati, vayo paññāyati, ṭhitassa aññathattaṃ paññāyati; tena hi puggalo saṅkhatoti. </div>
</div>
<div class="q" id="p_32Kv_347"> <div class="divNumber">215.</div> <div class="p">
<span class="pN">347</span>๐ Puggalassa na uppādo paññāyati, na vayo paññāyati, na ṭhitassa aññathattaṃ paññāyatīti? Āmantā. Puggalo asaṅkhatoti? Na hevaṃ vattabbe…pe…  vuttaṃ bhagavatā—  “tīṇimāni, bhikkhave, asaṅkhatassa asaṅkhatalakkhaṇāni. Asaṅkhatānaṃ, bhikkhave, dhammānaṃ na uppādo paññāyati, na vayo paññāyati, na ṭhitānaṃ aññathattaṃ paññāyatī”ti. Puggalassa na uppādo paññāyati, na vayo paññāyati, na ṭhitassa aññathattaṃ paññāyati; tena hi puggalo asaṅkhatoti. </div>
</div>
<div class="q" id="p_32Kv_348"> <div class="divNumber">216.</div> <div class="p">
<span class="pN">348</span>๐ Parinibbuto puggalo atthatthamhi, natthatthamhīti? Atthatthamhīti. Parinibbuto puggalo sassatoti? Na hevaṃ vattabbe…pe…  natthatthamhīti. Parinibbuto puggalo ucchinnoti? Na hevaṃ vattabbe…pe… . </div>
</div>
<div class="q" id="p_32Kv_349"> <div class="divNumber">217.</div> <div class="p">
<span class="pN">349</span>๐ Puggalo kiṃ nissāya tiṭṭhatīti? Bhavaṃ nissāya tiṭṭhatīti. Bhavo anicco saṅkhato paṭiccasamuppanno khayadhammo vayadhammo virāgadhammo nirodhadhammo vipariṇāmadhammoti? Āmantā. Puggalopi anicco saṅkhato paṭiccasamuppanno khayadhammo vayadhammo virāgadhammo nirodhadhammo vipariṇāmadhammoti? Na hevaṃ vattabbe…pe… . </div>
</div>
<div class="q" id="p_32Kv_350"> <div class="divNumber">218.</div> <div class="p">
<span class="pN">350</span>× Na vattabbaṃ—  “puggalo upalabbhati saccikaṭṭhaparamatthenā”ti? Āmantā. Nanu atthi koci sukhaṃ vedanaṃ vediyamāno “sukhaṃ vedanaṃ vediyāmī”ti pajānātīti? Āmantā. Hañci atthi koci sukhaṃ vedanaṃ vediyamāno “sukhaṃ vedanaṃ vediyāmī”ti pajānāti, tena vata re vattabbe—  “puggalo upalabbhati saccikaṭṭhaparamatthenā”ti. </div>
</div>
<div class="q" id="p_32Kv_351"> <div class="divNumber">219.</div> <div class="p">
<span class="pN">351</span>× Na vattabbaṃ—  “puggalo upalabbhati saccikaṭṭhaparamatthenā”ti? Āmantā. Nanu atthi koci dukkhaṃ vedanaṃ vediyamāno…pe…  adukkhamasukhaṃ vedanaṃ vediyamāno “adukkhamasukhaṃ vedanaṃ vediyāmī”ti pajānātīti? Āmantā. Hañci atthi koci adukkhamasukhaṃ vedanaṃ vediyamāno “adukkhamasukhaṃ vedanaṃ vediyāmī”ti pajānāti, tena vata re vattabbe—  “puggalo upalabbhati saccikaṭṭhaparamatthenā”ti. </div>
</div>
<div class="q" id="p_32Kv_352"> <div class="divNumber">220.</div> <div class="p">
<span class="pN">352</span>๐ Atthi koci sukhaṃ vedanaṃ vediyamāno “sukhaṃ vedanaṃ vediyāmī”ti pajānātīti katvā tena ca kāraṇena puggalo upalabbhati saccikaṭṭhaparamatthenāti? Āmantā. Yo sukhaṃ vedanaṃ vediyamāno “sukhaṃ vedanaṃ vediyāmī”ti pajānāti, sveva puggalo; yo sukhaṃ vedanaṃ vediyamāno “sukhaṃ vedanaṃ vediyāmī”ti na pajānāti, na so puggaloti? Na hevaṃ vattabbe…pe… . </div>
</div>
<div class="q" id="p_32Kv_353"> <div class="p">
<span class="pN">353</span>Yo dukkhaṃ vedanaṃ vediyamāno…pe…  yo adukkhamasukhaṃ vedanaṃ vediyamāno “adukkhamasukhaṃ vedanaṃ vediyāmī”ti pajānāti, sveva puggalo; yo adukkhamasukhaṃ vedanaṃ vediyamāno “adukkhamasukhaṃ vedanaṃ vediyāmī”ti na pajānāti, na so puggaloti? Na hevaṃ vattabbe…pe… . </div>
</div>
<div class="q" id="p_32Kv_354"> <div class="divNumber">221.</div> <div class="p">
<span class="pN">354</span>๐ Atthi koci sukhaṃ vedanaṃ vediyamāno “sukhaṃ vedanaṃ vediyāmī”ti pajānātīti katvā tena ca kāraṇena puggalo upalabbhati saccikaṭṭhaparamatthenāti? Āmantā. Aññā sukhā vedanā, añño sukhaṃ vedanaṃ vediyamāno “sukhaṃ vedanaṃ vediyāmī”ti pajānātīti? Na hevaṃ vattabbe…pe…  aññā dukkhā vedanā…pe…  aññā adukkhamasukhā vedanā, añño adukkhamasukhaṃ vedanaṃ vediyamāno “adukkhamasukhaṃ vedanaṃ vediyāmī”ti pajānātīti? Na hevaṃ vattabbe…pe… . </div>
</div>
<div class="q" id="p_32Kv_355"> <div class="divNumber">222.</div> <div class="p">
<span class="pN">355</span>× Na vattabbaṃ—  “puggalo upalabbhati saccikaṭṭhaparamatthenā”ti? Āmantā. Nanu atthi koci kāye kāyānupassī viharatīti? Āmantā. Hañci atthi koci kāye kāyānupassī viharati, tena vata re vattabbe—  “puggalo upalabbhati saccikaṭṭhaparamatthenā”ti. </div>
</div>
<div class="q" id="p_32Kv_356"> <div class="divNumber">223.</div> <div class="p">
<span class="pN">356</span>× Na vattabbaṃ—  “puggalo upalabbhati saccikaṭṭhaparamatthenā”ti? Āmantā. Nanu atthi koci vedanāsu…pe…  citte…  dhammesu dhammānupassī viharatīti? Āmantā. Hañci atthi koci dhammesu dhammānupassī viharati, tena vata re vattabbe—  “puggalo upalabbhati saccikaṭṭhaparamatthenā”ti. </div>
</div>
<div class="q" id="p_32Kv_357"> <div class="divNumber">224.</div> <div class="p">
<span class="pN">357</span>๐ Atthi koci kāye kāyānupassī viharatīti katvā tena ca kāraṇena puggalo upalabbhati saccikaṭṭhaparamatthenāti? Āmantā. Yo kāye kāyānupassī viharati, sveva puggalo; yo na kāye kāyānupassī viharati, na so puggaloti? Na hevaṃ vattabbe…pe… . </div>
</div>
<div class="q" id="p_32Kv_358"> <div class="p">
<span class="pN">358</span>Yo vedanāsu…pe…  citte…  dhammesu dhammānupassī viharati, sveva puggalo; yo na dhammesu dhammānupassī viharati, na so puggaloti? Na hevaṃ vattabbe…pe… . </div>
</div>
<div class="q" id="p_32Kv_359"> <div class="divNumber">225.</div> <div class="p">
<span class="pN">359</span>๐ Atthi koci kāye kāyānupassī viharatīti katvā tena ca kāraṇena puggalo upalabbhati saccikaṭṭhaparamatthenāti? Āmantā. Añño kāyo, añño kāye kāyānupassī viharatīti? Na hevaṃ vattabbe…pe…  aññā vedanā…  aññaṃ cittaṃ…  aññe dhammā, añño dhammesu dhammānupassī viharatīti? Na hevaṃ vattabbe…pe… . </div>
</div>
<div class="q" id="p_32Kv_360"> <div class="divNumber">226.</div> <div class="p">
<span class="pN">360</span>๐ Puggalo upalabbhati saccikaṭṭhaparamatthenāti? Āmantā. Nanu vuttaṃ bhagavatā—  </div>
</div>
<div class="q" id="p_32Kv_361"> <div class="p"> <table class="singleColumn"> <tr> <td> <div class="pN">361</div> <div class="G">“Suññato lokaṃ avekkhassu,</div> </td> </tr> <tr> <td> <div class="G">mogharāja sadā sato;</div> </td> </tr> <tr> <td> <div class="G">Attānudiṭṭhiṃ ūhacca,</div> </td> </tr> <tr> <td> <div class="G">evaṃ maccutaro siyā;</div> </td> </tr> <tr> <td> <div class="G">Evaṃ lokaṃ avekkhantaṃ,</div> </td> </tr> <tr> <td> <div class="G">maccurājā na passatī”ti.</div> </td> </tr> </table> </div>
</div>
<div class="q" id="p_32Kv_362"> <div class="p">
<span class="pN">362</span>Attheva suttantoti? Āmantā. Tena hi na vattabbaṃ—  “puggalo upalabbhati saccikaṭṭhaparamatthenā”ti. </div>
</div>
<div class="q" id="p_32Kv_363"> <div class="divNumber">227.</div> <div class="p">
<span class="pN">363</span>๐ Puggalo avekkhatīti? Āmantā. Saha rūpena avekkhati, vinā rūpena avekkhatīti? Saha rūpena avekkhatīti. Taṃ jīvaṃ taṃ sarīranti? Na hevaṃ vattabbe…pe…  vinā rūpena avekkhatīti, aññaṃ jīvaṃ aññaṃ sarīranti? Na hevaṃ vattabbe…pe… . </div>
</div>
<div class="q" id="p_32Kv_364"> <div class="divNumber">228.</div> <div class="p">
<span class="pN">364</span>๐ Puggalo avekkhatīti? Āmantā. Abbhantaragato avekkhati, bahiddhā nikkhamitvā avekkhatīti? Abbhantaragato avekkhatīti. Taṃ jīvaṃ taṃ sarīranti? Na hevaṃ vattabbe…pe…  bahiddhā nikkhamitvā avekkhatīti, aññaṃ jīvaṃ aññaṃ sarīranti? Na hevaṃ vattabbe…pe… . </div>
</div>
<div class="q" id="p_32Kv_365"> <div class="divNumber">229.</div> <div class="p">
<span class="pN">365</span>× Na vattabbaṃ—  “puggalo upalabbhati saccikaṭṭhaparamatthenā”ti? Āmantā. Nanu bhagavā saccavādī kālavādī bhūtavādī tathavādī avitathavādī anaññathavādīti? Āmantā. Vuttaṃ bhagavatā—  “atthi puggalo attahitāya paṭipanno”ti. Attheva suttantoti? Āmantā. Tena hi puggalo upalabbhati saccikaṭṭhaparamatthenāti. </div>
</div>
<div class="q" id="p_32Kv_366"> <div class="divNumber">230.</div> <div class="p">
<span class="pN">366</span>× Na vattabbaṃ—  “puggalo upalabbhati saccikaṭṭhaparamatthenā”ti? Āmantā. Nanu bhagavā saccavādī kālavādī bhūtavādī tathavādī avitathavādī anaññathavādīti? Āmantā. Vuttaṃ bhagavatā—  “ekapuggalo, bhikkhave, loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānan”ti. Attheva suttantoti? Āmantā. Tena hi puggalo upalabbhati saccikaṭṭhaparamatthenāti. </div>
</div>
<div class="q" id="p_32Kv_367"> <div class="divNumber">231.</div> <div class="p">
<span class="pN">367</span>๐ Puggalo upalabbhati saccikaṭṭhaparamatthenāti? Āmantā. Nanu bhagavā saccavādī kālavādī bhūtavādī tathavādī avitathavādī anaññathavādīti? Āmantā. Vuttaṃ bhagavatā—  “sabbe dhammā anattā”ti. Attheva suttantoti? Āmantā. Tena hi na vattabbaṃ—  “puggalo upalabbhati saccikaṭṭhaparamatthenā”ti. </div>
</div>
<div class="q" id="p_32Kv_368"> <div class="divNumber">232.</div> <div class="p">
<span class="pN">368</span>๐ Puggalo upalabbhati saccikaṭṭhaparamatthenāti? Āmantā. Nanu bhagavā saccavādī kālavādī bhūtavādī tathavādī avitathavādī anaññathavādīti? Āmantā. Vuttaṃ bhagavatā—  “dukkhameva uppajjamānaṃ uppajjati, dukkhameva nirujjhamānaṃ nirujjhatīti na kaṅkhati na vicikicchati, aparappaccayaññāṇamevassa ettha hoti. Ettāvatā kho, kaccāna, sammādiṭṭhi hotī”ti. Attheva suttantoti? Āmantā. Tena hi na vattabbaṃ—  “puggalo upalabbhati saccikaṭṭhaparamatthenā”ti. </div>
</div>
<div class="q" id="p_32Kv_369"> <div class="divNumber">233.</div> <div class="p">
<span class="pN">369</span>๐ Puggalo upalabbhati saccikaṭṭhaparamatthenāti? Āmantā. Nanu vajirā bhikkhunī māraṃ pāpimantaṃ etadavoca—  </div>
</div>
<div class="q" id="p_32Kv_370"> <div class="p"> <table class="singleColumn"> <tr> <td> <div class="pN">370</div> <div class="G">“Kiṃ nu sattoti paccesi,</div> </td> </tr> <tr> <td> <div class="G">māra diṭṭhigataṃ nu te;</div> </td> </tr> <tr> <td> <div class="G">Suddhasaṅkhārapuñjoyaṃ,</div> </td> </tr> <tr> <td> <div class="G">nayidha sattupalabbhati.</div> </td> </tr> </table> </div>
</div>
<div class="q" id="p_32Kv_371"> <div class="p"> <table class="singleColumn"> <tr> <td> <div class="pN">371</div> <div class="G">Yathā hi aṅgasambhārā,</div> </td> </tr> <tr> <td> <div class="G">hoti saddo ratho iti;</div> </td> </tr> <tr> <td> <div class="G">Evaṃ khandhesu santesu,</div> </td> </tr> <tr> <td> <div class="G">hoti sattoti sammuti.</div> </td> </tr> </table> </div>
</div>
<div class="q" id="p_32Kv_372"> <div class="p"> <table class="singleColumn"> <tr> <td> <div class="pN">372</div> <div class="G">Dukkhameva hi sambhoti,</div> </td> </tr> <tr> <td> <div class="G">dukkhaṃ tiṭṭhati veti ca;</div> </td> </tr> <tr> <td> <div class="G">Nāññatra dukkhā sambhoti,</div> </td> </tr> <tr> <td> <div class="G">nāññaṃ dukkhā nirujjhatī”ti.</div> </td> </tr> </table> </div>
</div>
<div class="q" id="p_32Kv_373"> <div class="p">
<span class="pN">373</span>Attheva suttantoti? Āmantā. Tena hi na vattabbaṃ—  “puggalo upalabbhati saccikaṭṭhaparamatthenā”ti. </div>
</div>
<div class="q" id="p_32Kv_374"> <div class="divNumber">234.</div> <div class="p">
<span class="pN">374</span>๐ Puggalo upalabbhati saccikaṭṭhaparamatthenāti? Āmantā. Nanu āyasmā ānando bhagavantaṃ etadavoca—  “‘suñño loko, suñño loko’ti, bhante, vuccati. Kittāvatā nu kho, bhante, ‘suñño loko’ti vuccatī”ti? “Yasmā kho, ānanda, suññaṃ attena vā attaniyena vā, tasmā ‘suñño loko’ti vuccati. Kiñcānanda, suññaṃ attena vā attaniyena vā? Cakkhuṃ kho, ānanda, suññaṃ attena vā attaniyena vā, rūpā suññā…pe…  cakkhuviññāṇaṃ suññaṃ…  cakkhusamphasso suñño…  yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā, tampi suññaṃ attena vā attaniyena vā, sotaṃ suññaṃ…pe…  saddā suññā…  ghānaṃ suññaṃ…  gandhā suññā…  jivhā suññā…  rasā suññā…  kāyo suñño…  phoṭṭhabbā suññā…  mano suñño…  dhammā suññā…  manoviññāṇaṃ suññaṃ…  manosamphasso suñño…  yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā, tampi suññaṃ attena vā attaniyena vā. Yasmā kho, ānanda, suññaṃ attena vā attaniyena vā, tasmā ‘suñño loko’ti vuccatī”ti. Attheva suttantoti? Āmantā. Tena hi na vattabbaṃ—  “puggalo upalabbhati saccikaṭṭhaparamatthenā”ti. </div>
</div>
<div class="q" id="p_32Kv_375"> <div class="divNumber">235.</div> <div class="p">
<span class="pN">375</span>๐ Puggalo upalabbhati saccikaṭṭhaparamatthenāti? Āmantā. Nanu bhagavā saccavādī kālavādī bhūtavādī tathavādī avitathavādī anaññathavādīti? Āmantā. Vuttaṃ bhagavatā—  “attani vā, bhikkhave, sati ‘attaniyaṃ me’ti assā”ti? “Evaṃ, bhante”. “Attaniye vā, bhikkhave, sati ‘attā me’ti assā”ti? “Evaṃ, bhante”. “Attani ca, bhikkhave, attaniye ca saccato thetato anupalabbhiyamāne yampidaṃ diṭṭhiṭṭhānaṃ so loko so attā so pecca bhavissāmi nicco dhuvo sassato avipariṇāmadhammo, sassatisamaṃ tatheva ṭhassāmīti—  ‘nanvāyaṃ, bhikkhave, kevalo paripūro bāladhammo’”ti? “Kiñhi no siyā, bhante, kevalo hi, bhante, paripūro bāladhammo”ti. Attheva suttantoti? Āmantā. Tena hi na vattabbaṃ—  “puggalo upalabbhati saccikaṭṭhaparamatthenā”ti. </div>
</div>
<div class="q" id="p_32Kv_376"> <div class="divNumber">236.</div> <div class="p">
<span class="pN">376</span>๐ Puggalo upalabbhati saccikaṭṭhaparamatthenāti? Āmantā. Nanu bhagavā saccavādī kālavādī bhūtavādī tathavādī avitathavādī anaññathavādīti? Āmantā. Vuttaṃ bhagavatā—  “tayo me, seniya, satthāro santo saṃvijjamānā lokasmiṃ. Katame tayo? Idha, seniya, ekacco satthā diṭṭheva dhamme attānaṃ saccato thetato paññāpeti, abhisamparāyañca attānaṃ saccato thetato paññāpeti. </div>
</div>
<div class="q" id="p_32Kv_377"> <div class="p">
<span class="pN">377</span>Idha pana, seniya, ekacco satthā diṭṭheva hi kho dhamme attānaṃ saccato thetato paññāpeti, no ca kho abhisamparāyaṃ attānaṃ saccato thetato paññāpeti. </div>
</div>
<div class="q" id="p_32Kv_378"> <div class="p">
<span class="pN">378</span>Idha pana, seniya, ekacco satthā diṭṭhe ceva dhamme attānaṃ saccato thetato na paññāpeti, abhisamparāyañca attānaṃ saccato thetato na paññāpeti. </div>
</div>
<div class="q" id="p_32Kv_379"> <div class="p">
<span class="pN">379</span>Tatra, seniya, yvāyaṃ satthā diṭṭhe ceva dhamme attānaṃ saccato thetato paññāpeti, abhisamparāyañca attānaṃ saccato thetato paññāpeti—  ayaṃ vuccati, seniya, satthā sassatavādo. </div>
</div>
<div class="q" id="p_32Kv_380"> <div class="p">
<span class="pN">380</span>Tatra, seniya, yvāyaṃ satthā diṭṭheva hi kho dhamme attānaṃ saccato thetato paññāpeti, no ca kho abhisamparāyaṃ attānaṃ saccato thetato paññāpeti—  ayaṃ vuccati, seniya, satthā ucchedavādo. </div>
</div>
<div class="q" id="p_32Kv_381"> <div class="p">
<span class="pN">381</span>Tatra, seniya, yvāyaṃ satthā diṭṭhe ceva dhamme attānaṃ saccato thetato na paññāpeti, abhisamparāyañca attānaṃ saccato thetato na paññāpeti—  ayaṃ vuccati, seniya, satthā sammāsambuddho. Ime kho, seniya, tayo satthāro santo saṃvijjamānā lokasmin”ti. Attheva suttantoti? Āmantā. Tena hi na vattabbaṃ—  “puggalo upalabbhati saccikaṭṭhaparamatthenā”ti. </div>
</div>
<div class="q" id="p_32Kv_382"> <div class="divNumber">237.</div> <div class="p">
<span class="pN">382</span>๐ Puggalo upalabbhati saccikaṭṭhaparamatthenāti? Āmantā. Nanu bhagavā saccavādī kālavādī bhūtavādī tathavādī avitathavādī anaññathavādīti? Āmantā. Vuttaṃ bhagavatā—  “sappikumbho”ti? Āmantā. Atthi koci sappissa kumbhaṃ karotīti? Na hevaṃ vattabbe…pe… . Tena hi na vattabbaṃ—  “puggalo upalabbhati saccikaṭṭhaparamatthenā”ti. </div>
</div>
<div class="q" id="p_32Kv_383"> <div class="divNumber">238.</div> <div class="p">
<span class="pN">383</span>๐ Puggalo upalabbhati saccikaṭṭhaparamatthenāti? Āmantā. Nanu bhagavā saccavādī kālavādī bhūtavādī tathavādī avitathavādī anaññathavādīti? Āmantā. Vuttaṃ bhagavatā—  “telakumbho…  madhukumbho…  phāṇitakumbho…  khīrakumbho…  udakakumbho…  pānīyathālakaṃ…  pānīyakosakaṃ…  pānīyasarāvakaṃ…  niccabhattaṃ…  dhuvayāgū”ti? Āmantā. Atthi kāci yāgu niccā dhuvā sassatā avipariṇāmadhammāti? Na hevaṃ vattabbe. …pe… . Tena hi na vattabbaṃ—  “puggalo upalabbhati saccikaṭṭhaparamatthenā”ti. (Saṃkhittaṃ.) </div>
</div>
<div class="q" id="p_32Kv_384"> <div class="p"> <table class="singleColumn"> <tr> <td> <div class="pN">384</div> <div class="G">Aṭṭhakaniggahapeyyālā,</div> </td> </tr> <tr> <td> <div class="G">Sandhāvaniyā upādāya;</div> </td> </tr> <tr> <td> <div class="G">Cittena pañcamaṃ kalyāṇaṃ,</div> </td> </tr> <tr> <td> <div class="G">Iddhisuttāharaṇena aṭṭhamaṃ.</div> </td> </tr> </table> </div>
</div>
<div class="CENTER" id="p_32Kv_385">
<span class="pN">385</span>Puggalakathā niṭṭhitā.</div>
</html>
