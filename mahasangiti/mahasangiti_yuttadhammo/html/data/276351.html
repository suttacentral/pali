<html>
<div class="i">2.1.4 Dīghajāṇusutta</div>
<div class="h">Dutiyapaṇṇāsaka</div>
<div class="h">Gotamīvagga</div>
<div class="h">Dīghajāṇusutta</div>
<div class="q" id="p_17A8_563"> <div class="divNumber">54.</div> <div class="p">
<span class="pN">563</span>Ekaṃ samayaṃ bhagavā koliyesu viharati kakkarapattaṃ nāma koliyānaṃ nigamo. Atha kho dīghajāṇu koliyaputto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho dīghajāṇu koliyaputto bhagavantaṃ etadavoca—  “mayaṃ, bhante, gihī kāmabhogino puttasambādhasayanaṃ ajjhāvasāma, kāsikacandanaṃ paccanubhoma, mālāgandhavilepanaṃ dhārayāma, jātarūparajataṃ sādayāma. Tesaṃ no, bhante, bhagavā amhākaṃ tathā dhammaṃ desetu ye amhākaṃ assu dhammā diṭṭhadhammahitāya diṭṭhadhammasukhāya, samparāyahitāya samparāyasukhāyā”ti. </div>
</div>
<div class="q" id="p_17A8_564"> <div class="p">
<span class="pN">564</span>“Cattārome, byagghapajja, dhammā kulaputtassa diṭṭhadhammahitāya saṃvattanti diṭṭhadhammasukhāya. Katame cattāro? Uṭṭhānasampadā, ārakkhasampadā, kalyāṇamittatā, samajīvitā. Katamā ca, byagghapajja, uṭṭhānasampadā? Idha, byagghapajja, kulaputto yena kammaṭṭhānena jīvikaṃ kappeti—  yadi kasiyā, yadi vaṇijjāya, yadi gorakkhena, yadi issattena, yadi rājaporisena, yadi sippaññatarena—  tattha dakkho hoti analaso, tatrupāyāya vīmaṃsāya samannāgato, alaṃ kātuṃ alaṃ saṃvidhātuṃ. Ayaṃ vuccati, byagghapajja, uṭṭhānasampadā. (1:<span class="italic">1</span>) </div>
</div>
<div class="q" id="p_17A8_565"> <div class="p">
<span class="pN">565</span>Katamā ca, byagghapajja, ārakkhasampadā? Idha, byagghapajja, kulaputtassa bhogā honti uṭṭhānavīriyādhigatā bāhābalaparicitā, sedāvakkhittā, dhammikā dhammaladdhā. Te ārakkhena guttiyā sampādeti—  ‘kinti me ime bhoge neva rājāno hareyyuṃ, na corā hareyyuṃ, na aggi ḍaheyya, na udakaṃ vaheyya, na appiyā dāyādā hareyyun’ti. Ayaṃ vuccati, byagghapajja, ārakkhasampadā. (2:<span class="italic">2</span>) </div>
</div>
<div class="q" id="p_17A8_566"> <div class="p">
<span class="pN">566</span>Katamā ca, byagghapajja, kalyāṇamittatā? Idha, byagghapajja, kulaputto yasmiṃ gāme vā nigame vā paṭivasati, tattha ye te honti—  gahapatī vā gahapatiputtā vā daharā vā vuddhasīlino, vuddhā vā vuddhasīlino, saddhāsampannā, sīlasampannā, cāgasampannā, paññāsampannā—  tehi saddhiṃ santiṭṭhati sallapati sākacchaṃ samāpajjati; yathārūpānaṃ saddhāsampannānaṃ saddhāsampadaṃ anusikkhati, yathārūpānaṃ sīlasampannānaṃ sīlasampadaṃ anusikkhati, yathārūpānaṃ cāgasampannānaṃ cāgasampadaṃ anusikkhati, yathārūpānaṃ paññāsampannānaṃ paññāsampadaṃ anusikkhati. Ayaṃ vuccati, byagghapajja, kalyāṇamittatā. (3:<span class="italic">3</span>) </div>
</div>
<div class="q" id="p_17A8_567"> <div class="p">
<span class="pN">567</span>Katamā ca, byagghapajja, samajīvitā? Idha, byagghapajja, kulaputto āyañca bhogānaṃ viditvā, vayañca bhogānaṃ viditvā, samaṃ jīvikaṃ kappeti nāccogāḷhaṃ nātihīnaṃ—  ‘evaṃ me āyo vayaṃ pariyādāya ṭhassati, na ca me vayo āyaṃ pariyādāya ṭhassatī’ti. Seyyathāpi, byagghapajja, tulādhāro vā tulādhārantevāsī vā tulaṃ paggahetvā jānāti—  ‘ettakena vā onataṃ, ettakena vā unnatan’ti; evamevaṃ kho, byagghapajja, kulaputto āyañca bhogānaṃ viditvā, vayañca bhogānaṃ viditvā, samaṃ jīvikaṃ kappeti nāccogāḷhaṃ nātihīnaṃ—  ‘evaṃ me āyo vayaṃ pariyādāya ṭhassati, na ca me vayo āyaṃ pariyādāya ṭhassatī’ti. Sacāyaṃ, byagghapajja, kulaputto appāyo samāno uḷāraṃ jīvikaṃ kappeti, tassa bhavanti vattāro—  ‘udumbarakhādīvāyaṃ kulaputto bhoge khādatī’ti. Sace panāyaṃ, byagghapajja, kulaputto mahāyo samāno kasiraṃ jīvikaṃ kappeti, tassa bhavanti vattāro—  ‘ajeṭṭhamaraṇaṃvāyaṃ kulaputto marissatī’ti. Yato ca khoyaṃ, byagghapajja, kulaputto āyañca bhogānaṃ viditvā, vayañca bhogānaṃ viditvā, samaṃ jīvikaṃ kappeti nāccogāḷhaṃ nātihīnaṃ—  ‘evaṃ me āyo vayaṃ pariyādāya ṭhassati, na ca me vayo āyaṃ pariyādāya ṭhassatī’ti. Ayaṃ vuccati, byagghapajja, samajīvitā. </div>
</div>
<div class="q" id="p_17A8_568"> <div class="p">
<span class="pN">568</span>Evaṃ samuppannānaṃ, byagghapajja, bhogānaṃ cattāri apāyamukhāni honti—  itthidhutto, surādhutto, akkhadhutto, pāpamitto pāpasahāyo pāpasampavaṅko. Seyyathāpi, byagghapajja, mahato taḷākassa cattāri ceva āyamukhāni, cattāri ca apāyamukhāni. Tassa puriso yāni ceva āyamukhāni tāni pidaheyya, yāni ca apāyamukhāni tāni vivareyya; devo ca na sammā dhāraṃ anuppaveccheyya. Evañhi tassa, byagghapajja, mahato taḷākassa parihāniyeva pāṭikaṅkhā, no vuddhi; evamevaṃ, byagghapajja, evaṃ samuppannānaṃ bhogānaṃ cattāri apāyamukhāni honti—  itthidhutto, surādhutto, akkhadhutto, pāpamitto pāpasahāyo pāpasampavaṅko. </div>
</div>
<div class="q" id="p_17A8_569"> <div class="p">
<span class="pN">569</span>Evaṃ samuppannānaṃ, byagghapajja, bhogānaṃ cattāri āyamukhāni honti—  na itthidhutto, na surādhutto, na akkhadhutto, kalyāṇamitto kalyāṇasahāyo kalyāṇasampavaṅko. Seyyathāpi, byagghapajja, mahato taḷākassa cattāri ceva āyamukhāni, cattāri ca apāyamukhāni. Tassa puriso yāni ceva āyamukhāni tāni vivareyya, yāni ca apāyamukhāni tāni pidaheyya; devo ca sammā dhāraṃ anuppaveccheyya. Evañhi tassa, byagghapajja, mahato taḷākassa vuddhiyeva pāṭikaṅkhā, no parihāni; evamevaṃ kho, byagghapajja, evaṃ samuppannānaṃ bhogānaṃ cattāri āyamukhāni honti—  na itthidhutto, na surādhutto, na akkhadhutto, kalyāṇamitto kalyāṇasahāyo kalyāṇasampavaṅko. (4:<span class="italic">4</span>) </div>
</div>
<div class="q" id="p_17A8_570"> <div class="p">
<span class="pN">570</span>Ime kho, byagghapajja, cattāro dhammā kulaputtassa diṭṭhadhammahitāya saṃvattanti diṭṭhadhammasukhāya. </div>
</div>
<div class="q" id="p_17A8_571"> <div class="p">
<span class="pN">571</span>Cattārome, byagghapajja, dhammā kulaputtassa samparāyahitāya saṃvattanti samparāyasukhāya. Katame cattāro? Saddhāsampadā, sīlasampadā, cāgasampadā, paññāsampadā. </div>
</div>
<div class="q" id="p_17A8_572"> <div class="p">
<span class="pN">572</span>Katamā ca, byagghapajja, saddhāsampadā? Idha, byagghapajja, kulaputto saddho hoti, saddahati tathāgatassa bodhiṃ—  ‘itipi so bhagavā…pe…  satthā devamanussānaṃ buddho bhagavā’ti. Ayaṃ vuccati, byagghapajja, saddhāsampadā. (1:<span class="italic">5</span>) </div>
</div>
<div class="q" id="p_17A8_573"> <div class="p">
<span class="pN">573</span>Katamā ca, byagghapajja, sīlasampadā? Idha, byagghapajja, kulaputto pāṇātipātā paṭivirato hoti…pe…  surāmerayamajjapamādaṭṭhānā paṭivirato hoti. Ayaṃ vuccati, byagghapajja, sīlasampadā. (2:<span class="italic">6</span>) </div>
</div>
<div class="q" id="p_17A8_574"> <div class="p">
<span class="pN">574</span>Katamā ca, byagghapajja, cāgasampadā? Idha, byagghapajja, kulaputto vigatamalamaccherena cetasā agāraṃ ajjhāvasati muttacāgo payatapāṇi vossaggarato yācayogo dānasaṃvibhāgarato. Ayaṃ vuccati, byagghapajja, cāgasampadā. (3:<span class="italic">7</span>) </div>
</div>
<div class="q" id="p_17A8_575"> <div class="p">
<span class="pN">575</span>Katamā ca, byagghapajja, paññāsampadā? Idha, byagghapajja, kulaputto paññavā hoti, udayatthagāminiyā paññāya samannāgato ariyāya nibbedhikāya sammā dukkhakkhayagāminiyā. Ayaṃ vuccati, byagghapajja, paññāsampadā. (4:<span class="italic">8</span>) </div>
</div>
<div class="q" id="p_17A8_576"> <div class="p">
<span class="pN">576</span>Ime kho, byagghapajja, cattāro dhammā kulaputtassa samparāyahitāya saṃvattanti samparāyasukhāyāti. </div>
</div>
<div class="q" id="p_17A8_577"> <div class="p"> <table class="singleColumn"> <tr> <td> <div class="pN">577</div> <div class="G">Uṭṭhātā kammadheyyesu,</div> </td> </tr> <tr> <td> <div class="G">appamatto vidhānavā;</div> </td> </tr> <tr> <td> <div class="G">Samaṃ kappeti jīvikaṃ,</div> </td> </tr> <tr> <td> <div class="G">sambhataṃ anurakkhati.</div> </td> </tr> </table> </div>
</div>
<div class="q" id="p_17A8_578"> <div class="p"> <table class="singleColumn"> <tr> <td> <div class="pN">578</div> <div class="G">Saddho sīlena sampanno,</div> </td> </tr> <tr> <td> <div class="G">vadaññū vītamaccharo;</div> </td> </tr> <tr> <td> <div class="G">Niccaṃ maggaṃ visodheti,</div> </td> </tr> <tr> <td> <div class="G">sotthānaṃ samparāyikaṃ.</div> </td> </tr> </table> </div>
</div>
<div class="q" id="p_17A8_579"> <div class="p"> <table class="singleColumn"> <tr> <td> <div class="pN">579</div> <div class="G">Iccete aṭṭha dhammā ca,</div> </td> </tr> <tr> <td> <div class="G">saddhassa gharamesino;</div> </td> </tr> <tr> <td> <div class="G">Akkhātā saccanāmena,</div> </td> </tr> <tr> <td> <div class="G">ubhayattha sukhāvahā.</div> </td> </tr> </table> </div>
</div>
<div class="q" id="p_17A8_580"> <div class="p"> <table class="singleColumn"> <tr> <td> <div class="pN">580</div> <div class="G">Diṭṭhadhammahitatthāya,</div> </td> </tr> <tr> <td> <div class="G">samparāyasukhāya ca;</div> </td> </tr> <tr> <td> <div class="G">Evametaṃ gahaṭṭhānaṃ,</div> </td> </tr> <tr> <td> <div class="G">cāgo puññaṃ pavaḍḍhatī”ti.</div> </td> </tr> </table> </div>
</div>
<div class="CENTER" id="p_17A8_581">
<span class="pN">581</span>Catutthaṃ.</div>
</html>
