<html>
<div class="i">1.1.17 Kesakārīvimānavatthu</div>
<div class="h">Itthivimāna</div>
<div class="h">Pīṭhavagga</div>
<div class="h">Kesakārīvimānavatthu</div>
<div class="q" id="p_19Vv_167"> <div class="divNumber">150.</div> <div class="p"> <table class="singleColumn"> <tr> <td> <div class="pN">167</div> <div class="G">“Idaṃ vimānaṃ ruciraṃ pabhassaraṃ,</div> </td> </tr> <tr> <td> <div class="G">Veḷuriyathambhaṃ satataṃ sunimmitaṃ;</div> </td> </tr> <tr> <td> <div class="G">Suvaṇṇarukkhehi samantamotthataṃ,</div> </td> </tr> <tr> <td> <div class="G">Ṭhānaṃ mamaṃ kammavipākasambhavaṃ.</div> </td> </tr> </table> </div>
</div>
<div class="q" id="p_19Vv_168"> <div class="divNumber">151.</div> <div class="p"> <table class="singleColumn"> <tr> <td> <div class="pN">168</div> <div class="G">Tatrūpapannā purimaccharā imā,</div> </td> </tr> <tr> <td> <div class="G">Sataṃ sahassāni sakena kammunā;</div> </td> </tr> <tr> <td> <div class="G">Tuvaṃsi ajjhupagatā yasassinī,</div> </td> </tr> <tr> <td> <div class="G">Obhāsayaṃ tiṭṭhasi pubbadevatā.</div> </td> </tr> </table> </div>
</div>
<div class="q" id="p_19Vv_169"> <div class="divNumber">152.</div> <div class="p"> <table class="singleColumn"> <tr> <td> <div class="pN">169</div> <div class="G">Sasī adhiggayha yathā virocati,</div> </td> </tr> <tr> <td> <div class="G">Nakkhattarājāriva tārakāgaṇaṃ;</div> </td> </tr> <tr> <td> <div class="G">Tatheva tvaṃ accharāsaṅgaṇaṃ imaṃ,</div> </td> </tr> <tr> <td> <div class="G">Daddallamānā yasasā virocasi.</div> </td> </tr> </table> </div>
</div>
<div class="q" id="p_19Vv_170"> <div class="divNumber">153.</div> <div class="p"> <table class="singleColumn"> <tr> <td> <div class="pN">170</div> <div class="G">Kuto nu āgamma anomadassane,</div> </td> </tr> <tr> <td> <div class="G">Upapannā tvaṃ bhavanaṃ mamaṃ idaṃ;</div> </td> </tr> <tr> <td> <div class="G">Brahmaṃva devā tidasā sahindakā,</div> </td> </tr> <tr> <td> <div class="G">Sabbe na tappāmase dassanena tan”ti.</div> </td> </tr> </table> </div>
</div>
<div class="q" id="p_19Vv_171"> <div class="divNumber">154.</div> <div class="p"> <table class="singleColumn"> <tr> <td> <div class="pN">171</div> <div class="G">“Yametaṃ sakka anupucchase mamaṃ,</div> </td> </tr> <tr> <td> <div class="G">‘Kuto cutā tvaṃ idha āgatā’ti;</div> </td> </tr> <tr> <td> <div class="G">Bārāṇasī nāma puratthi kāsinaṃ,</div> </td> </tr> <tr> <td> <div class="G">Tattha ahosiṃ pure kesakārikā.</div> </td> </tr> </table> </div>
</div>
<div class="q" id="p_19Vv_172"> <div class="divNumber">155.</div> <div class="p"> <table class="singleColumn"> <tr> <td> <div class="pN">172</div> <div class="G">Buddhe ca dhamme ca pasannamānasā,</div> </td> </tr> <tr> <td> <div class="G">Saṃghe ca ekantagatā asaṃsayā;</div> </td> </tr> <tr> <td> <div class="G">Akhaṇḍasikkhāpadā āgatapphalā,</div> </td> </tr> <tr> <td> <div class="G">Sambodhidhamme niyatā anāmayā”ti.</div> </td> </tr> </table> </div>
</div>
<div class="q" id="p_19Vv_173"> <div class="divNumber">156.</div> <div class="p"> <table class="singleColumn"> <tr> <td> <div class="pN">173</div> <div class="G">“Tantyābhinandāmase svāgatañca te,</div> </td> </tr> <tr> <td> <div class="G">Dhammena ca tvaṃ yasasā virocasi;</div> </td> </tr> <tr> <td> <div class="G">Buddhe ca dhamme ca pasannamānase,</div> </td> </tr> <tr> <td> <div class="G">Saṃghe ca ekantagate asaṃsaye;</div> </td> </tr> <tr> <td> <div class="G">Akhaṇḍasikkhāpade āgatapphale,</div> </td> </tr> <tr> <td> <div class="G">Sambodhidhamme niyate anāmaye”ti.</div> </td> </tr> </table> </div>
</div>
<div class="CENTER" id="p_19Vv_174">
<span class="pN">174</span>Kesakārīvimānaṃ sattarasamaṃ.</div>
<div class="SUMMARY" id="p_19Vv_175">
<span class="pN">175</span><span class="firstLetter">T</span>assuddānaṃ</div>
<div class="q" id="p_19Vv_176"> <div class="p"> <table class="singleColumn"> <tr> <td> <div class="pN">176</div> <div class="G">Pañca pīṭhā tayo nāvā,</div> </td> </tr> <tr> <td> <div class="G">dīpatiladakkhiṇā dve;</div> </td> </tr> <tr> <td> <div class="G">Pati dve suṇisā uttarā,</div> </td> </tr> <tr> <td> <div class="G">sirimā kesakārikā;</div> </td> </tr> <tr> <td> <div class="G">Vaggo tena pavuccatīti.</div> </td> </tr> </table> </div>
</div>
<div class="CENTER" id="p_19Vv_177">
<span class="pN">177</span>Itthivimāne paṭhamo vaggo.</div>
</html>
