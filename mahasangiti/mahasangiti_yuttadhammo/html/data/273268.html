<html>
<div class="i">2.2.4 Ukkhittakaosāraṇasikkhāpada</div>
<div class="h">Bhikkhunivibhaṅga</div>
<div class="h">Saṃghādisesakaṇḍa</div>
<div class="h">Ukkhittakaosāraṇasikkhāpada</div>
<div class="q" id="p_2V_2272"> <div class="divNumber">694.</div> <div class="p">
<span class="pN">2272</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena caṇḍakāḷī bhikkhunī bhaṇḍanakārikā hoti kalahakārikā vivādakārikā bhassakārikā saṃghe adhikaraṇakārikā. Thullanandā bhikkhunī tassā kamme karīyamāne paṭikkosati. Tena kho pana samayena thullanandā bhikkhunī gāmakaṃ agamāsi kenacideva karaṇīyena. Atha kho bhikkhunisaṃgho—  “thullanandā bhikkhunī pakkantā”ti, caṇḍakāḷiṃ bhikkhuniṃ āpattiyā adassane ukkhipi. Thullanandā bhikkhunī gāmake taṃ karaṇīyaṃ tīretvā punadeva sāvatthiṃ paccāgacchi. Caṇḍakāḷī bhikkhunī thullanandāya bhikkhuniyā āgacchantiyā neva āsanaṃ paññapesi na pādodakaṃ pādapīṭhaṃ pādakaṭhalikaṃ upanikkhipi na paccuggantvā pattacīvaraṃ paṭiggahesi na pānīyena āpucchi. Thullanandā bhikkhunī caṇḍakāḷiṃ bhikkhuniṃ etadavoca—  “kissa tvaṃ, ayye, mayi āgacchantiyā neva āsanaṃ paññapesi na pādodakaṃ pādapīṭhaṃ pādakaṭhalikaṃ upanikkhipi na paccuggantvā pattacīvaraṃ paṭiggahesi na pānīyena āpucchī”ti? “Evañhetaṃ, ayye, hoti yathā taṃ anāthāyā”ti. “Kissa pana tvaṃ, ayye, anāthā”ti? “Imā maṃ, ayye, bhikkhuniyo—  ‘ayaṃ anāthā appaññātā, natthi imissā kāci paṭivattā’ti, āpattiyā adassane ukkhipiṃsū”ti. </div>
</div>
<div class="q" id="p_2V_2273"> <div class="p">
<span class="pN">2273</span>Thullanandā bhikkhunī—  “bālā etā abyattā etā, neva jānanti kammaṃ vā kammadosaṃ vā kammavipattiṃ vā kammasampattiṃ vā. Mayaṃ kho jānāma kammampi kammadosampi kammavipattimpi kammasampattimpi. Mayaṃ kho akataṃ vā kammaṃ kāreyyāma kataṃ vā kammaṃ kopeyyāmā”ti, lahuṃ lahuṃ bhikkhunisaṃghaṃ sannipātetvā caṇḍakāḷiṃ bhikkhuniṃ osāresi. </div>
</div>
<div class="q" id="p_2V_2274"> <div class="p">
<span class="pN">2274</span>Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā samaggena saṃghena ukkhittaṃ bhikkhuniṃ dhammena vinayena satthusāsanena anapaloketvā kārakasaṃghaṃ anaññāya gaṇassa chandaṃ osāressatī”ti…pe…  “saccaṃ kira, bhikkhave, thullanandā bhikkhunī samaggena saṃghena ukkhittaṃ bhikkhuniṃ dhammena vinayena satthusāsanena anapaloketvā kārakasaṃghaṃ anaññāya gaṇassa chandaṃ osāretī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī samaggena saṃghena ukkhittaṃ bhikkhuniṃ dhammena vinayena satthusāsanena anapaloketvā kārakasaṃghaṃ anaññāya gaṇassa chandaṃ osāressati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  </div>
</div>
<div class="q" id="p_2V_2275"> <div class="divNumber">695.</div> <div class="p">
<span class="pN">2275</span><span class="bold">“Yā pana bhikkhunī samaggena saṃghena ukkhittaṃ bhikkhuniṃ dhammena vinayena satthusāsanena anapaloketvā kārakasaṃghaṃ anaññāya gaṇassa chandaṃ osāreyya, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṃghādisesan”</span>ti. (<span class="italic">4</span>:<span class="bold">12</span>) </div>
</div>
<div class="q" id="p_2V_2276"> <div class="divNumber">696.</div> <div class="p">
<span class="pN">2276</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṃ imasmiṃ atthe adhippetā bhikkhunīti. </div>
</div>
<div class="q" id="p_2V_2277"> <div class="p">
<span class="pN">2277</span><span class="bold">Samaggo</span> nāma <span class="bold">saṃgho</span> samānasaṃvāsako samānasīmāyaṃ ṭhito. </div>
</div>
<div class="q" id="p_2V_2278"> <div class="p">
<span class="pN">2278</span><span class="bold">Ukkhittā</span> nāma āpattiyā adassane vā appaṭikamme vā appaṭinissagge vā ukkhittā. </div>
</div>
<div class="q" id="p_2V_2279"> <div class="p">
<span class="pN">2279</span><span class="bold">Dhammena vinayenā</span>ti yena dhammena yena vinayena. </div>
</div>
<div class="q" id="p_2V_2280"> <div class="p">
<span class="pN">2280</span><span class="bold">Satthusāsanenā</span>ti jinasāsanena buddhasāsanena. </div>
</div>
<div class="q" id="p_2V_2281"> <div class="p">
<span class="pN">2281</span><span class="bold">Anapaloketvā kārakasaṃghan</span>ti kammakārakasaṃghaṃ anāpucchā. </div>
</div>
<div class="q" id="p_2V_2282"> <div class="p">
<span class="pN">2282</span><span class="bold">Anaññāya gaṇassa chandan</span>ti gaṇassa chandaṃ ajānitvā. </div>
</div>
<div class="q" id="p_2V_2283"> <div class="p">
<span class="pN">2283</span>“Osāressāmī”ti gaṇaṃ vā pariyesati, sīmaṃ vā sammannati, āpatti dukkaṭassa. Ñattiyā dukkaṭaṃ, dvīhi kammavācāhi thullaccayā, kammavācāpariyosāne āpatti saṃghādisesassa. </div>
</div>
<div class="q" id="p_2V_2284"> <div class="p">
<span class="pN">2284</span><span class="bold">Ayampī</span>ti purimāyo upādāya vuccati. </div>
</div>
<div class="q" id="p_2V_2285"> <div class="p">
<span class="pN">2285</span><span class="bold">Paṭhamāpattikan</span>ti saha vatthujjhācārā āpajjati asamanubhāsanāya. </div>
</div>
<div class="q" id="p_2V_2286"> <div class="p">
<span class="pN">2286</span><span class="bold">Nissāraṇīyan</span>ti saṃghamhā nissārīyati. </div>
</div>
<div class="q" id="p_2V_2287"> <div class="p">
<span class="pN">2287</span><span class="bold">Saṃghādiseso</span>ti…pe…  tenapi vuccati saṃghādisesoti. </div>
</div>
<div class="q" id="p_2V_2288"> <div class="divNumber">697.</div> <div class="p">
<span class="pN">2288</span>Dhammakamme dhammakammasaññā osāreti, āpatti saṃghādisesassa. Dhammakamme vematikā osāreti āpatti saṃghādisesassa. Dhammakamme adhammakammasaññā osāreti, āpatti saṃghādisesassa. </div>
</div>
<div class="q" id="p_2V_2289"> <div class="p">
<span class="pN">2289</span>Adhammakamme dhammakammasaññā, āpatti dukkaṭassa. Adhammakamme vematikā, āpatti dukkaṭassa. Adhammakamme adhammakammasaññā, āpatti dukkaṭassa. </div>
</div>
<div class="q" id="p_2V_2290"> <div class="divNumber">698.</div> <div class="p">
<span class="pN">2290</span>Anāpatti—  kammakārakasaṃghaṃ apaloketvā osāreti, gaṇassa chandaṃ jānitvā osāreti, vatte vattantiṃ osāreti, asante kammakārakasaṃghe osāreti, ummattikāya, ādikammikāyāti. </div>
</div>
<div class="CENTER" id="p_2V_2291">
<span class="pN">2291</span>Catutthasaṃghādisesasikkhāpadaṃ niṭṭhitaṃ.</div>
</html>
