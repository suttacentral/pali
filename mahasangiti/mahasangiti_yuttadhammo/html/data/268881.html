<html>
<div class="i">3.1.3 Ayogharacariya</div>
<div class="h">Yudhañjayavagga</div>
<div class="h">Nekkhammapāramī</div>
<div class="h">Ayogharacariya</div>
<div class="q" id="p_21Cp_294"> <div class="divNumber">24.</div> <div class="p"> <table class="singleColumn"> <tr> <td> <div class="pN">294</div> <div class="G">“Punāparaṃ yadā homi,</div> </td> </tr> <tr> <td> <div class="G">kāsirājassa atrajo;</div> </td> </tr> <tr> <td> <div class="G">Ayogharamhi saṃvaḍḍho,</div> </td> </tr> <tr> <td> <div class="G">nāmenāsi ayogharo.</div> </td> </tr> </table> </div>
</div>
<div class="q" id="p_21Cp_295"> <div class="divNumber">25.</div> <div class="p"> <table class="singleColumn"> <tr> <td> <div class="pN">295</div> <div class="G">‘Dukkhena jīvito laddho,</div> </td> </tr> <tr> <td> <div class="G">saṃpīḷe patiposito;</div> </td> </tr> <tr> <td> <div class="G">Ajjeva putta paṭipajja,</div> </td> </tr> <tr> <td> <div class="G">kevalaṃ vasudhaṃ imaṃ’.</div> </td> </tr> </table> </div>
</div>
<div class="q" id="p_21Cp_296"> <div class="divNumber">26.</div> <div class="p"> <table class="singleColumn"> <tr> <td> <div class="pN">296</div> <div class="G">Saraṭṭhakaṃ sanigamaṃ,</div> </td> </tr> <tr> <td> <div class="G">sajanaṃ vanditva khattiyaṃ;</div> </td> </tr> <tr> <td> <div class="G">Añjaliṃ paggahetvāna,</div> </td> </tr> <tr> <td> <div class="G">idaṃ vacanamabraviṃ.</div> </td> </tr> </table> </div>
</div>
<div class="q" id="p_21Cp_297"> <div class="divNumber">27.</div> <div class="p"> <table class="singleColumn"> <tr> <td> <div class="pN">297</div> <div class="G">‘Ye keci mahiyā sattā,</div> </td> </tr> <tr> <td> <div class="G">hīnamukkaṭṭhamajjhimā;</div> </td> </tr> <tr> <td> <div class="G">Nirārakkhā sake gehe,</div> </td> </tr> <tr> <td> <div class="G">vaḍḍhanti sakañātibhi.</div> </td> </tr> </table> </div>
</div>
<div class="q" id="p_21Cp_298"> <div class="divNumber">28.</div> <div class="p"> <table class="singleColumn"> <tr> <td> <div class="pN">298</div> <div class="G">Idaṃ loke uttariyaṃ,</div> </td> </tr> <tr> <td> <div class="G">saṃpīḷe mama posanaṃ;</div> </td> </tr> <tr> <td> <div class="G">Ayogharamhi saṃvaḍḍho,</div> </td> </tr> <tr> <td> <div class="G">appabhe candasūriye.</div> </td> </tr> </table> </div>
</div>
<div class="q" id="p_21Cp_299"> <div class="divNumber">29.</div> <div class="p"> <table class="singleColumn"> <tr> <td> <div class="pN">299</div> <div class="G">Pūtikuṇapasampuṇṇā,</div> </td> </tr> <tr> <td> <div class="G">muccitvā mātukucchito;</div> </td> </tr> <tr> <td> <div class="G">Tato ghoratare dukkhe,</div> </td> </tr> <tr> <td> <div class="G">puna pakkhittayoghare.</div> </td> </tr> </table> </div>
</div>
<div class="q" id="p_21Cp_300"> <div class="divNumber">30.</div> <div class="p"> <table class="singleColumn"> <tr> <td> <div class="pN">300</div> <div class="G">Yadihaṃ tādisaṃ patvā,</div> </td> </tr> <tr> <td> <div class="G">dukkhaṃ paramadāruṇaṃ;</div> </td> </tr> <tr> <td> <div class="G">Rajjesu yadi rajjāmi,</div> </td> </tr> <tr> <td> <div class="G">pāpānaṃ uttamo siyaṃ.</div> </td> </tr> </table> </div>
</div>
<div class="q" id="p_21Cp_301"> <div class="divNumber">31.</div> <div class="p"> <table class="singleColumn"> <tr> <td> <div class="pN">301</div> <div class="G">Ukkaṇṭhitomhi kāyena,</div> </td> </tr> <tr> <td> <div class="G">rajjenamhi anatthiko;</div> </td> </tr> <tr> <td> <div class="G">Nibbutiṃ pariyesissaṃ,</div> </td> </tr> <tr> <td> <div class="G">yattha maṃ maccu na maddiye’.</div> </td> </tr> </table> </div>
</div>
<div class="q" id="p_21Cp_302"> <div class="divNumber">32.</div> <div class="p"> <table class="singleColumn"> <tr> <td> <div class="pN">302</div> <div class="G">Evāhaṃ cintayitvāna,</div> </td> </tr> <tr> <td> <div class="G">viravante mahājane;</div> </td> </tr> <tr> <td> <div class="G">Nāgova bandhanaṃ chetvā,</div> </td> </tr> <tr> <td> <div class="G">pāvisiṃ kānanaṃ vanaṃ.</div> </td> </tr> </table> </div>
</div>
<div class="q" id="p_21Cp_303"> <div class="divNumber">33.</div> <div class="p"> <table class="singleColumn"> <tr> <td> <div class="pN">303</div> <div class="G">Mātāpitā na me dessā,</div> </td> </tr> <tr> <td> <div class="G">napi me dessaṃ mahāyasaṃ;</div> </td> </tr> <tr> <td> <div class="G">Sabbaññutaṃ piyaṃ mayhaṃ,</div> </td> </tr> <tr> <td> <div class="G">tasmā rajjaṃ pariccajin”ti.</div> </td> </tr> </table> </div>
</div>
<div class="CENTER" id="p_21Cp_304">
<span class="pN">304</span>Ayogharacariyaṃ tatiyaṃ.</div>
</html>
