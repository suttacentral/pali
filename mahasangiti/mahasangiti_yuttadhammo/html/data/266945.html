<html>
<div class="i">4.15 Attadaṇḍasutta</div>
<div class="h">Aṭṭhakavagga</div>
<div class="h">Attadaṇḍasutta</div>
<div class="q" id="p_18Sn_1117"> <div class="divNumber">942.</div> <div class="p"> <table class="singleColumn"> <tr> <td> <div class="pN">1117</div> <div class="G">“Attadaṇḍā bhayaṃ jātaṃ,</div> </td> </tr> <tr> <td> <div class="G">janaṃ passatha medhagaṃ;</div> </td> </tr> <tr> <td> <div class="G">Saṃvegaṃ kittayissāmi,</div> </td> </tr> <tr> <td> <div class="G">yathā saṃvijitaṃ mayā. (1)</div> </td> </tr> </table> </div>
</div>
<div class="q" id="p_18Sn_1118"> <div class="divNumber">943.</div> <div class="p"> <table class="singleColumn"> <tr> <td> <div class="pN">1118</div> <div class="G">Phandamānaṃ pajaṃ disvā,</div> </td> </tr> <tr> <td> <div class="G">macche appodake yathā;</div> </td> </tr> <tr> <td> <div class="G">Aññamaññehi byāruddhe,</div> </td> </tr> <tr> <td> <div class="G">disvā maṃ bhayamāvisi. (2)</div> </td> </tr> </table> </div>
</div>
<div class="q" id="p_18Sn_1119"> <div class="divNumber">944.</div> <div class="p"> <table class="singleColumn"> <tr> <td> <div class="pN">1119</div> <div class="G">Samantamasāro loko,</div> </td> </tr> <tr> <td> <div class="G">disā sabbā sameritā;</div> </td> </tr> <tr> <td> <div class="G">Icchaṃ bhavanamattano,</div> </td> </tr> <tr> <td> <div class="G">nāddasāsiṃ anositaṃ. (3)</div> </td> </tr> </table> </div>
</div>
<div class="q" id="p_18Sn_1120"> <div class="divNumber">945.</div> <div class="p"> <table class="singleColumn"> <tr> <td> <div class="pN">1120</div> <div class="G">Osāne tveva byāruddhe,</div> </td> </tr> <tr> <td> <div class="G">Disvā me aratī ahu;</div> </td> </tr> <tr> <td> <div class="G">Athettha sallamaddakkhiṃ,</div> </td> </tr> <tr> <td> <div class="G">Duddasaṃ hadayanissitaṃ. (4)</div> </td> </tr> </table> </div>
</div>
<div class="q" id="p_18Sn_1121"> <div class="divNumber">946.</div> <div class="p"> <table class="singleColumn"> <tr> <td> <div class="pN">1121</div> <div class="G">Yena sallena otiṇṇo,</div> </td> </tr> <tr> <td> <div class="G">disā sabbā vidhāvati;</div> </td> </tr> <tr> <td> <div class="G">Tameva sallamabbuyha,</div> </td> </tr> <tr> <td> <div class="G">na dhāvati na sīdati. (5)</div> </td> </tr> </table> </div>
</div>
<div class="q" id="p_18Sn_1122"> <div class="divNumber">947.</div> <div class="p"> <table class="singleColumn"> <tr> <td> <div class="pN">1122</div> <div class="G">Tattha sikkhānugīyanti,</div> </td> </tr> <tr> <td> <div class="G">yāni loke gadhitāni;</div> </td> </tr> <tr> <td> <div class="G">Na tesu pasuto siyā,</div> </td> </tr> <tr> <td> <div class="G">nibbijjha sabbaso kāme;</div> </td> </tr> <tr> <td> <div class="G">Sikkhe nibbānamattano. (6)</div> </td> </tr> </table> </div>
</div>
<div class="q" id="p_18Sn_1123"> <div class="divNumber">948.</div> <div class="p"> <table class="singleColumn"> <tr> <td> <div class="pN">1123</div> <div class="G">Sacco siyā appagabbho,</div> </td> </tr> <tr> <td> <div class="G">amāyo rittapesuṇo;</div> </td> </tr> <tr> <td> <div class="G">Akkodhano lobhapāpaṃ,</div> </td> </tr> <tr> <td> <div class="G">vevicchaṃ vitare muni. (7)</div> </td> </tr> </table> </div>
</div>
<div class="q" id="p_18Sn_1124"> <div class="divNumber">949.</div> <div class="p"> <table class="singleColumn"> <tr> <td> <div class="pN">1124</div> <div class="G">Niddaṃ tandiṃ sahe thīnaṃ,</div> </td> </tr> <tr> <td> <div class="G">pamādena na saṃvase;</div> </td> </tr> <tr> <td> <div class="G">Atimāne na tiṭṭheyya,</div> </td> </tr> <tr> <td> <div class="G">nibbānamanaso naro. (8)</div> </td> </tr> </table> </div>
</div>
<div class="q" id="p_18Sn_1125"> <div class="divNumber">950.</div> <div class="p"> <table class="singleColumn"> <tr> <td> <div class="pN">1125</div> <div class="G">Mosavajje na nīyetha,</div> </td> </tr> <tr> <td> <div class="G">rūpe snehaṃ na kubbaye;</div> </td> </tr> <tr> <td> <div class="G">Mānañca parijāneyya,</div> </td> </tr> <tr> <td> <div class="G">sāhasā virato care. (9)</div> </td> </tr> </table> </div>
</div>
<div class="q" id="p_18Sn_1126"> <div class="divNumber">951.</div> <div class="p"> <table class="singleColumn"> <tr> <td> <div class="pN">1126</div> <div class="G">Purāṇaṃ nābhinandeyya,</div> </td> </tr> <tr> <td> <div class="G">Nave khantiṃ na kubbaye;</div> </td> </tr> <tr> <td> <div class="G">Hiyyamāne na soceyya,</div> </td> </tr> <tr> <td> <div class="G">Ākāsaṃ na sito siyā. (10)</div> </td> </tr> </table> </div>
</div>
<div class="q" id="p_18Sn_1127"> <div class="divNumber">952.</div> <div class="p"> <table class="singleColumn"> <tr> <td> <div class="pN">1127</div> <div class="G">Gedhaṃ brūmi mahoghoti,</div> </td> </tr> <tr> <td> <div class="G">Ājavaṃ brūmi jappanaṃ;</div> </td> </tr> <tr> <td> <div class="G">Ārammaṇaṃ pakappanaṃ,</div> </td> </tr> <tr> <td> <div class="G">Kāmapaṅko duraccayo. (11)</div> </td> </tr> </table> </div>
</div>
<div class="q" id="p_18Sn_1128"> <div class="divNumber">953.</div> <div class="p"> <table class="singleColumn"> <tr> <td> <div class="pN">1128</div> <div class="G">Saccā avokkamma muni,</div> </td> </tr> <tr> <td> <div class="G">Thale tiṭṭhati brāhmaṇo;</div> </td> </tr> <tr> <td> <div class="G">Sabbaṃ so paṭinissajja,</div> </td> </tr> <tr> <td> <div class="G">Sa ve santoti vuccati. (12)</div> </td> </tr> </table> </div>
</div>
<div class="q" id="p_18Sn_1129"> <div class="divNumber">954.</div> <div class="p"> <table class="singleColumn"> <tr> <td> <div class="pN">1129</div> <div class="G">Sa ve vidvā sa vedagū,</div> </td> </tr> <tr> <td> <div class="G">Ñatvā dhammaṃ anissito;</div> </td> </tr> <tr> <td> <div class="G">Sammā so loke iriyāno,</div> </td> </tr> <tr> <td> <div class="G">Na pihetīdha kassaci. (13)</div> </td> </tr> </table> </div>
</div>
<div class="q" id="p_18Sn_1130"> <div class="divNumber">955.</div> <div class="p"> <table class="singleColumn"> <tr> <td> <div class="pN">1130</div> <div class="G">Yodha kāme accatari,</div> </td> </tr> <tr> <td> <div class="G">Saṅgaṃ loke duraccayaṃ;</div> </td> </tr> <tr> <td> <div class="G">Na so socati nājjheti,</div> </td> </tr> <tr> <td> <div class="G">Chinnasoto abandhano. (14)</div> </td> </tr> </table> </div>
</div>
<div class="q" id="p_18Sn_1131"> <div class="divNumber">956.</div> <div class="p"> <table class="singleColumn"> <tr> <td> <div class="pN">1131</div> <div class="G">Yaṃ pubbe taṃ visosehi,</div> </td> </tr> <tr> <td> <div class="G">Pacchā te māhu kiñcanaṃ;</div> </td> </tr> <tr> <td> <div class="G">Majjhe ce no gahessasi,</div> </td> </tr> <tr> <td> <div class="G">Upasanto carissasi. (15)</div> </td> </tr> </table> </div>
</div>
<div class="q" id="p_18Sn_1132"> <div class="divNumber">957.</div> <div class="p"> <table class="singleColumn"> <tr> <td> <div class="pN">1132</div> <div class="G">Sabbaso nāmarūpasmiṃ,</div> </td> </tr> <tr> <td> <div class="G">Yassa natthi mamāyitaṃ;</div> </td> </tr> <tr> <td> <div class="G">Asatā ca na socati,</div> </td> </tr> <tr> <td> <div class="G">Sa ve loke na jīyati. (16)</div> </td> </tr> </table> </div>
</div>
<div class="q" id="p_18Sn_1133"> <div class="divNumber">958.</div> <div class="p"> <table class="singleColumn"> <tr> <td> <div class="pN">1133</div> <div class="G">Yassa natthi idaṃ meti,</div> </td> </tr> <tr> <td> <div class="G">Paresaṃ vāpi kiñcanaṃ;</div> </td> </tr> <tr> <td> <div class="G">Mamattaṃ so asaṃvindaṃ,</div> </td> </tr> <tr> <td> <div class="G">Natthi meti na socati. (17)</div> </td> </tr> </table> </div>
</div>
<div class="q" id="p_18Sn_1134"> <div class="divNumber">959.</div> <div class="p"> <table class="singleColumn"> <tr> <td> <div class="pN">1134</div> <div class="G">Aniṭṭhurī ananugiddho,</div> </td> </tr> <tr> <td> <div class="G">Anejo sabbadhī samo;</div> </td> </tr> <tr> <td> <div class="G">Tamānisaṃsaṃ pabrūmi,</div> </td> </tr> <tr> <td> <div class="G">Pucchito avikampinaṃ. (18)</div> </td> </tr> </table> </div>
</div>
<div class="q" id="p_18Sn_1135"> <div class="divNumber">960.</div> <div class="p"> <table class="singleColumn"> <tr> <td> <div class="pN">1135</div> <div class="G">Anejassa vijānato,</div> </td> </tr> <tr> <td> <div class="G">Natthi kāci nisaṅkhati;</div> </td> </tr> <tr> <td> <div class="G">Virato so viyārabbhā,</div> </td> </tr> <tr> <td> <div class="G">Khemaṃ passati sabbadhi. (19)</div> </td> </tr> </table> </div>
</div>
<div class="q" id="p_18Sn_1136"> <div class="divNumber">961.</div> <div class="p"> <table class="singleColumn"> <tr> <td> <div class="pN">1136</div> <div class="G">Na samesu na omesu,</div> </td> </tr> <tr> <td> <div class="G">Na ussesu vadate muni;</div> </td> </tr> <tr> <td> <div class="G">Santo so vītamaccharo,</div> </td> </tr> <tr> <td> <div class="G">Nādeti na nirassatī”ti. (20)</div> </td> </tr> </table> </div>
</div>
<div class="CENTER" id="p_18Sn_1137">
<span class="pN">1137</span>Attadaṇḍasuttaṃ pannarasamaṃ.</div>
</html>
