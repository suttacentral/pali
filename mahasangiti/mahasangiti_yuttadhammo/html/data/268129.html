<html>
<div class="i">1.1.1 Kimatthiyasutta</div>
<div class="h">Paṭhamapaṇṇāsaka</div>
<div class="h">Ānisaṃsavagga</div>
<div class="h">Kimatthiyasutta</div>
<div class="q" id="p_17A10_2"> <div class="divNumber">1.</div> <div class="p">
<span class="pN">2</span>Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca—  </div>
</div>
<div class="q" id="p_17A10_3"> <div class="p">
<span class="pN">3</span>“Kimatthiyāni, bhante, kusalāni sīlāni kimānisaṃsānī”ti? “Avippaṭisāratthāni kho, ānanda, kusalāni sīlāni avippaṭisārānisaṃsānī”ti. </div>
</div>
<div class="q" id="p_17A10_4"> <div class="p">
<span class="pN">4</span>“Avippaṭisāro pana, bhante, kimatthiyo kimānisaṃso”ti? “Avippaṭisāro kho, ānanda, pāmojjattho pāmojjānisaṃso”ti. </div>
</div>
<div class="q" id="p_17A10_5"> <div class="p">
<span class="pN">5</span>“Pāmojjaṃ pana, bhante, kimatthiyaṃ kimānisaṃsan”ti? “Pāmojjaṃ kho, ānanda, pītatthaṃ pītānisaṃsan”ti. </div>
</div>
<div class="q" id="p_17A10_6"> <div class="p">
<span class="pN">6</span>“Pīti pana, bhante, kimatthiyā kimānisaṃsā”ti? “Pīti kho, ānanda, passaddhatthā passaddhānisaṃsā”ti. </div>
</div>
<div class="q" id="p_17A10_7"> <div class="p">
<span class="pN">7</span>“Passaddhi pana, bhante, kimatthiyā kimānisaṃsā”ti? “Passaddhi kho, ānanda, sukhatthā sukhānisaṃsā”ti. </div>
</div>
<div class="q" id="p_17A10_8"> <div class="p">
<span class="pN">8</span>“Sukhaṃ pana, bhante, kimatthiyaṃ kimānisaṃsan”ti? “Sukhaṃ kho, ānanda, samādhatthaṃ samādhānisaṃsan”ti. </div>
</div>
<div class="q" id="p_17A10_9"> <div class="p">
<span class="pN">9</span>“Samādhi pana, bhante, kimatthiyo kimānisaṃso”ti? “Samādhi kho, ānanda, yathābhūtañāṇadassanattho yathābhūtañāṇadassanānisaṃso”ti. </div>
</div>
<div class="q" id="p_17A10_10"> <div class="p">
<span class="pN">10</span>“Yathābhūtañāṇadassanaṃ pana, bhante, kimatthiyaṃ kimānisaṃsan”ti? “Yathābhūtañāṇadassanaṃ kho, ānanda, nibbidāvirāgatthaṃ nibbidāvirāgānisaṃsan”ti. </div>
</div>
<div class="q" id="p_17A10_11"> <div class="p">
<span class="pN">11</span>“Nibbidāvirāgo pana, bhante, kimatthiyo kimānisaṃso”ti? “Nibbidāvirāgo kho, ānanda, vimuttiñāṇadassanattho vimuttiñāṇadassanānisaṃso. </div>
</div>
<div class="q" id="p_17A10_12"> <div class="p">
<span class="pN">12</span>Iti kho, ānanda, kusalāni sīlāni avippaṭisāratthāni avippaṭisārānisaṃsāni; avippaṭisāro pāmojjattho pāmojjānisaṃso; pāmojjaṃ pītatthaṃ pītānisaṃsaṃ; pīti passaddhatthā passaddhānisaṃsā; passaddhi sukhatthā sukhānisaṃsā; sukhaṃ samādhatthaṃ samādhānisaṃsaṃ; samādhi yathābhūtañāṇadassanattho yathābhūtañāṇadassanānisaṃso; yathābhūtañāṇadassanaṃ nibbidāvirāgatthaṃ nibbidāvirāgānisaṃsaṃ; nibbidāvirāgo vimuttiñāṇadassanattho vimuttiñāṇadassanānisaṃso. Iti kho, ānanda, kusalāni sīlāni anupubbena aggāya parentī”ti. </div>
</div>
<div class="CENTER" id="p_17A10_13">
<span class="pN">13</span>Paṭhamaṃ.</div>
</html>
