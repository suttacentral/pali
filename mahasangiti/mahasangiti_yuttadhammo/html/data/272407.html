<html>
<div class="i">7.1 Devatāsannipāta</div>
<div class="h">Mahāsamayasutta</div>
<div class="h">Devatāsannipāta</div>
<div class="q" id="p_7D_755"> <div class="divNumber">333.</div> <div class="p">
<span class="pN">755</span>Atha kho bhagavā bhikkhū āmantesi—  “yebhuyyena, bhikkhave, dasasu lokadhātūsu devatā sannipatitā honti, tathāgataṃ dassanāya bhikkhusaṃghañca. Yepi te, bhikkhave, ahesuṃ atītamaddhānaṃ arahanto sammāsambuddhā, tesampi bhagavantānaṃ etapparamāyeva devatā sannipatitā ahesuṃ seyyathāpi mayhaṃ etarahi. Yepi te, bhikkhave, bhavissanti anāgatamaddhānaṃ arahanto sammāsambuddhā, tesampi bhagavantānaṃ etapparamāyeva devatā sannipatitā bhavissanti seyyathāpi mayhaṃ etarahi. Ācikkhissāmi, bhikkhave, devakāyānaṃ nāmāni; kittayissāmi, bhikkhave, devakāyānaṃ nāmāni; desessāmi, bhikkhave, devakāyānaṃ nāmāni. Taṃ suṇātha, sādhukaṃ manasikarotha, bhāsissāmī”ti. “Evaṃ, bhante”ti kho te bhikkhū bhagavato paccassosuṃ. </div>
</div>
<div class="q" id="p_7D_756"> <div class="divNumber">334.</div> <div class="p">
<span class="pN">756</span>Bhagavā etadavoca—  </div>
</div>
<div class="q" id="p_7D_757"> <div class="p"> <table class="singleColumn"> <tr> <td> <div class="pN">757</div> <div class="G">“Silokamanukassāmi,</div> </td> </tr> <tr> <td> <div class="G">yattha bhummā tadassitā;</div> </td> </tr> <tr> <td> <div class="G">Ye sitā girigabbharaṃ,</div> </td> </tr> <tr> <td> <div class="G">pahitattā samāhitā.</div> </td> </tr> </table> </div>
</div>
<div class="q" id="p_7D_758"> <div class="p"> <table class="singleColumn"> <tr> <td> <div class="pN">758</div> <div class="G">Puthūsīhāva sallīnā,</div> </td> </tr> <tr> <td> <div class="G">lomahaṃsābhisambhuno;</div> </td> </tr> <tr> <td> <div class="G">Odātamanasā suddhā,</div> </td> </tr> <tr> <td> <div class="G">vippasannamanāvilā.</div> </td> </tr> </table> </div>
</div>
<div class="q" id="p_7D_759"> <div class="p"> <table class="singleColumn"> <tr> <td> <div class="pN">759</div> <div class="G">Bhiyyo pañcasate ñatvā,</div> </td> </tr> <tr> <td> <div class="G">vane kāpilavatthave;</div> </td> </tr> <tr> <td> <div class="G">Tato āmantayī satthā,</div> </td> </tr> <tr> <td> <div class="G">sāvake sāsane rate.</div> </td> </tr> </table> </div>
</div>
<div class="q" id="p_7D_760"> <div class="p"> <table class="singleColumn"> <tr> <td> <div class="pN">760</div> <div class="G">‘Devakāyā abhikkantā,</div> </td> </tr> <tr> <td> <div class="G">te vijānātha bhikkhavo’;</div> </td> </tr> <tr> <td> <div class="G">Te ca ātappamakaruṃ,</div> </td> </tr> <tr> <td> <div class="G">sutvā buddhassa sāsanaṃ.</div> </td> </tr> </table> </div>
</div>
<div class="q" id="p_7D_761"> <div class="p"> <table class="singleColumn"> <tr> <td> <div class="pN">761</div> <div class="G">Tesaṃ pāturahu ñāṇaṃ,</div> </td> </tr> <tr> <td> <div class="G">amanussānadassanaṃ;</div> </td> </tr> <tr> <td> <div class="G">Appeke satamaddakkhuṃ,</div> </td> </tr> <tr> <td> <div class="G">sahassaṃ atha sattariṃ.</div> </td> </tr> </table> </div>
</div>
<div class="q" id="p_7D_762"> <div class="p"> <table class="singleColumn"> <tr> <td> <div class="pN">762</div> <div class="G">Sataṃ eke sahassānaṃ,</div> </td> </tr> <tr> <td> <div class="G">amanussānamaddasuṃ;</div> </td> </tr> <tr> <td> <div class="G">Appekenantamaddakkhuṃ,</div> </td> </tr> <tr> <td> <div class="G">disā sabbā phuṭā ahuṃ.</div> </td> </tr> </table> </div>
</div>
<div class="q" id="p_7D_763"> <div class="p"> <table class="singleColumn"> <tr> <td> <div class="pN">763</div> <div class="G">Tañca sabbaṃ abhiññāya,</div> </td> </tr> <tr> <td> <div class="G">vavatthitvāna cakkhumā;</div> </td> </tr> <tr> <td> <div class="G">Tato āmantayī satthā,</div> </td> </tr> <tr> <td> <div class="G">sāvake sāsane rate.</div> </td> </tr> </table> </div>
</div>
<div class="q" id="p_7D_764"> <div class="p"> <table class="singleColumn"> <tr> <td> <div class="pN">764</div> <div class="G">‘Devakāyā abhikkantā,</div> </td> </tr> <tr> <td> <div class="G">te vijānātha bhikkhavo;</div> </td> </tr> <tr> <td> <div class="G">Ye vohaṃ kittayissāmi,</div> </td> </tr> <tr> <td> <div class="G">girāhi anupubbaso’.</div> </td> </tr> </table> </div>
</div>
<div class="q" id="p_7D_765"> <div class="divNumber">335.</div> <div class="p"> <table class="singleColumn"> <tr> <td> <div class="pN">765</div> <div class="G">Sattasahassā te yakkhā,</div> </td> </tr> <tr> <td> <div class="G">bhummā kāpilavatthavā;</div> </td> </tr> <tr> <td> <div class="G">Iddhimanto jutimanto,</div> </td> </tr> <tr> <td> <div class="G">vaṇṇavanto yasassino;</div> </td> </tr> <tr> <td> <div class="G">Modamānā abhikkāmuṃ,</div> </td> </tr> <tr> <td> <div class="G">bhikkhūnaṃ samitiṃ vanaṃ.</div> </td> </tr> </table> </div>
</div>
<div class="q" id="p_7D_766"> <div class="p"> <table class="singleColumn"> <tr> <td> <div class="pN">766</div> <div class="G">Chasahassā hemavatā,</div> </td> </tr> <tr> <td> <div class="G">yakkhā nānattavaṇṇino;</div> </td> </tr> <tr> <td> <div class="G">Iddhimanto jutimanto,</div> </td> </tr> <tr> <td> <div class="G">vaṇṇavanto yasassino;</div> </td> </tr> <tr> <td> <div class="G">Modamānā abhikkāmuṃ,</div> </td> </tr> <tr> <td> <div class="G">bhikkhūnaṃ samitiṃ vanaṃ.</div> </td> </tr> </table> </div>
</div>
<div class="q" id="p_7D_767"> <div class="p"> <table class="singleColumn"> <tr> <td> <div class="pN">767</div> <div class="G">Sātāgirā tisahassā,</div> </td> </tr> <tr> <td> <div class="G">yakkhā nānattavaṇṇino;</div> </td> </tr> <tr> <td> <div class="G">Iddhimanto jutimanto,</div> </td> </tr> <tr> <td> <div class="G">vaṇṇavanto yasassino;</div> </td> </tr> <tr> <td> <div class="G">Modamānā abhikkāmuṃ,</div> </td> </tr> <tr> <td> <div class="G">bhikkhūnaṃ samitiṃ vanaṃ.</div> </td> </tr> </table> </div>
</div>
<div class="q" id="p_7D_768"> <div class="p"> <table class="singleColumn"> <tr> <td> <div class="pN">768</div> <div class="G">Iccete soḷasasahassā,</div> </td> </tr> <tr> <td> <div class="G">yakkhā nānattavaṇṇino;</div> </td> </tr> <tr> <td> <div class="G">Iddhimanto jutimanto,</div> </td> </tr> <tr> <td> <div class="G">vaṇṇavanto yasassino;</div> </td> </tr> <tr> <td> <div class="G">Modamānā abhikkāmuṃ,</div> </td> </tr> <tr> <td> <div class="G">bhikkhūnaṃ samitiṃ vanaṃ.</div> </td> </tr> </table> </div>
</div>
<div class="q" id="p_7D_769"> <div class="p"> <table class="singleColumn"> <tr> <td> <div class="pN">769</div> <div class="G">Vessāmittā pañcasatā,</div> </td> </tr> <tr> <td> <div class="G">yakkhā nānattavaṇṇino;</div> </td> </tr> <tr> <td> <div class="G">Iddhimanto jutimanto,</div> </td> </tr> <tr> <td> <div class="G">vaṇṇavanto yasassino;</div> </td> </tr> <tr> <td> <div class="G">Modamānā abhikkāmuṃ,</div> </td> </tr> <tr> <td> <div class="G">bhikkhūnaṃ samitiṃ vanaṃ.</div> </td> </tr> </table> </div>
</div>
<div class="q" id="p_7D_770"> <div class="p"> <table class="singleColumn"> <tr> <td> <div class="pN">770</div> <div class="G">Kumbhīro rājagahiko,</div> </td> </tr> <tr> <td> <div class="G">vepullassa nivesanaṃ;</div> </td> </tr> <tr> <td> <div class="G">Bhiyyo naṃ satasahassaṃ,</div> </td> </tr> <tr> <td> <div class="G">yakkhānaṃ payirupāsati;</div> </td> </tr> <tr> <td> <div class="G">Kumbhīro rājagahiko,</div> </td> </tr> <tr> <td> <div class="G">sopāgā samitiṃ vanaṃ.</div> </td> </tr> </table> </div>
</div>
<div class="q" id="p_7D_771"> <div class="divNumber">336.</div> <div class="p"> <table class="singleColumn"> <tr> <td> <div class="pN">771</div> <div class="G">Purimañca disaṃ rājā,</div> </td> </tr> <tr> <td> <div class="G">dhataraṭṭho pasāsati;</div> </td> </tr> <tr> <td> <div class="G">Gandhabbānaṃ adhipati,</div> </td> </tr> <tr> <td> <div class="G">mahārājā yasassiso.</div> </td> </tr> </table> </div>
</div>
<div class="q" id="p_7D_772"> <div class="p"> <table class="singleColumn"> <tr> <td> <div class="pN">772</div> <div class="G">Puttāpi tassa bahavo,</div> </td> </tr> <tr> <td> <div class="G">indanāmā mahabbalā;</div> </td> </tr> <tr> <td> <div class="G">Iddhimanto jutimanto,</div> </td> </tr> <tr> <td> <div class="G">vaṇṇavanto yasassino;</div> </td> </tr> <tr> <td> <div class="G">Modamānā abhikkāmuṃ,</div> </td> </tr> <tr> <td> <div class="G">bhikkhūnaṃ samitiṃ vanaṃ.</div> </td> </tr> </table> </div>
</div>
<div class="q" id="p_7D_773"> <div class="p"> <table class="singleColumn"> <tr> <td> <div class="pN">773</div> <div class="G">Dakkhiṇañca disaṃ rājā,</div> </td> </tr> <tr> <td> <div class="G">virūḷho taṃ pasāsati;</div> </td> </tr> <tr> <td> <div class="G">Kumbhaṇḍānaṃ adhipati,</div> </td> </tr> <tr> <td> <div class="G">mahārājā yasassiso.</div> </td> </tr> </table> </div>
</div>
<div class="q" id="p_7D_774"> <div class="p"> <table class="singleColumn"> <tr> <td> <div class="pN">774</div> <div class="G">Puttāpi tassa bahavo,</div> </td> </tr> <tr> <td> <div class="G">indanāmā mahabbalā;</div> </td> </tr> <tr> <td> <div class="G">Iddhimanto jutimanto,</div> </td> </tr> <tr> <td> <div class="G">vaṇṇavanto yasassino;</div> </td> </tr> <tr> <td> <div class="G">Modamānā abhikkāmuṃ,</div> </td> </tr> <tr> <td> <div class="G">bhikkhūnaṃ samitiṃ vanaṃ.</div> </td> </tr> </table> </div>
</div>
<div class="q" id="p_7D_775"> <div class="p"> <table class="singleColumn"> <tr> <td> <div class="pN">775</div> <div class="G">Pacchimañca disaṃ rājā,</div> </td> </tr> <tr> <td> <div class="G">virūpakkho pasāsati;</div> </td> </tr> <tr> <td> <div class="G">Nāgānañca adhipati,</div> </td> </tr> <tr> <td> <div class="G">mahārājā yasassiso.</div> </td> </tr> </table> </div>
</div>
<div class="q" id="p_7D_776"> <div class="p"> <table class="singleColumn"> <tr> <td> <div class="pN">776</div> <div class="G">Puttāpi tassa bahavo,</div> </td> </tr> <tr> <td> <div class="G">indanāmā mahabbalā;</div> </td> </tr> <tr> <td> <div class="G">Iddhimanto jutimanto,</div> </td> </tr> <tr> <td> <div class="G">vaṇṇavanto yasassino;</div> </td> </tr> <tr> <td> <div class="G">Modamānā abhikkāmuṃ,</div> </td> </tr> <tr> <td> <div class="G">bhikkhūnaṃ samitiṃ vanaṃ.</div> </td> </tr> </table> </div>
</div>
<div class="q" id="p_7D_777"> <div class="p"> <table class="singleColumn"> <tr> <td> <div class="pN">777</div> <div class="G">Uttarañca disaṃ rājā,</div> </td> </tr> <tr> <td> <div class="G">kuvero taṃ pasāsati;</div> </td> </tr> <tr> <td> <div class="G">Yakkhānañca adhipati,</div> </td> </tr> <tr> <td> <div class="G">mahārājā yasassiso.</div> </td> </tr> </table> </div>
</div>
<div class="q" id="p_7D_778"> <div class="p"> <table class="singleColumn"> <tr> <td> <div class="pN">778</div> <div class="G">Puttāpi tassa bahavo,</div> </td> </tr> <tr> <td> <div class="G">indanāmā mahabbalā;</div> </td> </tr> <tr> <td> <div class="G">Iddhimanto jutimanto,</div> </td> </tr> <tr> <td> <div class="G">vaṇṇavanto yasassino;</div> </td> </tr> <tr> <td> <div class="G">Modamānā abhikkāmuṃ,</div> </td> </tr> <tr> <td> <div class="G">bhikkhūnaṃ samitiṃ vanaṃ.</div> </td> </tr> </table> </div>
</div>
<div class="q" id="p_7D_779"> <div class="p"> <table class="singleColumn"> <tr> <td> <div class="pN">779</div> <div class="G">Purimaṃ disaṃ dhataraṭṭho,</div> </td> </tr> <tr> <td> <div class="G">dakkhiṇena virūḷhako;</div> </td> </tr> <tr> <td> <div class="G">Pacchimena virūpakkho,</div> </td> </tr> <tr> <td> <div class="G">kuvero uttaraṃ disaṃ.</div> </td> </tr> </table> </div>
</div>
<div class="q" id="p_7D_780"> <div class="p"> <table class="singleColumn"> <tr> <td> <div class="pN">780</div> <div class="G">Cattāro te mahārājā,</div> </td> </tr> <tr> <td> <div class="G">samantā caturo disā;</div> </td> </tr> <tr> <td> <div class="G">Daddallamānā aṭṭhaṃsu,</div> </td> </tr> <tr> <td> <div class="G">vane kāpilavatthave.</div> </td> </tr> </table> </div>
</div>
<div class="q" id="p_7D_781"> <div class="divNumber">337.</div> <div class="p"> <table class="singleColumn"> <tr> <td> <div class="pN">781</div> <div class="G">Tesaṃ māyāvino dāsā,</div> </td> </tr> <tr> <td> <div class="G">āguṃ vañcanikā saṭhā;</div> </td> </tr> <tr> <td> <div class="G">Māyā kuṭeṇḍu viṭeṇḍu,</div> </td> </tr> <tr> <td> <div class="G">viṭucca viṭuṭo saha.</div> </td> </tr> </table> </div>
</div>
<div class="q" id="p_7D_782"> <div class="p"> <table class="singleColumn"> <tr> <td> <div class="pN">782</div> <div class="G">Candano kāmaseṭṭho ca,</div> </td> </tr> <tr> <td> <div class="G">kinnighaṇḍu nighaṇḍu ca;</div> </td> </tr> <tr> <td> <div class="G">Panādo opamañño ca,</div> </td> </tr> <tr> <td> <div class="G">devasūto ca mātali.</div> </td> </tr> </table> </div>
</div>
<div class="q" id="p_7D_783"> <div class="p"> <table class="singleColumn"> <tr> <td> <div class="pN">783</div> <div class="G">Cittaseno ca gandhabbo,</div> </td> </tr> <tr> <td> <div class="G">naḷorājā janesabho;</div> </td> </tr> <tr> <td> <div class="G">Āgā pañcasikho ceva,</div> </td> </tr> <tr> <td> <div class="G">timbarū sūriyavacchasā.</div> </td> </tr> </table> </div>
</div>
<div class="q" id="p_7D_784"> <div class="p"> <table class="singleColumn"> <tr> <td> <div class="pN">784</div> <div class="G">Ete caññe ca rājāno,</div> </td> </tr> <tr> <td> <div class="G">gandhabbā saha rājubhi;</div> </td> </tr> <tr> <td> <div class="G">Modamānā abhikkāmuṃ,</div> </td> </tr> <tr> <td> <div class="G">bhikkhūnaṃ samitiṃ vanaṃ.</div> </td> </tr> </table> </div>
</div>
<div class="q" id="p_7D_785"> <div class="divNumber">338.</div> <div class="p"> <table class="singleColumn"> <tr> <td> <div class="pN">785</div> <div class="G">Athāguṃ nāgasā nāgā,</div> </td> </tr> <tr> <td> <div class="G">vesālā sahatacchakā;</div> </td> </tr> <tr> <td> <div class="G">Kambalassatarā āguṃ,</div> </td> </tr> <tr> <td> <div class="G">pāyāgā saha ñātibhi.</div> </td> </tr> </table> </div>
</div>
<div class="q" id="p_7D_786"> <div class="p"> <table class="singleColumn"> <tr> <td> <div class="pN">786</div> <div class="G">Yāmunā dhataraṭṭhā ca,</div> </td> </tr> <tr> <td> <div class="G">āgū nāgā yasassino;</div> </td> </tr> <tr> <td> <div class="G">Erāvaṇo mahānāgo,</div> </td> </tr> <tr> <td> <div class="G">sopāgā samitiṃ vanaṃ.</div> </td> </tr> </table> </div>
</div>
<div class="q" id="p_7D_787"> <div class="p"> <table class="singleColumn"> <tr> <td> <div class="pN">787</div> <div class="G">Ye nāgarāje sahasā haranti,</div> </td> </tr> <tr> <td> <div class="G">Dibbā dijā pakkhi visuddhacakkhū;</div> </td> </tr> <tr> <td> <div class="G">Vehāyasā te vanamajjhapattā,</div> </td> </tr> <tr> <td> <div class="G">Citrā supaṇṇā iti tesa nāmaṃ.</div> </td> </tr> </table> </div>
</div>
<div class="q" id="p_7D_788"> <div class="p"> <table class="singleColumn"> <tr> <td> <div class="pN">788</div> <div class="G">Abhayaṃ tadā nāgarājānamāsi,</div> </td> </tr> <tr> <td> <div class="G">Supaṇṇato khemamakāsi buddho;</div> </td> </tr> <tr> <td> <div class="G">Saṇhāhi vācāhi upavhayantā,</div> </td> </tr> <tr> <td> <div class="G">Nāgā supaṇṇā saraṇamakaṃsu buddhaṃ.</div> </td> </tr> </table> </div>
</div>
<div class="q" id="p_7D_789"> <div class="divNumber">339.</div> <div class="p"> <table class="singleColumn"> <tr> <td> <div class="pN">789</div> <div class="G">Jitā vajirahatthena,</div> </td> </tr> <tr> <td> <div class="G">samuddaṃ asurāsitā;</div> </td> </tr> <tr> <td> <div class="G">Bhātaro vāsavassete,</div> </td> </tr> <tr> <td> <div class="G">iddhimanto yasassino.</div> </td> </tr> </table> </div>
</div>
<div class="q" id="p_7D_790"> <div class="p"> <table class="singleColumn"> <tr> <td> <div class="pN">790</div> <div class="G">Kālakañcā mahābhismā,</div> </td> </tr> <tr> <td> <div class="G">asurā dānaveghasā;</div> </td> </tr> <tr> <td> <div class="G">Vepacitti sucitti ca,</div> </td> </tr> <tr> <td> <div class="G">pahārādo namucī saha.</div> </td> </tr> </table> </div>
</div>
<div class="q" id="p_7D_791"> <div class="p"> <table class="singleColumn"> <tr> <td> <div class="pN">791</div> <div class="G">Satañca baliputtānaṃ,</div> </td> </tr> <tr> <td> <div class="G">sabbe verocanāmakā;</div> </td> </tr> <tr> <td> <div class="G">Sannayhitvā balisenaṃ,</div> </td> </tr> <tr> <td> <div class="G">rāhubhaddamupāgamuṃ;</div> </td> </tr> <tr> <td> <div class="G">‘Samayo dāni bhaddante,</div> </td> </tr> <tr> <td> <div class="G">bhikkhūnaṃ samitiṃ vanaṃ’.</div> </td> </tr> </table> </div>
</div>
<div class="q" id="p_7D_792"> <div class="divNumber">340.</div> <div class="p"> <table class="singleColumn"> <tr> <td> <div class="pN">792</div> <div class="G">Āpo ca devā pathavī,</div> </td> </tr> <tr> <td> <div class="G">tejo vāyo tadāgamuṃ;</div> </td> </tr> <tr> <td> <div class="G">Varuṇā vāraṇā devā,</div> </td> </tr> <tr> <td> <div class="G">somo ca yasasā saha.</div> </td> </tr> </table> </div>
</div>
<div class="q" id="p_7D_793"> <div class="p"> <table class="singleColumn"> <tr> <td> <div class="pN">793</div> <div class="G">Mettā karuṇā kāyikā,</div> </td> </tr> <tr> <td> <div class="G">āguṃ devā yasassino;</div> </td> </tr> <tr> <td> <div class="G">Dasete dasadhā kāyā,</div> </td> </tr> <tr> <td> <div class="G">sabbe nānattavaṇṇino.</div> </td> </tr> </table> </div>
</div>
<div class="q" id="p_7D_794"> <div class="p"> <table class="singleColumn"> <tr> <td> <div class="pN">794</div> <div class="G">Iddhimanto jutimanto,</div> </td> </tr> <tr> <td> <div class="G">vaṇṇavanto yasassino;</div> </td> </tr> <tr> <td> <div class="G">Modamānā abhikkāmuṃ,</div> </td> </tr> <tr> <td> <div class="G">bhikkhūnaṃ samitiṃ vanaṃ.</div> </td> </tr> </table> </div>
</div>
<div class="q" id="p_7D_795"> <div class="p"> <table class="singleColumn"> <tr> <td> <div class="pN">795</div> <div class="G">Veṇḍudevā sahali ca,</div> </td> </tr> <tr> <td> <div class="G">asamā ca duve yamā;</div> </td> </tr> <tr> <td> <div class="G">Candassūpanisā devā,</div> </td> </tr> <tr> <td> <div class="G">candamāguṃ purakkhatvā.</div> </td> </tr> </table> </div>
</div>
<div class="q" id="p_7D_796"> <div class="p"> <table class="singleColumn"> <tr> <td> <div class="pN">796</div> <div class="G">Sūriyassūpanisā devā,</div> </td> </tr> <tr> <td> <div class="G">sūriyamāguṃ purakkhatvā;</div> </td> </tr> <tr> <td> <div class="G">Nakkhattāni purakkhatvā,</div> </td> </tr> <tr> <td> <div class="G">āguṃ mandavalāhakā.</div> </td> </tr> </table> </div>
</div>
<div class="q" id="p_7D_797"> <div class="p"> <table class="singleColumn"> <tr> <td> <div class="pN">797</div> <div class="G">Vasūnaṃ vāsavo seṭṭho,</div> </td> </tr> <tr> <td> <div class="G">sakkopāgā purindado;</div> </td> </tr> <tr> <td> <div class="G">Dasete dasadhā kāyā,</div> </td> </tr> <tr> <td> <div class="G">sabbe nānattavaṇṇino.</div> </td> </tr> </table> </div>
</div>
<div class="q" id="p_7D_798"> <div class="p"> <table class="singleColumn"> <tr> <td> <div class="pN">798</div> <div class="G">Iddhimanto jutimanto,</div> </td> </tr> <tr> <td> <div class="G">vaṇṇavanto yasassino;</div> </td> </tr> <tr> <td> <div class="G">Modamānā abhikkāmuṃ,</div> </td> </tr> <tr> <td> <div class="G">bhikkhūnaṃ samitiṃ vanaṃ.</div> </td> </tr> </table> </div>
</div>
<div class="q" id="p_7D_799"> <div class="p"> <table class="singleColumn"> <tr> <td> <div class="pN">799</div> <div class="G">Athāguṃ sahabhū devā,</div> </td> </tr> <tr> <td> <div class="G">jalamaggi sikhāriva;</div> </td> </tr> <tr> <td> <div class="G">Ariṭṭhakā ca rojā ca,</div> </td> </tr> <tr> <td> <div class="G">umāpupphanibhāsino.</div> </td> </tr> </table> </div>
</div>
<div class="q" id="p_7D_800"> <div class="p"> <table class="singleColumn"> <tr> <td> <div class="pN">800</div> <div class="G">Varuṇā sahadhammā ca,</div> </td> </tr> <tr> <td> <div class="G">accutā ca anejakā;</div> </td> </tr> <tr> <td> <div class="G">Sūleyyarucirā āguṃ,</div> </td> </tr> <tr> <td> <div class="G">āguṃ vāsavanesino;</div> </td> </tr> <tr> <td> <div class="G">Dasete dasadhā kāyā,</div> </td> </tr> <tr> <td> <div class="G">sabbe nānattavaṇṇino.</div> </td> </tr> </table> </div>
</div>
<div class="q" id="p_7D_801"> <div class="p"> <table class="singleColumn"> <tr> <td> <div class="pN">801</div> <div class="G">Iddhimanto jutimanto,</div> </td> </tr> <tr> <td> <div class="G">vaṇṇavanto yasassino;</div> </td> </tr> <tr> <td> <div class="G">Modamānā abhikkāmuṃ,</div> </td> </tr> <tr> <td> <div class="G">bhikkhūnaṃ samitiṃ vanaṃ.</div> </td> </tr> </table> </div>
</div>
<div class="q" id="p_7D_802"> <div class="p"> <table class="singleColumn"> <tr> <td> <div class="pN">802</div> <div class="G">Samānā mahāsamanā,</div> </td> </tr> <tr> <td> <div class="G">mānusā mānusuttamā;</div> </td> </tr> <tr> <td> <div class="G">Khiḍḍāpadosikā āguṃ,</div> </td> </tr> <tr> <td> <div class="G">āguṃ manopadosikā.</div> </td> </tr> </table> </div>
</div>
<div class="q" id="p_7D_803"> <div class="p"> <table class="singleColumn"> <tr> <td> <div class="pN">803</div> <div class="G">Athāguṃ harayo devā,</div> </td> </tr> <tr> <td> <div class="G">ye ca lohitavāsino;</div> </td> </tr> <tr> <td> <div class="G">Pāragā mahāpāragā,</div> </td> </tr> <tr> <td> <div class="G">āguṃ devā yasassino;</div> </td> </tr> <tr> <td> <div class="G">Dasete dasadhā kāyā,</div> </td> </tr> <tr> <td> <div class="G">sabbe nānattavaṇṇino.</div> </td> </tr> </table> </div>
</div>
<div class="q" id="p_7D_804"> <div class="p"> <table class="singleColumn"> <tr> <td> <div class="pN">804</div> <div class="G">Iddhimanto jutimanto,</div> </td> </tr> <tr> <td> <div class="G">vaṇṇavanto yasassino;</div> </td> </tr> <tr> <td> <div class="G">Modamānā abhikkāmuṃ,</div> </td> </tr> <tr> <td> <div class="G">bhikkhūnaṃ samitiṃ vanaṃ.</div> </td> </tr> </table> </div>
</div>
<div class="q" id="p_7D_805"> <div class="p"> <table class="singleColumn"> <tr> <td> <div class="pN">805</div> <div class="G">Sukkā karambhā aruṇā,</div> </td> </tr> <tr> <td> <div class="G">āguṃ veghanasā saha;</div> </td> </tr> <tr> <td> <div class="G">Odātagayhā pāmokkhā,</div> </td> </tr> <tr> <td> <div class="G">āguṃ devā vicakkhaṇā.</div> </td> </tr> </table> </div>
</div>
<div class="q" id="p_7D_806"> <div class="p"> <table class="singleColumn"> <tr> <td> <div class="pN">806</div> <div class="G">Sadāmattā hāragajā,</div> </td> </tr> <tr> <td> <div class="G">missakā ca yasassino;</div> </td> </tr> <tr> <td> <div class="G">Thanayaṃ āga pajjunno,</div> </td> </tr> <tr> <td> <div class="G">yo disā abhivassati.</div> </td> </tr> </table> </div>
</div>
<div class="q" id="p_7D_807"> <div class="p"> <table class="singleColumn"> <tr> <td> <div class="pN">807</div> <div class="G">Dasete dasadhā kāyā,</div> </td> </tr> <tr> <td> <div class="G">sabbe nānattavaṇṇino;</div> </td> </tr> <tr> <td> <div class="G">Iddhimanto jutimanto,</div> </td> </tr> <tr> <td> <div class="G">vaṇṇavanto yasassino;</div> </td> </tr> <tr> <td> <div class="G">Modamānā abhikkāmuṃ,</div> </td> </tr> <tr> <td> <div class="G">bhikkhūnaṃ samitiṃ vanaṃ.</div> </td> </tr> </table> </div>
</div>
<div class="q" id="p_7D_808"> <div class="p"> <table class="singleColumn"> <tr> <td> <div class="pN">808</div> <div class="G">Khemiyā tusitā yāmā,</div> </td> </tr> <tr> <td> <div class="G">kaṭṭhakā ca yasassino;</div> </td> </tr> <tr> <td> <div class="G">Lambītakā lāmaseṭṭhā,</div> </td> </tr> <tr> <td> <div class="G">jotināmā ca āsavā;</div> </td> </tr> <tr> <td> <div class="G">Nimmānaratino āguṃ,</div> </td> </tr> <tr> <td> <div class="G">athāguṃ paranimmitā.</div> </td> </tr> </table> </div>
</div>
<div class="q" id="p_7D_809"> <div class="p"> <table class="singleColumn"> <tr> <td> <div class="pN">809</div> <div class="G">Dasete dasadhā kāyā,</div> </td> </tr> <tr> <td> <div class="G">sabbe nānattavaṇṇino;</div> </td> </tr> <tr> <td> <div class="G">Iddhimanto jutimanto,</div> </td> </tr> <tr> <td> <div class="G">vaṇṇavanto yasassino;</div> </td> </tr> <tr> <td> <div class="G">Modamānā abhikkāmuṃ,</div> </td> </tr> <tr> <td> <div class="G">bhikkhūnaṃ samitiṃ vanaṃ.</div> </td> </tr> </table> </div>
</div>
<div class="q" id="p_7D_810"> <div class="p"> <table class="singleColumn"> <tr> <td> <div class="pN">810</div> <div class="G">Saṭṭhete devanikāyā,</div> </td> </tr> <tr> <td> <div class="G">sabbe nānattavaṇṇino;</div> </td> </tr> <tr> <td> <div class="G">Nāmanvayena āgacchuṃ,</div> </td> </tr> <tr> <td> <div class="G">ye caññe sadisā saha.</div> </td> </tr> </table> </div>
</div>
<div class="q" id="p_7D_811"> <div class="p"> <table class="singleColumn"> <tr> <td> <div class="pN">811</div> <div class="G">‘Pavuṭṭhajātimakhilaṃ,</div> </td> </tr> <tr> <td> <div class="G">oghatiṇṇamanāsavaṃ;</div> </td> </tr> <tr> <td> <div class="G">Dakkhemoghataraṃ nāgaṃ,</div> </td> </tr> <tr> <td> <div class="G">candaṃva asitātigaṃ’.</div> </td> </tr> </table> </div>
</div>
<div class="q" id="p_7D_812"> <div class="divNumber">341.</div> <div class="p"> <table class="singleColumn"> <tr> <td> <div class="pN">812</div> <div class="G">Subrahmā paramatto ca,</div> </td> </tr> <tr> <td> <div class="G">puttā iddhimato saha;</div> </td> </tr> <tr> <td> <div class="G">Sanaṅkumāro tisso ca,</div> </td> </tr> <tr> <td> <div class="G">sopāga samitiṃ vanaṃ.</div> </td> </tr> </table> </div>
</div>
<div class="q" id="p_7D_813"> <div class="p"> <table class="singleColumn"> <tr> <td> <div class="pN">813</div> <div class="G">Sahassaṃ brahmalokānaṃ,</div> </td> </tr> <tr> <td> <div class="G">mahābrahmābhitiṭṭhati;</div> </td> </tr> <tr> <td> <div class="G">Upapanno jutimanto,</div> </td> </tr> <tr> <td> <div class="G">bhismākāyo yasassiso.</div> </td> </tr> </table> </div>
</div>
<div class="q" id="p_7D_814"> <div class="p"> <table class="singleColumn"> <tr> <td> <div class="pN">814</div> <div class="G">Dasettha issarā āguṃ,</div> </td> </tr> <tr> <td> <div class="G">paccekavasavattino;</div> </td> </tr> <tr> <td> <div class="G">Tesañca majjhato āga,</div> </td> </tr> <tr> <td> <div class="G">hārito parivārito.</div> </td> </tr> </table> </div>
</div>
<div class="q" id="p_7D_815"> <div class="divNumber">342.</div> <div class="p"> <table class="singleColumn"> <tr> <td> <div class="pN">815</div> <div class="G">Te ca sabbe abhikkante,</div> </td> </tr> <tr> <td> <div class="G">sainde deve sabrahmake;</div> </td> </tr> <tr> <td> <div class="G">Mārasenā abhikkāmi,</div> </td> </tr> <tr> <td> <div class="G">passa kaṇhassa mandiyaṃ.</div> </td> </tr> </table> </div>
</div>
<div class="q" id="p_7D_816"> <div class="p"> <table class="singleColumn"> <tr> <td> <div class="pN">816</div> <div class="G">‘Etha gaṇhatha bandhatha,</div> </td> </tr> <tr> <td> <div class="G">rāgena baddhamatthu vo;</div> </td> </tr> <tr> <td> <div class="G">Samantā parivāretha,</div> </td> </tr> <tr> <td> <div class="G">mā vo muñcittha koci naṃ’.</div> </td> </tr> </table> </div>
</div>
<div class="q" id="p_7D_817"> <div class="p"> <table class="singleColumn"> <tr> <td> <div class="pN">817</div> <div class="G">Iti tattha mahāseno,</div> </td> </tr> <tr> <td> <div class="G">kaṇho senaṃ apesayi;</div> </td> </tr> <tr> <td> <div class="G">Pāṇinā talamāhacca,</div> </td> </tr> <tr> <td> <div class="G">saraṃ katvāna bheravaṃ.</div> </td> </tr> </table> </div>
</div>
<div class="q" id="p_7D_818"> <div class="p"> <table class="singleColumn"> <tr> <td> <div class="pN">818</div> <div class="G">Yathā pāvussako megho,</div> </td> </tr> <tr> <td> <div class="G">thanayanto savijjuko;</div> </td> </tr> <tr> <td> <div class="G">Tadā so paccudāvatti,</div> </td> </tr> <tr> <td> <div class="G">saṅkuddho asayaṃvase.</div> </td> </tr> </table> </div>
</div>
<div class="q" id="p_7D_819"> <div class="divNumber">343.</div> <div class="p"> <table class="singleColumn"> <tr> <td> <div class="pN">819</div> <div class="G">Tañca sabbaṃ abhiññāya,</div> </td> </tr> <tr> <td> <div class="G">vavatthitvāna cakkhumā;</div> </td> </tr> <tr> <td> <div class="G">Tato āmantayī satthā,</div> </td> </tr> <tr> <td> <div class="G">sāvake sāsane rate.</div> </td> </tr> </table> </div>
</div>
<div class="q" id="p_7D_820"> <div class="p"> <table class="singleColumn"> <tr> <td> <div class="pN">820</div> <div class="G">‘Mārasenā abhikkantā,</div> </td> </tr> <tr> <td> <div class="G">te vijānātha bhikkhavo’;</div> </td> </tr> <tr> <td> <div class="G">Te ca ātappamakaruṃ,</div> </td> </tr> <tr> <td> <div class="G">sutvā buddhassa sāsanaṃ;</div> </td> </tr> <tr> <td> <div class="G">Vītarāgehi pakkāmuṃ,</div> </td> </tr> <tr> <td> <div class="G">nesaṃ lomāpi iñjayuṃ.</div> </td> </tr> </table> </div>
</div>
<div class="q" id="p_7D_821"> <div class="p"> <table class="singleColumn"> <tr> <td> <div class="pN">821</div> <div class="G">‘Sabbe vijitasaṅgāmā,</div> </td> </tr> <tr> <td> <div class="G">bhayātītā yasassino;</div> </td> </tr> <tr> <td> <div class="G">Modanti saha bhūtehi,</div> </td> </tr> <tr> <td> <div class="G">sāvakā te janesutā’”ti.</div> </td> </tr> </table> </div>
</div>
<div class="ENDH3" id="p_7D_822">
<span class="pN">822</span>Mahāsamayasuttaṃ niṭṭhitaṃ sattamaṃ.</div>
</html>
