<html>
<div class="i">22.1.10.1 Dasavarakathā</div>
<div class="h">Mahānipāta</div>
<div class="h">Mūgapakkhavagga</div>
<div class="h">Vessantarajātaka</div>
<div class="h">Dasavarakathā</div>
<div class="q" id="p_23J_3001"> <div class="divNumber">1655.</div> <div class="p"> <table class="singleColumn"> <tr> <td> <div class="pN">3001</div> <div class="G">“Phussatī varavaṇṇābhe,</div> </td> </tr> <tr> <td> <div class="G">varassu dasadhā vare;</div> </td> </tr> <tr> <td> <div class="G">Pathabyā cārupubbaṅgi,</div> </td> </tr> <tr> <td> <div class="G">yaṃ tuyhaṃ manaso piyaṃ”.</div> </td> </tr> </table> </div>
</div>
<div class="q" id="p_23J_3002"> <div class="divNumber">1656.</div> <div class="p"> <table class="singleColumn"> <tr> <td> <div class="pN">3002</div> <div class="G">“Devarāja namo tyatthu,</div> </td> </tr> <tr> <td> <div class="G">kiṃ pāpaṃ pakataṃ mayā;</div> </td> </tr> <tr> <td> <div class="G">Rammā cāvesi maṃ ṭhānā,</div> </td> </tr> <tr> <td> <div class="G">vātova dharaṇīruhaṃ”.</div> </td> </tr> </table> </div>
</div>
<div class="q" id="p_23J_3003"> <div class="divNumber">1657.</div> <div class="p"> <table class="singleColumn"> <tr> <td> <div class="pN">3003</div> <div class="G">“Na ceva te kataṃ pāpaṃ,</div> </td> </tr> <tr> <td> <div class="G">na ca me tvamasi appiyā;</div> </td> </tr> <tr> <td> <div class="G">Puññañca te parikkhīṇaṃ,</div> </td> </tr> <tr> <td> <div class="G">yena tevaṃ vadāmahaṃ.</div> </td> </tr> </table> </div>
</div>
<div class="q" id="p_23J_3004"> <div class="divNumber">1658.</div> <div class="p"> <table class="singleColumn"> <tr> <td> <div class="pN">3004</div> <div class="G">Santike maraṇaṃ tuyhaṃ,</div> </td> </tr> <tr> <td> <div class="G">vinābhāvo bhavissati;</div> </td> </tr> <tr> <td> <div class="G">Paṭigaṇhāhi me ete,</div> </td> </tr> <tr> <td> <div class="G">vare dasa pavecchato”.</div> </td> </tr> </table> </div>
</div>
<div class="q" id="p_23J_3005"> <div class="divNumber">1659.</div> <div class="p"> <table class="singleColumn"> <tr> <td> <div class="pN">3005</div> <div class="G">“Varañce me ado sakka,</div> </td> </tr> <tr> <td> <div class="G">sabbabhūtānamissara;</div> </td> </tr> <tr> <td> <div class="G">Sivirājassa bhaddante,</div> </td> </tr> <tr> <td> <div class="G">tattha assaṃ nivesane.</div> </td> </tr> </table> </div>
</div>
<div class="q" id="p_23J_3006"> <div class="divNumber">1660.</div> <div class="p"> <table class="singleColumn"> <tr> <td> <div class="pN">3006</div> <div class="G">Nīlanettā nīlabhamu,</div> </td> </tr> <tr> <td> <div class="G">nilakkhī ca yathā migī;</div> </td> </tr> <tr> <td> <div class="G">Phussatī nāma nāmena,</div> </td> </tr> <tr> <td> <div class="G">tatthapassaṃ purindada.</div> </td> </tr> </table> </div>
</div>
<div class="q" id="p_23J_3007"> <div class="divNumber">1661.</div> <div class="p"> <table class="singleColumn"> <tr> <td> <div class="pN">3007</div> <div class="G">Puttaṃ labhetha varadaṃ,</div> </td> </tr> <tr> <td> <div class="G">yācayogaṃ amacchariṃ;</div> </td> </tr> <tr> <td> <div class="G">Pūjitaṃ paṭirājūhi,</div> </td> </tr> <tr> <td> <div class="G">kittimantaṃ yasassinaṃ.</div> </td> </tr> </table> </div>
</div>
<div class="q" id="p_23J_3008"> <div class="divNumber">1662.</div> <div class="p"> <table class="singleColumn"> <tr> <td> <div class="pN">3008</div> <div class="G">Gabbhaṃ me dhārayantiyā,</div> </td> </tr> <tr> <td> <div class="G">majjhimaṅgaṃ anunnataṃ;</div> </td> </tr> <tr> <td> <div class="G">Kucchi anunnato assa,</div> </td> </tr> <tr> <td> <div class="G">cāpaṃva likhitaṃ samaṃ.</div> </td> </tr> </table> </div>
</div>
<div class="q" id="p_23J_3009"> <div class="divNumber">1663.</div> <div class="p"> <table class="singleColumn"> <tr> <td> <div class="pN">3009</div> <div class="G">Thanā me nappapateyyuṃ,</div> </td> </tr> <tr> <td> <div class="G">palitā na santu vāsava;</div> </td> </tr> <tr> <td> <div class="G">Kāye rajo na limpetha,</div> </td> </tr> <tr> <td> <div class="G">vajjhañcāpi pamocaye.</div> </td> </tr> </table> </div>
</div>
<div class="q" id="p_23J_3010"> <div class="divNumber">1664.</div> <div class="p"> <table class="singleColumn"> <tr> <td> <div class="pN">3010</div> <div class="G">Mayūrakoñcābhirude,</div> </td> </tr> <tr> <td> <div class="G">nārivaragaṇāyute;</div> </td> </tr> <tr> <td> <div class="G">Khujjacelāpakākiṇṇe,</div> </td> </tr> <tr> <td> <div class="G">sūtamāgadhavaṇṇite.</div> </td> </tr> </table> </div>
</div>
<div class="q" id="p_23J_3011"> <div class="divNumber">1665.</div> <div class="p"> <table class="singleColumn"> <tr> <td> <div class="pN">3011</div> <div class="G">Citraggaḷerughusite,</div> </td> </tr> <tr> <td> <div class="G">surāmaṃsapabodhane;</div> </td> </tr> <tr> <td> <div class="G">Sivirājassa bhaddante,</div> </td> </tr> <tr> <td> <div class="G">tatthassaṃ mahesī piyā”.</div> </td> </tr> </table> </div>
</div>
<div class="q" id="p_23J_3012"> <div class="divNumber">1666.</div> <div class="p"> <table class="singleColumn"> <tr> <td> <div class="pN">3012</div> <div class="G">“Ye te dasa varā dinnā,</div> </td> </tr> <tr> <td> <div class="G">mayā sabbaṅgasobhane;</div> </td> </tr> <tr> <td> <div class="G">Sivirājassa vijite,</div> </td> </tr> <tr> <td> <div class="G">sabbe te lacchasī vare”.</div> </td> </tr> </table> </div>
</div>
<div class="q" id="p_23J_3013"> <div class="divNumber">1667.</div> <div class="p"> <table class="singleColumn"> <tr> <td> <div class="pN">3013</div> <div class="G">Idaṃ vatvāna maghavā,</div> </td> </tr> <tr> <td> <div class="G">devarājā sujampati;</div> </td> </tr> <tr> <td> <div class="G">Phussatiyā varaṃ datvā,</div> </td> </tr> <tr> <td> <div class="G">anumodittha vāsavo.</div> </td> </tr> </table> </div>
</div>
<div class="CENTER" id="p_23J_3014">
<span class="pN">3014</span>Dasavarakathā nāma.</div>
<div class="q" id="p_23J_3015"> <div class="divNumber">1668.</div> <div class="p"> <table class="singleColumn"> <tr> <td> <div class="pN">3015</div> <div class="G">“Parūḷhakacchanakhalomā,</div> </td> </tr> <tr> <td> <div class="G">paṅkadantā rajassirā;</div> </td> </tr> <tr> <td> <div class="G">Paggayha dakkhiṇaṃ bāhuṃ,</div> </td> </tr> <tr> <td> <div class="G">kiṃ maṃ yācanti brāhmaṇā”.</div> </td> </tr> </table> </div>
</div>
<div class="q" id="p_23J_3016"> <div class="divNumber">1669.</div> <div class="p"> <table class="singleColumn"> <tr> <td> <div class="pN">3016</div> <div class="G">“Ratanaṃ deva yācāma,</div> </td> </tr> <tr> <td> <div class="G">sivīnaṃ raṭṭhavaḍḍhanaṃ;</div> </td> </tr> <tr> <td> <div class="G">Dadāhi pavaraṃ nāgaṃ,</div> </td> </tr> <tr> <td> <div class="G">īsādantaṃ urūḷhavaṃ”.</div> </td> </tr> </table> </div>
</div>
<div class="q" id="p_23J_3017"> <div class="divNumber">1670.</div> <div class="p"> <table class="singleColumn"> <tr> <td> <div class="pN">3017</div> <div class="G">“Dadāmi na vikampāmi,</div> </td> </tr> <tr> <td> <div class="G">yaṃ maṃ yācanti brāhmaṇā;</div> </td> </tr> <tr> <td> <div class="G">Pabhinnaṃ kuñjaraṃ dantiṃ,</div> </td> </tr> <tr> <td> <div class="G">opavayhaṃ gajuttamaṃ”.</div> </td> </tr> </table> </div>
</div>
<div class="q" id="p_23J_3018"> <div class="divNumber">1671.</div> <div class="p"> <table class="singleColumn"> <tr> <td> <div class="pN">3018</div> <div class="G">Hatthikkhandhato oruyha,</div> </td> </tr> <tr> <td> <div class="G">rājā cāgādhimānaso;</div> </td> </tr> <tr> <td> <div class="G">Brāhmaṇānaṃ adā dānaṃ,</div> </td> </tr> <tr> <td> <div class="G">sivīnaṃ raṭṭhavaḍḍhano.</div> </td> </tr> </table> </div>
</div>
<div class="q" id="p_23J_3019"> <div class="divNumber">1672.</div> <div class="p"> <table class="singleColumn"> <tr> <td> <div class="pN">3019</div> <div class="G">Tadāsi yaṃ bhiṃsanakaṃ,</div> </td> </tr> <tr> <td> <div class="G">tadāsi lomahaṃsanaṃ;</div> </td> </tr> <tr> <td> <div class="G">Hatthināge padinnamhi,</div> </td> </tr> <tr> <td> <div class="G">medanī sampakampatha.</div> </td> </tr> </table> </div>
</div>
<div class="q" id="p_23J_3020"> <div class="divNumber">1673.</div> <div class="p"> <table class="singleColumn"> <tr> <td> <div class="pN">3020</div> <div class="G">Tadāsi yaṃ bhiṃsanakaṃ,</div> </td> </tr> <tr> <td> <div class="G">tadāsi lomahaṃsanaṃ;</div> </td> </tr> <tr> <td> <div class="G">Hatthināge padinnamhi,</div> </td> </tr> <tr> <td> <div class="G">khubhittha nagaraṃ tadā.</div> </td> </tr> </table> </div>
</div>
<div class="q" id="p_23J_3021"> <div class="divNumber">1674.</div> <div class="p"> <table class="singleColumn"> <tr> <td> <div class="pN">3021</div> <div class="G">Samākulaṃ puraṃ āsi,</div> </td> </tr> <tr> <td> <div class="G">ghoso ca vipulo mahā;</div> </td> </tr> <tr> <td> <div class="G">Hatthināge padinnamhi,</div> </td> </tr> <tr> <td> <div class="G">sivīnaṃ raṭṭhavaḍḍhane.</div> </td> </tr> </table> </div>
</div>
<div class="q" id="p_23J_3022"> <div class="divNumber">1675.</div> <div class="p"> <table class="singleColumn"> <tr> <td> <div class="pN">3022</div> <div class="G">Uggā ca rājaputtā ca,</div> </td> </tr> <tr> <td> <div class="G">vesiyānā ca brāhmaṇā;</div> </td> </tr> <tr> <td> <div class="G">Hatthārohā anīkaṭṭhā,</div> </td> </tr> <tr> <td> <div class="G">rathikā pattikārakā.</div> </td> </tr> </table> </div>
</div>
<div class="q" id="p_23J_3023"> <div class="divNumber">1676.</div> <div class="p"> <table class="singleColumn"> <tr> <td> <div class="pN">3023</div> <div class="G">Kevalo cāpi nigamo,</div> </td> </tr> <tr> <td> <div class="G">sivayo ca samāgatā;</div> </td> </tr> <tr> <td> <div class="G">Disvā nāgaṃ nīyamānaṃ,</div> </td> </tr> <tr> <td> <div class="G">te rañño paṭivedayuṃ.</div> </td> </tr> </table> </div>
</div>
<div class="q" id="p_23J_3024"> <div class="divNumber">1677.</div> <div class="p"> <table class="singleColumn"> <tr> <td> <div class="pN">3024</div> <div class="G">“Vidhamaṃ deva te raṭṭhaṃ,</div> </td> </tr> <tr> <td> <div class="G">putto vessantaro tava;</div> </td> </tr> <tr> <td> <div class="G">Kathaṃ no hatthinaṃ dajjā,</div> </td> </tr> <tr> <td> <div class="G">nāgaṃ raṭṭhassa pūjitaṃ.</div> </td> </tr> </table> </div>
</div>
<div class="q" id="p_23J_3025"> <div class="divNumber">1678.</div> <div class="p"> <table class="singleColumn"> <tr> <td> <div class="pN">3025</div> <div class="G">Kathaṃ no kuñjaraṃ dajjā,</div> </td> </tr> <tr> <td> <div class="G">īsādantaṃ urūḷhavaṃ;</div> </td> </tr> <tr> <td> <div class="G">Khettaññuṃ sabbayuddhānaṃ,</div> </td> </tr> <tr> <td> <div class="G">sabbasetaṃ gajuttamaṃ.</div> </td> </tr> </table> </div>
</div>
<div class="q" id="p_23J_3026"> <div class="divNumber">1679.</div> <div class="p"> <table class="singleColumn"> <tr> <td> <div class="pN">3026</div> <div class="G">Paṇḍukambalasañchannaṃ,</div> </td> </tr> <tr> <td> <div class="G">pabhinnaṃ sattumaddanaṃ;</div> </td> </tr> <tr> <td> <div class="G">Dantiṃ savāḷabījaniṃ,</div> </td> </tr> <tr> <td> <div class="G">setaṃ kelāsasādisaṃ.</div> </td> </tr> </table> </div>
</div>
<div class="q" id="p_23J_3027"> <div class="divNumber">1680.</div> <div class="p"> <table class="singleColumn"> <tr> <td> <div class="pN">3027</div> <div class="G">Sasetacchattaṃ saupādheyyaṃ,</div> </td> </tr> <tr> <td> <div class="G">Sāthabbanaṃ sahatthipaṃ;</div> </td> </tr> <tr> <td> <div class="G">Aggayānaṃ rājavāhiṃ,</div> </td> </tr> <tr> <td> <div class="G">Brāhmaṇānaṃ adā gajaṃ.</div> </td> </tr> </table> </div>
</div>
<div class="q" id="p_23J_3028"> <div class="divNumber">1681.</div> <div class="p"> <table class="singleColumn"> <tr> <td> <div class="pN">3028</div> <div class="G">Annaṃ pānañca yo dajjā,</div> </td> </tr> <tr> <td> <div class="G">vatthasenāsanāni ca;</div> </td> </tr> <tr> <td> <div class="G">Etaṃ kho dānaṃ patirūpaṃ,</div> </td> </tr> <tr> <td> <div class="G">etaṃ kho brāhmaṇārahaṃ.</div> </td> </tr> </table> </div>
</div>
<div class="q" id="p_23J_3029"> <div class="divNumber">1682.</div> <div class="p"> <table class="singleColumn"> <tr> <td> <div class="pN">3029</div> <div class="G">Ayaṃ te vaṃsarājā no,</div> </td> </tr> <tr> <td> <div class="G">sivīnaṃ raṭṭhavaḍḍhano;</div> </td> </tr> <tr> <td> <div class="G">Kathaṃ vessantaro putto,</div> </td> </tr> <tr> <td> <div class="G">gajaṃ bhājeti sañjaya.</div> </td> </tr> </table> </div>
</div>
<div class="q" id="p_23J_3030"> <div class="divNumber">1683.</div> <div class="p"> <table class="singleColumn"> <tr> <td> <div class="pN">3030</div> <div class="G">Sace tvaṃ na karissasi,</div> </td> </tr> <tr> <td> <div class="G">sivīnaṃ vacanaṃ idaṃ;</div> </td> </tr> <tr> <td> <div class="G">Maññe taṃ saha puttena,</div> </td> </tr> <tr> <td> <div class="G">sivī hatthe karissare”.</div> </td> </tr> </table> </div>
</div>
<div class="q" id="p_23J_3031"> <div class="divNumber">1684.</div> <div class="p"> <table class="singleColumn"> <tr> <td> <div class="pN">3031</div> <div class="G">“Kāmaṃ janapado māsi,</div> </td> </tr> <tr> <td> <div class="G">raṭṭhañcāpi vinassatu;</div> </td> </tr> <tr> <td> <div class="G">Nāhaṃ sivīnaṃ vacanā,</div> </td> </tr> <tr> <td> <div class="G">rājaputtaṃ adūsakaṃ;</div> </td> </tr> <tr> <td> <div class="G">Pabbājeyyaṃ sakā raṭṭhā,</div> </td> </tr> <tr> <td> <div class="G">putto hi mama oraso.</div> </td> </tr> </table> </div>
</div>
<div class="q" id="p_23J_3032"> <div class="divNumber">1685.</div> <div class="p"> <table class="singleColumn"> <tr> <td> <div class="pN">3032</div> <div class="G">Kāmaṃ janapado māsi,</div> </td> </tr> <tr> <td> <div class="G">raṭṭhañcāpi vinassatu;</div> </td> </tr> <tr> <td> <div class="G">Nāhaṃ sivīnaṃ vacanā,</div> </td> </tr> <tr> <td> <div class="G">rājaputtaṃ adūsakaṃ;</div> </td> </tr> <tr> <td> <div class="G">Pabbājeyyaṃ sakā raṭṭhā,</div> </td> </tr> <tr> <td> <div class="G">putto hi mama atrajo.</div> </td> </tr> </table> </div>
</div>
<div class="q" id="p_23J_3033"> <div class="divNumber">1686.</div> <div class="p"> <table class="singleColumn"> <tr> <td> <div class="pN">3033</div> <div class="G">Na cāhaṃ tasmiṃ dubbheyyaṃ,</div> </td> </tr> <tr> <td> <div class="G">ariyasīlavato hi so;</div> </td> </tr> <tr> <td> <div class="G">Asilokopi me assa,</div> </td> </tr> <tr> <td> <div class="G">pāpañca pasave bahuṃ;</div> </td> </tr> <tr> <td> <div class="G">Kathaṃ vessantaraṃ puttaṃ,</div> </td> </tr> <tr> <td> <div class="G">satthena ghātayāmase”.</div> </td> </tr> </table> </div>
</div>
<div class="q" id="p_23J_3034"> <div class="divNumber">1687.</div> <div class="p"> <table class="singleColumn"> <tr> <td> <div class="pN">3034</div> <div class="G">“Mā naṃ daṇḍena satthena,</div> </td> </tr> <tr> <td> <div class="G">na hi so bandhanāraho;</div> </td> </tr> <tr> <td> <div class="G">Pabbājehi ca naṃ raṭṭhā,</div> </td> </tr> <tr> <td> <div class="G">vaṅke vasatu pabbate”.</div> </td> </tr> </table> </div>
</div>
<div class="q" id="p_23J_3035"> <div class="divNumber">1688.</div> <div class="p"> <table class="singleColumn"> <tr> <td> <div class="pN">3035</div> <div class="G">“Eso ce sivīnaṃ chando,</div> </td> </tr> <tr> <td> <div class="G">chandaṃ na panudāmase;</div> </td> </tr> <tr> <td> <div class="G">Imaṃ so vasatu rattiṃ,</div> </td> </tr> <tr> <td> <div class="G">kāme ca paribhuñjatu.</div> </td> </tr> </table> </div>
</div>
<div class="q" id="p_23J_3036"> <div class="divNumber">1689.</div> <div class="p"> <table class="singleColumn"> <tr> <td> <div class="pN">3036</div> <div class="G">Tato ratyā vivasāne,</div> </td> </tr> <tr> <td> <div class="G">sūriyassuggamanaṃ pati;</div> </td> </tr> <tr> <td> <div class="G">Samaggā sivayo hutvā,</div> </td> </tr> <tr> <td> <div class="G">raṭṭhā pabbājayantu naṃ.</div> </td> </tr> </table> </div>
</div>
<div class="q" id="p_23J_3037"> <div class="divNumber">1690.</div> <div class="p"> <table class="singleColumn"> <tr> <td> <div class="pN">3037</div> <div class="G">Uṭṭhehi katte taramāno,</div> </td> </tr> <tr> <td> <div class="G">gantvā vessantaraṃ vada;</div> </td> </tr> <tr> <td> <div class="G">‘Sivayo deva te kuddhā,</div> </td> </tr> <tr> <td> <div class="G">negamā ca samāgatā.</div> </td> </tr> </table> </div>
</div>
<div class="q" id="p_23J_3038"> <div class="divNumber">1691.</div> <div class="p"> <table class="singleColumn"> <tr> <td> <div class="pN">3038</div> <div class="G">Uggā ca rājaputtā ca,</div> </td> </tr> <tr> <td> <div class="G">vesiyānā ca brāhmaṇā;</div> </td> </tr> <tr> <td> <div class="G">Hatthārohā anīkaṭṭhā,</div> </td> </tr> <tr> <td> <div class="G">rathikā pattikārakā;</div> </td> </tr> <tr> <td> <div class="G">Kevalo cāpi nigamo,</div> </td> </tr> <tr> <td> <div class="G">sivayo ca samāgatā.</div> </td> </tr> </table> </div>
</div>
<div class="q" id="p_23J_3039"> <div class="divNumber">1692.</div> <div class="p"> <table class="singleColumn"> <tr> <td> <div class="pN">3039</div> <div class="G">Asmā ratyā vivasāne,</div> </td> </tr> <tr> <td> <div class="G">sūriyassuggamanaṃ pati;</div> </td> </tr> <tr> <td> <div class="G">Samaggā sivayo hutvā,</div> </td> </tr> <tr> <td> <div class="G">raṭṭhā pabbājayanti taṃ’”.</div> </td> </tr> </table> </div>
</div>
<div class="q" id="p_23J_3040"> <div class="divNumber">1693.</div> <div class="p"> <table class="singleColumn"> <tr> <td> <div class="pN">3040</div> <div class="G">Sa kattā taramānova,</div> </td> </tr> <tr> <td> <div class="G">sivirājena pesito;</div> </td> </tr> <tr> <td> <div class="G">Āmuttahatthābharaṇo,</div> </td> </tr> <tr> <td> <div class="G">suvattho candanabhūsito.</div> </td> </tr> </table> </div>
</div>
<div class="q" id="p_23J_3041"> <div class="divNumber">1694.</div> <div class="p"> <table class="singleColumn"> <tr> <td> <div class="pN">3041</div> <div class="G">Sīsaṃ nhāto udake so,</div> </td> </tr> <tr> <td> <div class="G">āmuttamaṇikuṇḍalo;</div> </td> </tr> <tr> <td> <div class="G">Upāgami puraṃ rammaṃ,</div> </td> </tr> <tr> <td> <div class="G">vessantaranivesanaṃ.</div> </td> </tr> </table> </div>
</div>
<div class="q" id="p_23J_3042"> <div class="divNumber">1695.</div> <div class="p"> <table class="singleColumn"> <tr> <td> <div class="pN">3042</div> <div class="G">Tatthaddasa kumāraṃ so,</div> </td> </tr> <tr> <td> <div class="G">ramamānaṃ sake pure;</div> </td> </tr> <tr> <td> <div class="G">Parikiṇṇaṃ amaccehi,</div> </td> </tr> <tr> <td> <div class="G">tidasānaṃva vāsavaṃ.</div> </td> </tr> </table> </div>
</div>
<div class="q" id="p_23J_3043"> <div class="divNumber">1696.</div> <div class="p"> <table class="singleColumn"> <tr> <td> <div class="pN">3043</div> <div class="G">So tattha gantvā taramāno,</div> </td> </tr> <tr> <td> <div class="G">kattā vessantaraṃbravi;</div> </td> </tr> <tr> <td> <div class="G">“Dukkhaṃ te vedayissāmi,</div> </td> </tr> <tr> <td> <div class="G">mā me kujjhi rathesabha”.</div> </td> </tr> </table> </div>
</div>
<div class="q" id="p_23J_3044"> <div class="divNumber">1697.</div> <div class="p"> <table class="singleColumn"> <tr> <td> <div class="pN">3044</div> <div class="G">Vanditvā rodamāno so,</div> </td> </tr> <tr> <td> <div class="G">kattā rājānamabravi;</div> </td> </tr> <tr> <td> <div class="G">“Bhattā mesi mahārāja,</div> </td> </tr> <tr> <td> <div class="G">sabbakāmarasāharo.</div> </td> </tr> </table> </div>
</div>
<div class="q" id="p_23J_3045"> <div class="divNumber">1698.</div> <div class="p"> <table class="singleColumn"> <tr> <td> <div class="pN">3045</div> <div class="G">Dukkhaṃ te vedayissāmi,</div> </td> </tr> <tr> <td> <div class="G">tattha assāsayantu maṃ;</div> </td> </tr> <tr> <td> <div class="G">Sivayo deva te kuddhā,</div> </td> </tr> <tr> <td> <div class="G">negamā ca samāgatā.</div> </td> </tr> </table> </div>
</div>
<div class="q" id="p_23J_3046"> <div class="divNumber">1699.</div> <div class="p"> <table class="singleColumn"> <tr> <td> <div class="pN">3046</div> <div class="G">Uggā ca rājaputtā ca,</div> </td> </tr> <tr> <td> <div class="G">vesiyānā ca brāhmaṇā;</div> </td> </tr> <tr> <td> <div class="G">Hatthārohā anīkaṭṭhā,</div> </td> </tr> <tr> <td> <div class="G">rathikā pattikārakā;</div> </td> </tr> <tr> <td> <div class="G">Kevalo cāpi nigamo,</div> </td> </tr> <tr> <td> <div class="G">sivayo ca samāgatā.</div> </td> </tr> </table> </div>
</div>
<div class="q" id="p_23J_3047"> <div class="divNumber">1700.</div> <div class="p"> <table class="singleColumn"> <tr> <td> <div class="pN">3047</div> <div class="G">Asmā ratyā vivasāne,</div> </td> </tr> <tr> <td> <div class="G">sūriyassuggamanaṃ pati;</div> </td> </tr> <tr> <td> <div class="G">Samaggā sivayo hutvā,</div> </td> </tr> <tr> <td> <div class="G">raṭṭhā pabbājayanti taṃ”.</div> </td> </tr> </table> </div>
</div>
<div class="q" id="p_23J_3048"> <div class="divNumber">1701.</div> <div class="p"> <table class="singleColumn"> <tr> <td> <div class="pN">3048</div> <div class="G">“Kismiṃ me sivayo kuddhā,</div> </td> </tr> <tr> <td> <div class="G">nāhaṃ passāmi dukkaṭaṃ;</div> </td> </tr> <tr> <td> <div class="G">Taṃ me katte viyācikkha,</div> </td> </tr> <tr> <td> <div class="G">kasmā pabbājayanti maṃ”.</div> </td> </tr> </table> </div>
</div>
<div class="q" id="p_23J_3049"> <div class="divNumber">1702.</div> <div class="p"> <table class="singleColumn"> <tr> <td> <div class="pN">3049</div> <div class="G">“Uggā ca rājaputtā ca,</div> </td> </tr> <tr> <td> <div class="G">vesiyānā ca brāhmaṇā;</div> </td> </tr> <tr> <td> <div class="G">Hatthārohā anīkaṭṭhā,</div> </td> </tr> <tr> <td> <div class="G">rathikā pattikārakā;</div> </td> </tr> <tr> <td> <div class="G">Nāgadānena khiyyanti,</div> </td> </tr> <tr> <td> <div class="G">tasmā pabbājayanti taṃ”.</div> </td> </tr> </table> </div>
</div>
<div class="q" id="p_23J_3050"> <div class="divNumber">1703.</div> <div class="p"> <table class="singleColumn"> <tr> <td> <div class="pN">3050</div> <div class="G">“Hadayaṃ cakkhumpahaṃ dajjaṃ,</div> </td> </tr> <tr> <td> <div class="G">Kiṃ me bāhirakaṃ dhanaṃ;</div> </td> </tr> <tr> <td> <div class="G">Hiraññaṃ vā suvaṇṇaṃ vā,</div> </td> </tr> <tr> <td> <div class="G">Muttā veḷuriyā maṇi.</div> </td> </tr> </table> </div>
</div>
<div class="q" id="p_23J_3051"> <div class="divNumber">1704.</div> <div class="p"> <table class="singleColumn"> <tr> <td> <div class="pN">3051</div> <div class="G">Dakkhiṇaṃ vāpahaṃ bāhuṃ,</div> </td> </tr> <tr> <td> <div class="G">disvā yācakamāgate;</div> </td> </tr> <tr> <td> <div class="G">Dadeyyaṃ na vikampeyyaṃ,</div> </td> </tr> <tr> <td> <div class="G">dāne me ramate mano.</div> </td> </tr> </table> </div>
</div>
<div class="q" id="p_23J_3052"> <div class="divNumber">1705.</div> <div class="p"> <table class="singleColumn"> <tr> <td> <div class="pN">3052</div> <div class="G">Kāmaṃ maṃ sivayo sabbe,</div> </td> </tr> <tr> <td> <div class="G">pabbājentu hanantu vā;</div> </td> </tr> <tr> <td> <div class="G">Neva dānā viramissaṃ,</div> </td> </tr> <tr> <td> <div class="G">kāmaṃ chindantu sattadhā”.</div> </td> </tr> </table> </div>
</div>
<div class="q" id="p_23J_3053"> <div class="divNumber">1706.</div> <div class="p"> <table class="singleColumn"> <tr> <td> <div class="pN">3053</div> <div class="G">Evaṃ taṃ sivayo āhu,</div> </td> </tr> <tr> <td> <div class="G">negamā ca samāgatā;</div> </td> </tr> <tr> <td> <div class="G">“Kontimārāya tīrena,</div> </td> </tr> <tr> <td> <div class="G">girimārañjaraṃ pati;</div> </td> </tr> <tr> <td> <div class="G">Yena pabbājitā yanti,</div> </td> </tr> <tr> <td> <div class="G">tena gacchatu subbato”.</div> </td> </tr> </table> </div>
</div>
<div class="q" id="p_23J_3054"> <div class="divNumber">1707.</div> <div class="p"> <table class="singleColumn"> <tr> <td> <div class="pN">3054</div> <div class="G">“Sohaṃ tena gamissāmi,</div> </td> </tr> <tr> <td> <div class="G">yena gacchanti dūsakā;</div> </td> </tr> <tr> <td> <div class="G">Rattindivaṃ me khamatha,</div> </td> </tr> <tr> <td> <div class="G">yāva dānaṃ dadāmahaṃ”.</div> </td> </tr> </table> </div>
</div>
<div class="q" id="p_23J_3055"> <div class="divNumber">1708.</div> <div class="p"> <table class="singleColumn"> <tr> <td> <div class="pN">3055</div> <div class="G">Āmantayittha rājā naṃ,</div> </td> </tr> <tr> <td> <div class="G">maddiṃ sabbaṅgasobhanaṃ;</div> </td> </tr> <tr> <td> <div class="G">“Yaṃ te kiñci mayā dinnaṃ,</div> </td> </tr> <tr> <td> <div class="G">dhanaṃ dhaññañca vijjati.</div> </td> </tr> </table> </div>
</div>
<div class="q" id="p_23J_3056"> <div class="divNumber">1709.</div> <div class="p"> <table class="singleColumn"> <tr> <td> <div class="pN">3056</div> <div class="G">Hiraññaṃ vā suvaṇṇaṃ vā,</div> </td> </tr> <tr> <td> <div class="G">muttā veḷuriyā bahū;</div> </td> </tr> <tr> <td> <div class="G">Sabbaṃ taṃ nidaheyyāsi,</div> </td> </tr> <tr> <td> <div class="G">yañca te pettikaṃ dhanaṃ”.</div> </td> </tr> </table> </div>
</div>
<div class="q" id="p_23J_3057"> <div class="divNumber">1710.</div> <div class="p"> <table class="singleColumn"> <tr> <td> <div class="pN">3057</div> <div class="G">Tamabravi rājaputtī,</div> </td> </tr> <tr> <td> <div class="G">maddī sabbaṅgasobhanā;</div> </td> </tr> <tr> <td> <div class="G">“Kuhiṃ deva nidahāmi,</div> </td> </tr> <tr> <td> <div class="G">taṃ me akkhāhi pucchito”.</div> </td> </tr> </table> </div>
</div>
<div class="q" id="p_23J_3058"> <div class="divNumber">1711.</div> <div class="p"> <table class="singleColumn"> <tr> <td> <div class="pN">3058</div> <div class="G">“Sīlavantesu dajjāsi,</div> </td> </tr> <tr> <td> <div class="G">dānaṃ maddi yathārahaṃ;</div> </td> </tr> <tr> <td> <div class="G">Na hi dānā paraṃ atthi,</div> </td> </tr> <tr> <td> <div class="G">patiṭṭhā sabbapāṇinaṃ.</div> </td> </tr> </table> </div>
</div>
<div class="q" id="p_23J_3059"> <div class="divNumber">1712.</div> <div class="p"> <table class="singleColumn"> <tr> <td> <div class="pN">3059</div> <div class="G">Puttesu maddi dayesi,</div> </td> </tr> <tr> <td> <div class="G">sassuyā sasuramhi ca;</div> </td> </tr> <tr> <td> <div class="G">Yo ca taṃ bhattā maññeyya,</div> </td> </tr> <tr> <td> <div class="G">sakkaccaṃ taṃ upaṭṭhahe.</div> </td> </tr> </table> </div>
</div>
<div class="q" id="p_23J_3060"> <div class="divNumber">1713.</div> <div class="p"> <table class="singleColumn"> <tr> <td> <div class="pN">3060</div> <div class="G">No ce taṃ bhattā maññeyya,</div> </td> </tr> <tr> <td> <div class="G">mayā vippavasena te;</div> </td> </tr> <tr> <td> <div class="G">Aññaṃ bhattāraṃ pariyesa,</div> </td> </tr> <tr> <td> <div class="G">mā kisittho mayā vinā.</div> </td> </tr> </table> </div>
</div>
<div class="q" id="p_23J_3061"> <div class="divNumber">1714.</div> <div class="p"> <table class="singleColumn"> <tr> <td> <div class="pN">3061</div> <div class="G">Ahañhi vanaṃ gacchāmi,</div> </td> </tr> <tr> <td> <div class="G">ghoraṃ vāḷamigāyutaṃ;</div> </td> </tr> <tr> <td> <div class="G">Saṃsayo jīvitaṃ mayhaṃ,</div> </td> </tr> <tr> <td> <div class="G">ekakassa brahāvane”.</div> </td> </tr> </table> </div>
</div>
<div class="q" id="p_23J_3062"> <div class="divNumber">1715.</div> <div class="p"> <table class="singleColumn"> <tr> <td> <div class="pN">3062</div> <div class="G">Tamabravi rājaputtī,</div> </td> </tr> <tr> <td> <div class="G">maddī sabbaṅgasobhanā;</div> </td> </tr> <tr> <td> <div class="G">“Abhumme kathaṃ nu bhaṇasi,</div> </td> </tr> <tr> <td> <div class="G">pāpakaṃ vata bhāsasi.</div> </td> </tr> </table> </div>
</div>
<div class="q" id="p_23J_3063"> <div class="divNumber">1716.</div> <div class="p"> <table class="singleColumn"> <tr> <td> <div class="pN">3063</div> <div class="G">Nesa dhammo mahārāja,</div> </td> </tr> <tr> <td> <div class="G">yaṃ tvaṃ gaccheyya ekako;</div> </td> </tr> <tr> <td> <div class="G">Ahampi tena gacchāmi,</div> </td> </tr> <tr> <td> <div class="G">yena gacchasi khattiya.</div> </td> </tr> </table> </div>
</div>
<div class="q" id="p_23J_3064"> <div class="divNumber">1717.</div> <div class="p"> <table class="singleColumn"> <tr> <td> <div class="pN">3064</div> <div class="G">Maraṇaṃ vā tayā saddhiṃ,</div> </td> </tr> <tr> <td> <div class="G">jīvitaṃ vā tayā vinā;</div> </td> </tr> <tr> <td> <div class="G">Tadeva maraṇaṃ seyyo,</div> </td> </tr> <tr> <td> <div class="G">yañce jīve tayā vinā.</div> </td> </tr> </table> </div>
</div>
<div class="q" id="p_23J_3065"> <div class="divNumber">1718.</div> <div class="p"> <table class="singleColumn"> <tr> <td> <div class="pN">3065</div> <div class="G">Aggiṃ ujjālayitvāna,</div> </td> </tr> <tr> <td> <div class="G">ekajālasamāhitaṃ;</div> </td> </tr> <tr> <td> <div class="G">Tattha me maraṇaṃ seyyo,</div> </td> </tr> <tr> <td> <div class="G">yañce jīve tayā vinā.</div> </td> </tr> </table> </div>
</div>
<div class="q" id="p_23J_3066"> <div class="divNumber">1719.</div> <div class="p"> <table class="singleColumn"> <tr> <td> <div class="pN">3066</div> <div class="G">Yathā āraññakaṃ nāgaṃ,</div> </td> </tr> <tr> <td> <div class="G">dantiṃ anveti hatthinī;</div> </td> </tr> <tr> <td> <div class="G">Jessantaṃ giriduggesu,</div> </td> </tr> <tr> <td> <div class="G">samesu visamesu ca.</div> </td> </tr> </table> </div>
</div>
<div class="q" id="p_23J_3067"> <div class="divNumber">1720.</div> <div class="p"> <table class="singleColumn"> <tr> <td> <div class="pN">3067</div> <div class="G">Evaṃ taṃ anugacchāmi,</div> </td> </tr> <tr> <td> <div class="G">putte ādāya pacchato;</div> </td> </tr> <tr> <td> <div class="G">Subharā te bhavissāmi,</div> </td> </tr> <tr> <td> <div class="G">na te hessāmi dubbharā.</div> </td> </tr> </table> </div>
</div>
<div class="q" id="p_23J_3068"> <div class="divNumber">1721.</div> <div class="p"> <table class="singleColumn"> <tr> <td> <div class="pN">3068</div> <div class="G">Ime kumāre passanto,</div> </td> </tr> <tr> <td> <div class="G">mañjuke piyabhāṇine;</div> </td> </tr> <tr> <td> <div class="G">Āsīne vanagumbasmiṃ,</div> </td> </tr> <tr> <td> <div class="G">na rajjassa sarissasi.</div> </td> </tr> </table> </div>
</div>
<div class="q" id="p_23J_3069"> <div class="divNumber">1722.</div> <div class="p"> <table class="singleColumn"> <tr> <td> <div class="pN">3069</div> <div class="G">Ime kumāre passanto,</div> </td> </tr> <tr> <td> <div class="G">mañjuke piyabhāṇine;</div> </td> </tr> <tr> <td> <div class="G">Kīḷante vanagumbasmiṃ,</div> </td> </tr> <tr> <td> <div class="G">na rajjassa sarissasi.</div> </td> </tr> </table> </div>
</div>
<div class="q" id="p_23J_3070"> <div class="divNumber">1723.</div> <div class="p"> <table class="singleColumn"> <tr> <td> <div class="pN">3070</div> <div class="G">Ime kumāre passanto,</div> </td> </tr> <tr> <td> <div class="G">mañjuke piyabhāṇine;</div> </td> </tr> <tr> <td> <div class="G">Assame ramaṇīyamhi,</div> </td> </tr> <tr> <td> <div class="G">na rajjassa sarissasi.</div> </td> </tr> </table> </div>
</div>
<div class="q" id="p_23J_3071"> <div class="divNumber">1724.</div> <div class="p"> <table class="singleColumn"> <tr> <td> <div class="pN">3071</div> <div class="G">Ime kumāre passanto,</div> </td> </tr> <tr> <td> <div class="G">mañjuke piyabhāṇine;</div> </td> </tr> <tr> <td> <div class="G">Kīḷante assame ramme,</div> </td> </tr> <tr> <td> <div class="G">na rajjassa sarissasi.</div> </td> </tr> </table> </div>
</div>
<div class="q" id="p_23J_3072"> <div class="divNumber">1725.</div> <div class="p"> <table class="singleColumn"> <tr> <td> <div class="pN">3072</div> <div class="G">Ime kumāre passanto,</div> </td> </tr> <tr> <td> <div class="G">māladhārī alaṅkate;</div> </td> </tr> <tr> <td> <div class="G">Assame ramaṇīyamhi,</div> </td> </tr> <tr> <td> <div class="G">na rajjassa sarissasi.</div> </td> </tr> </table> </div>
</div>
<div class="q" id="p_23J_3073"> <div class="divNumber">1726.</div> <div class="p"> <table class="singleColumn"> <tr> <td> <div class="pN">3073</div> <div class="G">Ime kumāre passanto,</div> </td> </tr> <tr> <td> <div class="G">māladhārī alaṅkate;</div> </td> </tr> <tr> <td> <div class="G">Kīḷante assame ramme,</div> </td> </tr> <tr> <td> <div class="G">na rajjassa sarissasi.</div> </td> </tr> </table> </div>
</div>
<div class="q" id="p_23J_3074"> <div class="divNumber">1727.</div> <div class="p"> <table class="singleColumn"> <tr> <td> <div class="pN">3074</div> <div class="G">Yadā dakkhisi naccante,</div> </td> </tr> <tr> <td> <div class="G">kumāre māladhārine;</div> </td> </tr> <tr> <td> <div class="G">Assame ramaṇīyamhi,</div> </td> </tr> <tr> <td> <div class="G">na rajjassa sarissasi.</div> </td> </tr> </table> </div>
</div>
<div class="q" id="p_23J_3075"> <div class="divNumber">1728.</div> <div class="p"> <table class="singleColumn"> <tr> <td> <div class="pN">3075</div> <div class="G">Yadā dakkhisi naccante,</div> </td> </tr> <tr> <td> <div class="G">kumāre māladhārine;</div> </td> </tr> <tr> <td> <div class="G">Kīḷante assame ramme,</div> </td> </tr> <tr> <td> <div class="G">na rajjassa sarissasi.</div> </td> </tr> </table> </div>
</div>
<div class="q" id="p_23J_3076"> <div class="divNumber">1729.</div> <div class="p"> <table class="singleColumn"> <tr> <td> <div class="pN">3076</div> <div class="G">Yadā dakkhisi mātaṅgaṃ,</div> </td> </tr> <tr> <td> <div class="G">kuñjaraṃ saṭṭhihāyanaṃ;</div> </td> </tr> <tr> <td> <div class="G">Ekaṃ araññe carantaṃ,</div> </td> </tr> <tr> <td> <div class="G">na rajjassa sarissasi.</div> </td> </tr> </table> </div>
</div>
<div class="q" id="p_23J_3077"> <div class="divNumber">1730.</div> <div class="p"> <table class="singleColumn"> <tr> <td> <div class="pN">3077</div> <div class="G">Yadā dakkhisi mātaṅgaṃ,</div> </td> </tr> <tr> <td> <div class="G">kuñjaraṃ saṭṭhihāyanaṃ;</div> </td> </tr> <tr> <td> <div class="G">Sāyaṃ pāto vicarantaṃ,</div> </td> </tr> <tr> <td> <div class="G">na rajjassa sarissasi.</div> </td> </tr> </table> </div>
</div>
<div class="q" id="p_23J_3078"> <div class="divNumber">1731.</div> <div class="p"> <table class="singleColumn"> <tr> <td> <div class="pN">3078</div> <div class="G">Yadā kareṇusaṅghassa,</div> </td> </tr> <tr> <td> <div class="G">yūthassa purato vajaṃ;</div> </td> </tr> <tr> <td> <div class="G">Koñcaṃ kāhati mātaṅgo,</div> </td> </tr> <tr> <td> <div class="G">kuñjaro saṭṭhihāyano;</div> </td> </tr> <tr> <td> <div class="G">Tassa taṃ nadato sutvā,</div> </td> </tr> <tr> <td> <div class="G">na rajjassa sarissasi.</div> </td> </tr> </table> </div>
</div>
<div class="q" id="p_23J_3079"> <div class="divNumber">1732.</div> <div class="p"> <table class="singleColumn"> <tr> <td> <div class="pN">3079</div> <div class="G">Dubhato vanavikāse,</div> </td> </tr> <tr> <td> <div class="G">yadā dakkhisi kāmado;</div> </td> </tr> <tr> <td> <div class="G">Vane vāḷamigākiṇṇe,</div> </td> </tr> <tr> <td> <div class="G">na rajjassa sarissasi.</div> </td> </tr> </table> </div>
</div>
<div class="q" id="p_23J_3080"> <div class="divNumber">1733.</div> <div class="p"> <table class="singleColumn"> <tr> <td> <div class="pN">3080</div> <div class="G">Migaṃ disvāna sāyanhaṃ,</div> </td> </tr> <tr> <td> <div class="G">pañcamālinamāgataṃ;</div> </td> </tr> <tr> <td> <div class="G">Kimpurise ca naccante,</div> </td> </tr> <tr> <td> <div class="G">na rajjassa sarissasi.</div> </td> </tr> </table> </div>
</div>
<div class="q" id="p_23J_3081"> <div class="divNumber">1734.</div> <div class="p"> <table class="singleColumn"> <tr> <td> <div class="pN">3081</div> <div class="G">Yadā sossasi nigghosaṃ,</div> </td> </tr> <tr> <td> <div class="G">sandamānāya sindhuyā;</div> </td> </tr> <tr> <td> <div class="G">Gītaṃ kimpurisānañca,</div> </td> </tr> <tr> <td> <div class="G">na rajjassa sarissasi.</div> </td> </tr> </table> </div>
</div>
<div class="q" id="p_23J_3082"> <div class="divNumber">1735.</div> <div class="p"> <table class="singleColumn"> <tr> <td> <div class="pN">3082</div> <div class="G">Yadā sossasi nigghosaṃ,</div> </td> </tr> <tr> <td> <div class="G">girigabbharacārino;</div> </td> </tr> <tr> <td> <div class="G">Vassamānassulūkassa,</div> </td> </tr> <tr> <td> <div class="G">na rajjassa sarissasi.</div> </td> </tr> </table> </div>
</div>
<div class="q" id="p_23J_3083"> <div class="divNumber">1736.</div> <div class="p"> <table class="singleColumn"> <tr> <td> <div class="pN">3083</div> <div class="G">Yadā sīhassa byagghassa,</div> </td> </tr> <tr> <td> <div class="G">khaggassa gavayassa ca;</div> </td> </tr> <tr> <td> <div class="G">Vane sossasi vāḷānaṃ,</div> </td> </tr> <tr> <td> <div class="G">na rajjassa sarissasi.</div> </td> </tr> </table> </div>
</div>
<div class="q" id="p_23J_3084"> <div class="divNumber">1737.</div> <div class="p"> <table class="singleColumn"> <tr> <td> <div class="pN">3084</div> <div class="G">Yadā morīhi parikiṇṇaṃ,</div> </td> </tr> <tr> <td> <div class="G">barihīnaṃ matthakāsinaṃ;</div> </td> </tr> <tr> <td> <div class="G">Moraṃ dakkhisi naccantaṃ,</div> </td> </tr> <tr> <td> <div class="G">na rajjassa sarissasi.</div> </td> </tr> </table> </div>
</div>
<div class="q" id="p_23J_3085"> <div class="divNumber">1738.</div> <div class="p"> <table class="singleColumn"> <tr> <td> <div class="pN">3085</div> <div class="G">Yadā morīhi parikiṇṇaṃ,</div> </td> </tr> <tr> <td> <div class="G">aṇḍajaṃ citrapakkhinaṃ;</div> </td> </tr> <tr> <td> <div class="G">Moraṃ dakkhisi naccantaṃ,</div> </td> </tr> <tr> <td> <div class="G">na rajjassa sarissasi.</div> </td> </tr> </table> </div>
</div>
<div class="q" id="p_23J_3086"> <div class="divNumber">1739.</div> <div class="p"> <table class="singleColumn"> <tr> <td> <div class="pN">3086</div> <div class="G">Yadā morīhi parikiṇṇaṃ,</div> </td> </tr> <tr> <td> <div class="G">nīlagīvaṃ sikhaṇḍinaṃ;</div> </td> </tr> <tr> <td> <div class="G">Moraṃ dakkhisi naccantaṃ,</div> </td> </tr> <tr> <td> <div class="G">na rajjassa sarissasi.</div> </td> </tr> </table> </div>
</div>
<div class="q" id="p_23J_3087"> <div class="divNumber">1740.</div> <div class="p"> <table class="singleColumn"> <tr> <td> <div class="pN">3087</div> <div class="G">Yadā dakkhisi hemante,</div> </td> </tr> <tr> <td> <div class="G">pupphite dharaṇīruhe;</div> </td> </tr> <tr> <td> <div class="G">Surabhiṃ sampavāyante,</div> </td> </tr> <tr> <td> <div class="G">na rajjassa sarissasi.</div> </td> </tr> </table> </div>
</div>
<div class="q" id="p_23J_3088"> <div class="divNumber">1741.</div> <div class="p"> <table class="singleColumn"> <tr> <td> <div class="pN">3088</div> <div class="G">Yadā hemantike māse,</div> </td> </tr> <tr> <td> <div class="G">haritaṃ dakkhisi medaniṃ;</div> </td> </tr> <tr> <td> <div class="G">Indagopakasañchannaṃ,</div> </td> </tr> <tr> <td> <div class="G">na rajjassa sarissasi.</div> </td> </tr> </table> </div>
</div>
<div class="q" id="p_23J_3089"> <div class="divNumber">1742.</div> <div class="p"> <table class="singleColumn"> <tr> <td> <div class="pN">3089</div> <div class="G">Yadā dakkhisi hemante,</div> </td> </tr> <tr> <td> <div class="G">pupphite dharaṇīruhe;</div> </td> </tr> <tr> <td> <div class="G">Kuṭajaṃ bimbajālañca,</div> </td> </tr> <tr> <td> <div class="G">pupphitaṃ loddapadmakaṃ;</div> </td> </tr> <tr> <td> <div class="G">Surabhiṃ sampavāyante,</div> </td> </tr> <tr> <td> <div class="G">na rajjassa sarissasi.</div> </td> </tr> </table> </div>
</div>
<div class="q" id="p_23J_3090"> <div class="divNumber">1743.</div> <div class="p"> <table class="singleColumn"> <tr> <td> <div class="pN">3090</div> <div class="G">Yadā hemantike māse,</div> </td> </tr> <tr> <td> <div class="G">vanaṃ dakkhisi pupphitaṃ;</div> </td> </tr> <tr> <td> <div class="G">Opupphāni ca padmāni,</div> </td> </tr> <tr> <td> <div class="G">na rajjassa sarissasi”.</div> </td> </tr> </table> </div>
</div>
<div class="CENTER" id="p_23J_3091">
<span class="pN">3091</span>Hemavantaṃ nāma.</div>
</html>
