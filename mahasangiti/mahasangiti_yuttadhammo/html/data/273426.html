<html>
<div class="i">6.3.9 Sāṭiyaggāhāpakādisammuti</div>
<div class="h">Senāsanakkhandhaka</div>
<div class="h">Tatiyabhāṇavāra</div>
<div class="h">Sāṭiyaggāhāpakādisammuti</div>
<div class="q" id="p_4V_1445"> <div class="divNumber">329.</div> <div class="p">
<span class="pN">1445</span>Tena kho pana samayena saṃghassa sāṭiyaggāhāpako na hoti…pe…  pattaggāhāpako na hoti…pe…  ārāmikapesako na hoti…pe…  sāmaṇerapesako na hoti. Sāmaṇerā apesiyamānā kammaṃ na karonti. Bhagavato etamatthaṃ ārocesuṃ. “Anujānāmi, bhikkhave, pañcahaṅgehi samannāgataṃ bhikkhuṃ sāmaṇerapesakaṃ sammannituṃ—  yo na chandāgatiṃ gaccheyya, na dosāgatiṃ gaccheyya, na mohāgatiṃ gaccheyya, na bhayāgatiṃ gaccheyya, pesitāpesitañca jāneyya. Evañca pana, bhikkhave, sammannitabbo. Paṭhamaṃ bhikkhu yācitabbo, yācitvā byattena bhikkhunā paṭibalena saṃgho ñāpetabbo—  </div>
</div>
<div class="q" id="p_4V_1446"> <div class="p">
<span class="pN">1446</span>‘Suṇātu me, bhante, saṃgho. Yadi saṃghassa pattakallaṃ, saṃgho itthannāmaṃ bhikkhuṃ sāmaṇerapesakaṃ sammanneyya. Esā ñatti. </div>
</div>
<div class="q" id="p_4V_1447"> <div class="p">
<span class="pN">1447</span>Suṇātu me, bhante, saṃgho. Saṃgho itthannāmaṃ bhikkhuṃ sāmaṇerapesakaṃ sammannati. Yassāyasmato khamati itthannāmassa bhikkhuno sāmaṇerapesakassa sammuti, so tuṇhassa; yassa nakkhamati, so bhāseyya. </div>
</div>
<div class="q" id="p_4V_1448"> <div class="p">
<span class="pN">1448</span>Sammato saṃghena itthannāmo bhikkhu sāmaṇerapesako. Khamati saṃghassa, tasmā tuṇhī, evametaṃ dhārayāmī’”ti. </div>
</div>
<div class="CENTER" id="p_4V_1449">
<span class="pN">1449</span>Tatiyabhāṇavāro niṭṭhito.<br> Senāsanakkhandhako chaṭṭho.</div>
<div class="SUMMARY" id="p_4V_1450">
<span class="pN">1450</span><span class="firstLetter">T</span>assuddānaṃ</div>
<div class="q" id="p_4V_1451"> <div class="p"> <table class="singleColumn"> <tr> <td> <div class="pN">1451</div> <div class="G">Vihāraṃ buddhaseṭṭhena,</div> </td> </tr> <tr> <td> <div class="G">apaññattaṃ tadā ahu;</div> </td> </tr> <tr> <td> <div class="G">Tahaṃ tahaṃ nikkhamanti,</div> </td> </tr> <tr> <td> <div class="G">vāsā te jinasāvakā.</div> </td> </tr> </table> </div>
</div>
<div class="q" id="p_4V_1452"> <div class="p"> <table class="singleColumn"> <tr> <td> <div class="pN">1452</div> <div class="G">Seṭṭhī gahapati disvā,</div> </td> </tr> <tr> <td> <div class="G">bhikkhūnaṃ idamabravi;</div> </td> </tr> <tr> <td> <div class="G">Kārāpeyyaṃ vaseyyātha,</div> </td> </tr> <tr> <td> <div class="G">paṭipucchiṃsu nāyakaṃ.</div> </td> </tr> </table> </div>
</div>
<div class="q" id="p_4V_1453"> <div class="p"> <table class="singleColumn"> <tr> <td> <div class="pN">1453</div> <div class="G">Vihāraṃ aḍḍhayogañca,</div> </td> </tr> <tr> <td> <div class="G">pāsādaṃ hammiyaṃ guhaṃ;</div> </td> </tr> <tr> <td> <div class="G">Pañcaleṇaṃ anuññāsi,</div> </td> </tr> <tr> <td> <div class="G">vihāre seṭṭhi kārayi.</div> </td> </tr> </table> </div>
</div>
<div class="q" id="p_4V_1454"> <div class="p"> <table class="singleColumn"> <tr> <td> <div class="pN">1454</div> <div class="G">Jano vihāraṃ kāreti,</div> </td> </tr> <tr> <td> <div class="G">akavāṭaṃ asaṃvutaṃ;</div> </td> </tr> <tr> <td> <div class="G">Kavāṭaṃ piṭṭhasaṅghāṭaṃ,</div> </td> </tr> <tr> <td> <div class="G">udukkhalañca uttari.</div> </td> </tr> </table> </div>
</div>
<div class="q" id="p_4V_1455"> <div class="p"> <table class="singleColumn"> <tr> <td> <div class="pN">1455</div> <div class="G">Āviñchanacchiddaṃ rajjuṃ,</div> </td> </tr> <tr> <td> <div class="G">vaṭṭiñca kapisīsakaṃ;</div> </td> </tr> <tr> <td> <div class="G">Sūcighaṭitāḷacchiddaṃ,</div> </td> </tr> <tr> <td> <div class="G">lohakaṭṭhavisāṇakaṃ.</div> </td> </tr> </table> </div>
</div>
<div class="q" id="p_4V_1456"> <div class="p"> <table class="singleColumn"> <tr> <td> <div class="pN">1456</div> <div class="G">Yantakaṃ sūcikañceva,</div> </td> </tr> <tr> <td> <div class="G">chadanaṃ ullittāvalittaṃ;</div> </td> </tr> <tr> <td> <div class="G">Vedijālasalākañca,</div> </td> </tr> <tr> <td> <div class="G">cakkali santharena ca.</div> </td> </tr> </table> </div>
</div>
<div class="q" id="p_4V_1457"> <div class="p"> <table class="singleColumn"> <tr> <td> <div class="pN">1457</div> <div class="G">Miḍḍhi bidalamañcañca,</div> </td> </tr> <tr> <td> <div class="G">sosānikamasārako;</div> </td> </tr> <tr> <td> <div class="G">Bundikuḷirapādañca,</div> </td> </tr> <tr> <td> <div class="G">āhaccāsandi uccake.</div> </td> </tr> </table> </div>
</div>
<div class="q" id="p_4V_1458"> <div class="p"> <table class="singleColumn"> <tr> <td> <div class="pN">1458</div> <div class="G">Sattaṅgo ca bhaddapīṭhaṃ,</div> </td> </tr> <tr> <td> <div class="G">pīṭhakeḷakapādakaṃ;</div> </td> </tr> <tr> <td> <div class="G">Āmalāphalakā kocchā,</div> </td> </tr> <tr> <td> <div class="G">palālapīṭhameva ca.</div> </td> </tr> </table> </div>
</div>
<div class="q" id="p_4V_1459"> <div class="p"> <table class="singleColumn"> <tr> <td> <div class="pN">1459</div> <div class="G">Uccāhipaṭipādakā,</div> </td> </tr> <tr> <td> <div class="G">aṭṭhaṅguli ca pādakā;</div> </td> </tr> <tr> <td> <div class="G">Suttaṃ aṭṭhapadaṃ coḷaṃ,</div> </td> </tr> <tr> <td> <div class="G">tūlikaṃ aḍḍhakāyikaṃ.</div> </td> </tr> </table> </div>
</div>
<div class="q" id="p_4V_1460"> <div class="p"> <table class="singleColumn"> <tr> <td> <div class="pN">1460</div> <div class="G">Giraggo bhisiyo cāpi,</div> </td> </tr> <tr> <td> <div class="G">dussaṃ senāsanampi ca;</div> </td> </tr> <tr> <td> <div class="G">Onaddhaṃ heṭṭhā patati,</div> </td> </tr> <tr> <td> <div class="G">uppāṭetvā haranti ca.</div> </td> </tr> </table> </div>
</div>
<div class="q" id="p_4V_1461"> <div class="p"> <table class="singleColumn"> <tr> <td> <div class="pN">1461</div> <div class="G">Bhattiñca hatthabhattiñca,</div> </td> </tr> <tr> <td> <div class="G">anuññāsi tathāgato;</div> </td> </tr> <tr> <td> <div class="G">Titthiyā vihāre cāpi,</div> </td> </tr> <tr> <td> <div class="G">thusaṃ saṇhañca mattikā.</div> </td> </tr> </table> </div>
</div>
<div class="q" id="p_4V_1462"> <div class="p"> <table class="singleColumn"> <tr> <td> <div class="pN">1462</div> <div class="G">Ikkāsaṃ pāṇikaṃ kuṇḍaṃ,</div> </td> </tr> <tr> <td> <div class="G">sāsapaṃ sitthatelakaṃ;</div> </td> </tr> <tr> <td> <div class="G">Ussanne paccuddharituṃ,</div> </td> </tr> <tr> <td> <div class="G">pharusaṃ gaṇḍumattikaṃ.</div> </td> </tr> </table> </div>
</div>
<div class="q" id="p_4V_1463"> <div class="p"> <table class="singleColumn"> <tr> <td> <div class="pN">1463</div> <div class="G">Ikkāsaṃ paṭibhānañca,</div> </td> </tr> <tr> <td> <div class="G">nīcā cayo ca āruhaṃ;</div> </td> </tr> <tr> <td> <div class="G">Paripatanti āḷakā,</div> </td> </tr> <tr> <td> <div class="G">aḍḍhakuṭṭaṃ tayo puna.</div> </td> </tr> </table> </div>
</div>
<div class="q" id="p_4V_1464"> <div class="p"> <table class="singleColumn"> <tr> <td> <div class="pN">1464</div> <div class="G">Khuddake kuṭṭapādo ca,</div> </td> </tr> <tr> <td> <div class="G">ovassati saraṃ khilaṃ;</div> </td> </tr> <tr> <td> <div class="G">Cīvaravaṃsaṃ rajjuñca,</div> </td> </tr> <tr> <td> <div class="G">āḷindaṃ kiṭikena ca.</div> </td> </tr> </table> </div>
</div>
<div class="q" id="p_4V_1465"> <div class="p"> <table class="singleColumn"> <tr> <td> <div class="pN">1465</div> <div class="G">Ālambanaṃ tiṇacuṇṇaṃ,</div> </td> </tr> <tr> <td> <div class="G">heṭṭhāmagge nayaṃ kare;</div> </td> </tr> <tr> <td> <div class="G">Ajjhokāse otappati,</div> </td> </tr> <tr> <td> <div class="G">sālaṃ heṭṭhā ca bhājanaṃ.</div> </td> </tr> </table> </div>
</div>
<div class="q" id="p_4V_1466"> <div class="p"> <table class="singleColumn"> <tr> <td> <div class="pN">1466</div> <div class="G">Vihāro koṭṭhako ceva,</div> </td> </tr> <tr> <td> <div class="G">pariveṇaggisālakaṃ;</div> </td> </tr> <tr> <td> <div class="G">Ārāme ca puna koṭṭhe,</div> </td> </tr> <tr> <td> <div class="G">heṭṭhaññeva nayaṃ kare.</div> </td> </tr> </table> </div>
</div>
<div class="q" id="p_4V_1467"> <div class="p"> <table class="singleColumn"> <tr> <td> <div class="pN">1467</div> <div class="G">Sudhaṃ anāthapiṇḍi ca,</div> </td> </tr> <tr> <td> <div class="G">saddho sītavanaṃ agā;</div> </td> </tr> <tr> <td> <div class="G">Diṭṭhadhammo nimantesi,</div> </td> </tr> <tr> <td> <div class="G">saha saṃghena nāyakaṃ.</div> </td> </tr> </table> </div>
</div>
<div class="q" id="p_4V_1468"> <div class="p"> <table class="singleColumn"> <tr> <td> <div class="pN">1468</div> <div class="G">Āṇāpesantarāmagge,</div> </td> </tr> <tr> <td> <div class="G">ārāmaṃ kārayī gaṇo;</div> </td> </tr> <tr> <td> <div class="G">Vesāliyaṃ navakammaṃ,</div> </td> </tr> <tr> <td> <div class="G">purato ca pariggahi.</div> </td> </tr> </table> </div>
</div>
<div class="q" id="p_4V_1469"> <div class="p"> <table class="singleColumn"> <tr> <td> <div class="pN">1469</div> <div class="G">Ko arahati bhattagge,</div> </td> </tr> <tr> <td> <div class="G">tittirañca avandiyā;</div> </td> </tr> <tr> <td> <div class="G">Pariggahitantaragharā,</div> </td> </tr> <tr> <td> <div class="G">tūlo sāvatthi osari.</div> </td> </tr> </table> </div>
</div>
<div class="q" id="p_4V_1470"> <div class="p"> <table class="singleColumn"> <tr> <td> <div class="pN">1470</div> <div class="G">Patiṭṭhāpesi ārāmaṃ,</div> </td> </tr> <tr> <td> <div class="G">bhattagge ca kolāhalaṃ;</div> </td> </tr> <tr> <td> <div class="G">Gilānā varaseyyā ca,</div> </td> </tr> <tr> <td> <div class="G">lesā sattarasā tahiṃ.</div> </td> </tr> </table> </div>
</div>
<div class="q" id="p_4V_1471"> <div class="p"> <table class="singleColumn"> <tr> <td> <div class="pN">1471</div> <div class="G">Kena nu kho kathaṃ nu kho,</div> </td> </tr> <tr> <td> <div class="G">vihāraggena bhājayi;</div> </td> </tr> <tr> <td> <div class="G">Pariveṇaṃ anubhāgañca,</div> </td> </tr> <tr> <td> <div class="G">akāmā bhāgaṃ no dade.</div> </td> </tr> </table> </div>
</div>
<div class="q" id="p_4V_1472"> <div class="p"> <table class="singleColumn"> <tr> <td> <div class="pN">1472</div> <div class="G">Nissīmaṃ sabbakālañca,</div> </td> </tr> <tr> <td> <div class="G">gāhā senāsane tayo;</div> </td> </tr> <tr> <td> <div class="G">Upanando ca vaṇṇesi,</div> </td> </tr> <tr> <td> <div class="G">ṭhitakā samakāsanā.</div> </td> </tr> </table> </div>
</div>
<div class="q" id="p_4V_1473"> <div class="p"> <table class="singleColumn"> <tr> <td> <div class="pN">1473</div> <div class="G">Samānāsanikā bhindiṃsu,</div> </td> </tr> <tr> <td> <div class="G">tivaggā ca duvaggikaṃ;</div> </td> </tr> <tr> <td> <div class="G">Asamānāsanikā dīghaṃ,</div> </td> </tr> <tr> <td> <div class="G">sāḷindaṃ paribhuñjituṃ.</div> </td> </tr> </table> </div>
</div>
<div class="q" id="p_4V_1474"> <div class="p"> <table class="singleColumn"> <tr> <td> <div class="pN">1474</div> <div class="G">Ayyikā ca avidūre,</div> </td> </tr> <tr> <td> <div class="G">bhājitañca kīṭāgire;</div> </td> </tr> <tr> <td> <div class="G">Āḷavī piṇḍakakuṭṭehi,</div> </td> </tr> <tr> <td> <div class="G">dvāraaggaḷavaṭṭikā.</div> </td> </tr> </table> </div>
</div>
<div class="q" id="p_4V_1475"> <div class="p"> <table class="singleColumn"> <tr> <td> <div class="pN">1475</div> <div class="G">Ālokasetakāḷañca,</div> </td> </tr> <tr> <td> <div class="G">geruchādanabandhanā;</div> </td> </tr> <tr> <td> <div class="G">Bhaṇḍikhaṇḍaparibhaṇḍaṃ,</div> </td> </tr> <tr> <td> <div class="G">vīsa tiṃsā ca kālikā.</div> </td> </tr> </table> </div>
</div>
<div class="q" id="p_4V_1476"> <div class="p"> <table class="singleColumn"> <tr> <td> <div class="pN">1476</div> <div class="G">Osite akataṃ vippaṃ,</div> </td> </tr> <tr> <td> <div class="G">khudde chappañcavassikaṃ;</div> </td> </tr> <tr> <td> <div class="G">Aḍḍhayoge ca sattaṭṭha,</div> </td> </tr> <tr> <td> <div class="G">mahalle dasa dvādasa.</div> </td> </tr> </table> </div>
</div>
<div class="q" id="p_4V_1477"> <div class="p"> <table class="singleColumn"> <tr> <td> <div class="pN">1477</div> <div class="G">Sabbaṃ vihāraṃ ekassa,</div> </td> </tr> <tr> <td> <div class="G">aññaṃ vāsenti saṃghikaṃ;</div> </td> </tr> <tr> <td> <div class="G">Nissīmaṃ sabbakālañca,</div> </td> </tr> <tr> <td> <div class="G">pakkami vibbhamanti ca.</div> </td> </tr> </table> </div>
</div>
<div class="q" id="p_4V_1478"> <div class="p"> <table class="singleColumn"> <tr> <td> <div class="pN">1478</div> <div class="G">Kālañca sāmaṇerañca,</div> </td> </tr> <tr> <td> <div class="G">sikkhāpaccakkhaantimaṃ;</div> </td> </tr> <tr> <td> <div class="G">Ummattakhittacittā ca,</div> </td> </tr> <tr> <td> <div class="G">vedanāpattidassanā.</div> </td> </tr> </table> </div>
</div>
<div class="q" id="p_4V_1479"> <div class="p"> <table class="singleColumn"> <tr> <td> <div class="pN">1479</div> <div class="G">Appaṭikammadiṭṭhiyā,</div> </td> </tr> <tr> <td> <div class="G">paṇḍakā theyyatitthiyā;</div> </td> </tr> <tr> <td> <div class="G">Tiracchānamātupitu,</div> </td> </tr> <tr> <td> <div class="G">arahantā ca dūsakā.</div> </td> </tr> </table> </div>
</div>
<div class="q" id="p_4V_1480"> <div class="p"> <table class="singleColumn"> <tr> <td> <div class="pN">1480</div> <div class="G">Bhedakā lohituppādā,</div> </td> </tr> <tr> <td> <div class="G">ubhato cāpi byañjanakā;</div> </td> </tr> <tr> <td> <div class="G">Mā saṃghassa parihāyi,</div> </td> </tr> <tr> <td> <div class="G">kammaṃ aññassa dātave.</div> </td> </tr> </table> </div>
</div>
<div class="q" id="p_4V_1481"> <div class="p"> <table class="singleColumn"> <tr> <td> <div class="pN">1481</div> <div class="G">Vippakate ca aññassa,</div> </td> </tr> <tr> <td> <div class="G">kate tasseva pakkame;</div> </td> </tr> <tr> <td> <div class="G">Vibbhamati kālaṅkato,</div> </td> </tr> <tr> <td> <div class="G">sāmaṇero ca jāyati.</div> </td> </tr> </table> </div>
</div>
<div class="q" id="p_4V_1482"> <div class="p"> <table class="singleColumn"> <tr> <td> <div class="pN">1482</div> <div class="G">Paccakkhāto ca sikkhāya,</div> </td> </tr> <tr> <td> <div class="G">antimajjhāpannako yadi;</div> </td> </tr> <tr> <td> <div class="G">Saṃghova sāmiko hoti,</div> </td> </tr> <tr> <td> <div class="G">ummattakhittavedanā.</div> </td> </tr> </table> </div>
</div>
<div class="q" id="p_4V_1483"> <div class="p"> <table class="singleColumn"> <tr> <td> <div class="pN">1483</div> <div class="G">Adassanāppaṭikamme,</div> </td> </tr> <tr> <td> <div class="G">diṭṭhi tasseva hoti taṃ;</div> </td> </tr> <tr> <td> <div class="G">Paṇḍako theyyatitthī ca,</div> </td> </tr> <tr> <td> <div class="G">tiracchānamātupettikaṃ.</div> </td> </tr> </table> </div>
</div>
<div class="q" id="p_4V_1484"> <div class="p"> <table class="singleColumn"> <tr> <td> <div class="pN">1484</div> <div class="G">Ghātako dūsako cāpi,</div> </td> </tr> <tr> <td> <div class="G">bhedalohitabyañjanā;</div> </td> </tr> <tr> <td> <div class="G">Paṭijānāti yadi so,</div> </td> </tr> <tr> <td> <div class="G">saṃghova hoti sāmiko.</div> </td> </tr> </table> </div>
</div>
<div class="q" id="p_4V_1485"> <div class="p"> <table class="singleColumn"> <tr> <td> <div class="pN">1485</div> <div class="G">Harantaññatra kukkuccaṃ,</div> </td> </tr> <tr> <td> <div class="G">undriyati ca kambalaṃ;</div> </td> </tr> <tr> <td> <div class="G">Dussañca cammacakkalī,</div> </td> </tr> <tr> <td> <div class="G">coḷakaṃ akkamanti ca.</div> </td> </tr> </table> </div>
</div>
<div class="q" id="p_4V_1486"> <div class="p"> <table class="singleColumn"> <tr> <td> <div class="pN">1486</div> <div class="G">Allā upāhanāniṭṭhu,</div> </td> </tr> <tr> <td> <div class="G">likhanti apassenti ca;</div> </td> </tr> <tr> <td> <div class="G">Apassenaṃ likhateva,</div> </td> </tr> <tr> <td> <div class="G">dhotapaccattharena ca.</div> </td> </tr> </table> </div>
</div>
<div class="q" id="p_4V_1487"> <div class="p"> <table class="singleColumn"> <tr> <td> <div class="pN">1487</div> <div class="G">Rājagahe na sakkonti,</div> </td> </tr> <tr> <td> <div class="G">lāmakaṃ bhattuddesakaṃ;</div> </td> </tr> <tr> <td> <div class="G">Kathaṃ nu kho paññāpakaṃ,</div> </td> </tr> <tr> <td> <div class="G">bhaṇḍāgārikasammuti.</div> </td> </tr> </table> </div>
</div>
<div class="q" id="p_4V_1488"> <div class="p"> <table class="singleColumn"> <tr> <td> <div class="pN">1488</div> <div class="G">Paṭiggāhabhājako cāpi,</div> </td> </tr> <tr> <td> <div class="G">yāgu ca phalabhājako;</div> </td> </tr> <tr> <td> <div class="G">Khajjakabhājako ceva,</div> </td> </tr> <tr> <td> <div class="G">appamattakavissajje.</div> </td> </tr> </table> </div>
</div>
<div class="q" id="p_4V_1489"> <div class="p"> <table class="singleColumn"> <tr> <td> <div class="pN">1489</div> <div class="G">Sāṭiyaggāhāpako ceva,</div> </td> </tr> <tr> <td> <div class="G">tatheva pattaggāhako;</div> </td> </tr> <tr> <td> <div class="G">Ārāmikasāmaṇera,</div> </td> </tr> <tr> <td> <div class="G">pesakassa ca sammuti.</div> </td> </tr> </table> </div>
</div>
<div class="q" id="p_4V_1490"> <div class="p"> <table class="singleColumn"> <tr> <td> <div class="pN">1490</div> <div class="G">Sabbābhibhū lokavidū,</div> </td> </tr> <tr> <td> <div class="G">hitacitto vināyako;</div> </td> </tr> <tr> <td> <div class="G">Leṇatthañca sukhatthañca,</div> </td> </tr> <tr> <td> <div class="G">jhāyituñca vipassitunti.</div> </td> </tr> </table> </div>
</div>
<div class="ENDH3" id="p_4V_1491">
<span class="pN">1491</span>Senāsanakkhandhako niṭṭhito.</div>
</html>
