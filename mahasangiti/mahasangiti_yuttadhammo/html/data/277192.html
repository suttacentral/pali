<html>
<div class="i">1.3.1.10 Upassutisutta</div>
<div class="h">Saḷāyatanasaṃyutta</div>
<div class="h">Tatiyapaṇṇāsaka</div>
<div class="h">Yogakkhemivagga</div>
<div class="h">Upassutisutta</div>
<div class="q" id="p_13S4_606"> <div class="divNumber">113.</div> <div class="p">
<span class="pN">606</span>Ekaṃ samayaṃ bhagavā nātike viharati giñjakāvasathe. Atha kho bhagavā rahogato paṭisallīno imaṃ dhammapariyāyaṃ abhāsi—  “cakkhuñca paṭicca rūpe ca uppajjati cakkhuviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā; taṇhāpaccayā upādānaṃ; upādānapaccayā bhavo; bhavapaccayā jāti; jātipaccayā jarāmaraṇaṃ sokaparidevadukkhadomanassupāyāsā sambhavanti. Evametassa kevalassa dukkhakkhandhassa samudayo hoti. Jivhañca paṭicca rase ca uppajjati…pe…  manañca paṭicca dhamme ca uppajjati manoviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā; taṇhāpaccayā upādānaṃ; upādānapaccayā bhavo; bhavapaccayā jāti; jātipaccayā jarāmaraṇaṃ sokaparidevadukkhadomanassupāyāsā sambhavanti. Evametassa kevalassa dukkhakkhandhassa samudayo hoti. </div>
</div>
<div class="q" id="p_13S4_607"> <div class="p">
<span class="pN">607</span>Cakkhuñca paṭicca rūpe ca uppajjati cakkhuviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā. Tassāyeva taṇhāya asesavirāganirodhā upādānanirodho; upādānanirodhā bhavanirodho; bhavanirodhā jātinirodho; jātinirodhā jarāmaraṇaṃ sokaparidevadukkhadomanassupāyāsā nirujjhanti. Evametassa kevalassa dukkhakkhandhassa nirodho hoti…pe…  jivhañca paṭicca rase ca uppajjati…pe…  manañca paṭicca dhamme ca uppajjati manoviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā. Tassāyeva taṇhāya asesavirāganirodhā upādānanirodho; upādānanirodhā…pe…  evametassa kevalassa dukkhakkhandhassa nirodho hotī”ti. </div>
</div>
<div class="q" id="p_13S4_608"> <div class="p">
<span class="pN">608</span>Tena kho pana samayena aññataro bhikkhu bhagavato upassuti ṭhito hoti. Addasā kho bhagavā taṃ bhikkhuṃ upassuti ṭhitaṃ. Disvāna taṃ bhikkhuṃ etadavoca—  “assosi no tvaṃ, bhikkhu, imaṃ dhammapariyāyan”ti? “Evaṃ, bhante”. “Uggaṇhāhi tvaṃ, bhikkhu, imaṃ dhammapariyāyaṃ. Pariyāpuṇāhi tvaṃ, bhikkhu, imaṃ dhammapariyāyaṃ. Dhārehi tvaṃ, bhikkhu, imaṃ dhammapariyāyaṃ. Atthasañhitoyaṃ, bhikkhu, dhammapariyāyo ādibrahmacariyako”ti. </div>
</div>
<div class="CENTER" id="p_13S4_609">
<span class="pN">609</span>Dasamaṃ.</div>
<div class="CENTER" id="p_13S4_610">
<span class="pN">610</span>Yogakkhemivaggo paṭhamo.</div>
<div class="SUMMARY" id="p_13S4_611">
<span class="pN">611</span><span class="firstLetter">T</span>assuddānaṃ</div>
<div class="q" id="p_13S4_612"> <div class="p"> <table class="singleColumn"> <tr> <td> <div class="pN">612</div> <div class="G">Yogakkhemi upādāya,</div> </td> </tr> <tr> <td> <div class="G">Dukkhaṃ loko ca seyyo ca;</div> </td> </tr> <tr> <td> <div class="G">Saṃyojanaṃ upādānaṃ,</div> </td> </tr> <tr> <td> <div class="G">Dve parijānaṃ upassutīti.</div> </td> </tr> </table> </div>
</div>
</html>
