<html>
<div class="i">7.11 Ekādasakavāra</div>
<div class="h">Ekuttarikanaya</div>
<div class="h">Ekādasakavāra</div>
<div class="q" id="p_5V_1583"> <div class="divNumber">331.</div> <div class="p">
<span class="pN">1583</span>Ekādasa puggalā anupasampannā na upasampādetabbā, upasampannā nāsetabbā. Ekādasa pādukā akappiyā. Ekādasa pattā akappiyā. Ekādasa cīvarāni akappiyāni. Ekādasa yāvatatiyakā. Bhikkhunīnaṃ ekādasa antarāyikā dhammā pucchitabbā. Ekādasa cīvarāni adhiṭṭhātabbāni. Ekādasa cīvarāni na vikappetabbāni. Ekādase aruṇuggamane nissaggiyaṃ hoti. Ekādasa gaṇṭhikā kappiyā. Ekādasa vidhā kappiyā. Ekādasa pathavī akappiyā. Ekādasa pathavī kappiyā. Ekādasa nissayapaṭippassaddhiyo. Ekādasa puggalā avandiyā. Ekādasa paramāni. Ekādasa varāni yāciṃsu. Ekādasa sīmādosā. Akkosakaparibhāsake puggale ekādasādīnavā pāṭikaṅkhā. Mettāya cetovimuttiyā āsevitāya bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya ekādasānisaṃsā pāṭikaṅkhā. Sukhaṃ supati, sukhaṃ paṭibujjhati, na pāpakaṃ supinaṃ passati, manussānaṃ piyo hoti, amanussānaṃ piyo hoti, devatā rakkhanti, nāssa aggi vā visaṃ vā satthaṃ vā kamati, tuvaṭṭaṃ cittaṃ samādhiyati, mukhavaṇṇo vippasīdati, asammūḷho kālaṃ karoti, uttari appaṭivijjhanto brahmalokūpago hoti—  mettāya cetovimuttiyā āsevitāya bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya ime ekādasānisaṃsā pāṭikaṅkhāti. </div>
</div>
<div class="CENTER" id="p_5V_1584">
<span class="pN">1584</span>Ekādasakaṃ niṭṭhitaṃ.</div>
<div class="SUMMARY" id="p_5V_1585">
<span class="pN">1585</span><span class="firstLetter">T</span>assuddānaṃ</div>
<div class="q" id="p_5V_1586"> <div class="p"> <table class="singleColumn"> <tr> <td> <div class="pN">1586</div> <div class="G">Nāsetabbā pādukā ca,</div> </td> </tr> <tr> <td> <div class="G">pattā ca cīvarāni ca;</div> </td> </tr> <tr> <td> <div class="G">Tatiyā pucchitabbā ca,</div> </td> </tr> <tr> <td> <div class="G">adhiṭṭhānavikappanā.</div> </td> </tr> </table> </div>
</div>
<div class="q" id="p_5V_1587"> <div class="p"> <table class="singleColumn"> <tr> <td> <div class="pN">1587</div> <div class="G">Aruṇā gaṇṭhikā vidhā,</div> </td> </tr> <tr> <td> <div class="G">akappiyā ca kappiyaṃ;</div> </td> </tr> <tr> <td> <div class="G">Nissayāvandiyā ceva,</div> </td> </tr> <tr> <td> <div class="G">paramāni varāni ca;</div> </td> </tr> <tr> <td> <div class="G">Sīmādosā ca akkosā,</div> </td> </tr> <tr> <td> <div class="G">mettāyekādasā katāti.</div> </td> </tr> </table> </div>
</div>
<div class="CENTER" id="p_5V_1588">
<span class="pN">1588</span>Ekuttarikaṃ.</div>
<div class="SUMMARY" id="p_5V_1589">
<span class="pN">1589</span><span class="firstLetter">T</span>assuddānaṃ</div>
<div class="q" id="p_5V_1590"> <div class="p"> <table class="singleColumn"> <tr> <td> <div class="pN">1590</div> <div class="G">Ekakā ca dukā ceva,</div> </td> </tr> <tr> <td> <div class="G">tikā ca catupañcakā;</div> </td> </tr> <tr> <td> <div class="G">Chasattaṭṭhanavakā ca,</div> </td> </tr> <tr> <td> <div class="G">dasa ekādasāni ca.</div> </td> </tr> </table> </div>
</div>
<div class="q" id="p_5V_1591"> <div class="p"> <table class="singleColumn"> <tr> <td> <div class="pN">1591</div> <div class="G">Hitāya sabbasattānaṃ,</div> </td> </tr> <tr> <td> <div class="G">ñātadhammena tādinā;</div> </td> </tr> <tr> <td> <div class="G">Ekuttarikā vimalā,</div> </td> </tr> <tr> <td> <div class="G">mahāvīrena desitāti.</div> </td> </tr> </table> </div>
</div>
<div class="ENDH3" id="p_5V_1592">
<span class="pN">1592</span>Ekuttarikaṃ niṭṭhitaṃ.</div>
</html>
