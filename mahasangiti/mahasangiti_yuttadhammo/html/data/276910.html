<html>
<div class="i">1.3.1.3 Antānantavāda</div>
<div class="h">Brahmajālasutta</div>
<div class="h">Diṭṭhi</div>
<div class="h">Pubbantakappika</div>
<div class="h">Antānantavāda</div>
<div class="q" id="p_6D_93"> <div class="divNumber">53.</div> <div class="p">
<span class="pN">93</span>Santi, bhikkhave, eke samaṇabrāhmaṇā antānantikā <span class="bold">antānantaṃ lokassa</span> paññapenti catūhi vatthūhi. Te ca bhonto samaṇabrāhmaṇā kimāgamma kimārabbha antānantikā antānantaṃ lokassa paññapenti catūhi vatthūhi? </div>
</div>
<div class="q" id="p_6D_94"> <div class="divNumber">54.</div> <div class="p">
<span class="pN">94</span>Idha, bhikkhave, ekacco samaṇo vā brāhmaṇo vā ātappamanvāya padhānamanvāya anuyogamanvāya appamādamanvāya sammāmanasikāramanvāya tathārūpaṃ cetosamādhiṃ phusati, yathāsamāhite citte antasaññī lokasmiṃ viharati. </div>
</div>
<div class="q" id="p_6D_95"> <div class="p">
<span class="pN">95</span>So evamāha—  ‘<span class="bold">antavā ayaṃ loko parivaṭumo</span>. Taṃ kissa hetu? Ahañhi ātappamanvāya padhānamanvāya anuyogamanvāya appamādamanvāya sammāmanasikāramanvāya tathārūpaṃ cetosamādhiṃ phusāmi, yathāsamāhite citte antasaññī lokasmiṃ viharāmi. Imināmahaṃ etaṃ jānāmi—  <span class="smallFont">“</span>yathā antavā ayaṃ loko parivaṭumo<span class="smallFont">”</span>’ti. Idaṃ, bhikkhave, paṭhamaṃ ṭhānaṃ, yaṃ āgamma yaṃ ārabbha eke samaṇabrāhmaṇā antānantikā antānantaṃ lokassa paññapenti. (1:<span class="italic">9</span>) </div>
</div>
<div class="q" id="p_6D_96"> <div class="divNumber">55.</div> <div class="p">
<span class="pN">96</span>Dutiye ca bhonto samaṇabrāhmaṇā kimāgamma kimārabbha antānantikā antānantaṃ lokassa paññapenti? Idha, bhikkhave, ekacco samaṇo vā brāhmaṇo vā ātappamanvāya padhānamanvāya anuyogamanvāya appamādamanvāya sammāmanasikāramanvāya tathārūpaṃ cetosamādhiṃ phusati, yathāsamāhite citte anantasaññī lokasmiṃ viharati. </div>
</div>
<div class="q" id="p_6D_97"> <div class="p">
<span class="pN">97</span>So evamāha—  ‘<span class="bold">ananto ayaṃ loko apariyanto</span>. Ye te samaṇabrāhmaṇā evamāhaṃsu—  <span class="smallFont">“</span>antavā ayaṃ loko parivaṭumo<span class="smallFont">”</span>ti, tesaṃ musā. Ananto ayaṃ loko apariyanto. Taṃ kissa hetu? Ahañhi ātappamanvāya padhānamanvāya anuyogamanvāya appamādamanvāya sammāmanasikāramanvāya tathārūpaṃ cetosamādhiṃ phusāmi, yathāsamāhite citte anantasaññī lokasmiṃ viharāmi. Imināmahaṃ etaṃ jānāmi—  <span class="smallFont">“</span>yathā ananto ayaṃ loko apariyanto<span class="smallFont">”</span>’ti. Idaṃ, bhikkhave, dutiyaṃ ṭhānaṃ, yaṃ āgamma yaṃ ārabbha eke samaṇabrāhmaṇā antānantikā antānantaṃ lokassa paññapenti. (2:<span class="italic">10</span>) </div>
</div>
<div class="q" id="p_6D_98"> <div class="divNumber">56.</div> <div class="p">
<span class="pN">98</span>Tatiye ca bhonto samaṇabrāhmaṇā kimāgamma kimārabbha antānantikā antānantaṃ lokassa paññapenti? Idha, bhikkhave, ekacco samaṇo vā brāhmaṇo vā ātappamanvāya padhānamanvāya anuyogamanvāya appamādamanvāya sammāmanasikāramanvāya tathārūpaṃ cetosamādhiṃ phusati, yathāsamāhite citte uddhamadho antasaññī lokasmiṃ viharati, tiriyaṃ anantasaññī. </div>
</div>
<div class="q" id="p_6D_99"> <div class="p">
<span class="pN">99</span>So evamāha—  ‘<span class="bold">antavā ca ayaṃ loko ananto ca</span>. Ye te samaṇabrāhmaṇā evamāhaṃsu—  <span class="smallFont">“</span>antavā ayaṃ loko parivaṭumo<span class="smallFont">”</span>ti, tesaṃ musā. Yepi te samaṇabrāhmaṇā evamāhaṃsu—  <span class="smallFont">“</span>ananto ayaṃ loko apariyanto<span class="smallFont">”</span>ti, tesampi musā. Antavā ca ayaṃ loko ananto ca. Taṃ kissa hetu? Ahañhi ātappamanvāya padhānamanvāya anuyogamanvāya appamādamanvāya sammāmanasikāramanvāya tathārūpaṃ cetosamādhiṃ phusāmi, yathāsamāhite citte uddhamadho antasaññī lokasmiṃ viharāmi, tiriyaṃ anantasaññī. Imināmahaṃ etaṃ jānāmi—  <span class="smallFont">“</span>yathā antavā ca ayaṃ loko ananto cā<span class="smallFont">”</span>’ti. Idaṃ, bhikkhave, tatiyaṃ ṭhānaṃ, yaṃ āgamma yaṃ ārabbha eke samaṇabrāhmaṇā antānantikā antānantaṃ lokassa paññapenti. (3:<span class="italic">11</span>) </div>
</div>
<div class="q" id="p_6D_100"> <div class="divNumber">57.</div> <div class="p">
<span class="pN">100</span>Catutthe ca bhonto samaṇabrāhmaṇā kimāgamma kimārabbha antānantikā antānantaṃ lokassa paññapenti? Idha, bhikkhave, ekacco samaṇo vā brāhmaṇo vā takkī hoti vīmaṃsī. So takkapariyāhataṃ vīmaṃsānucaritaṃ sayampaṭibhānaṃ evamāha—  ‘<span class="bold">nevāyaṃ loko antavā, na panānanto</span>. Ye te samaṇabrāhmaṇā evamāhaṃsu—  <span class="smallFont">“</span>antavā ayaṃ loko parivaṭumo<span class="smallFont">”</span>ti, tesaṃ musā. Yepi te samaṇabrāhmaṇā evamāhaṃsu—  <span class="smallFont">“</span>ananto ayaṃ loko apariyanto<span class="smallFont">”</span>ti, tesampi musā. Yepi te samaṇabrāhmaṇā evamāhaṃsu—  <span class="smallFont">“</span>antavā ca ayaṃ loko ananto cā<span class="smallFont">”</span>ti, tesampi musā. Nevāyaṃ loko antavā, na panānanto’ti. Idaṃ, bhikkhave, catutthaṃ ṭhānaṃ, yaṃ āgamma yaṃ ārabbha eke samaṇabrāhmaṇā antānantikā antānantaṃ lokassa paññapenti. (4:<span class="italic">12</span>) </div>
</div>
<div class="q" id="p_6D_101"> <div class="divNumber">58.</div> <div class="p">
<span class="pN">101</span>Imehi kho te, bhikkhave, samaṇabrāhmaṇā antānantikā antānantaṃ lokassa paññapenti catūhi vatthūhi. Ye hi keci, bhikkhave, samaṇā vā brāhmaṇā vā antānantikā antānantaṃ lokassa paññapenti, sabbe te imeheva catūhi vatthūhi, etesaṃ vā aññatarena; natthi ito bahiddhā. </div>
</div>
<div class="q" id="p_6D_102"> <div class="divNumber">59.</div> <div class="p">
<span class="pN">102</span>Tayidaṃ, bhikkhave, tathāgato pajānāti—  ‘ime diṭṭhiṭṭhānā evaṃgahitā evaṃparāmaṭṭhā evaṃgatikā bhavanti evaṃabhisamparāyā’ti. Tañca tathāgato pajānāti, tato ca uttaritaraṃ pajānāti, tañca pajānanaṃ na parāmasati, aparāmasato cassa paccattaññeva nibbuti viditā. Vedanānaṃ samudayañca atthaṅgamañca assādañca ādīnavañca nissaraṇañca yathābhūtaṃ viditvā anupādāvimutto, bhikkhave, tathāgato. </div>
</div>
<div class="q" id="p_6D_103"> <div class="divNumber">60.</div> <div class="p">
<span class="pN">103</span>Ime kho te, bhikkhave, dhammā gambhīrā duddasā duranubodhā santā paṇītā atakkāvacarā nipuṇā paṇḍitavedanīyā, ye tathāgato sayaṃ abhiññā sacchikatvā pavedeti, yehi tathāgatassa yathābhuccaṃ vaṇṇaṃ sammā vadamānā vadeyyuṃ. </div>
</div>
</html>
