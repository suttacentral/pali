<html>
<div class="i">1.1.2 Papatitasutta</div>
<div class="h">Paṭhamapaṇṇāsaka</div>
<div class="h">Bhaṇḍagāmavagga</div>
<div class="h">Papatitasutta</div>
<div class="q" id="p_15A4_8"> <div class="divNumber">2.</div> <div class="p">
<span class="pN">8</span>“Catūhi, bhikkhave, dhammehi asamannāgato ‘imasmā dhammavinayā papatito’ti vuccati. Katamehi catūhi? Ariyena, bhikkhave, sīlena asamannāgato ‘imasmā dhammavinayā papatito’ti vuccati. Ariyena, bhikkhave, samādhinā asamannāgato ‘imasmā dhammavinayā papatito’ti vuccati. Ariyāya, bhikkhave, paññāya asamannāgato ‘imasmā dhammavinayā papatito’ti vuccati. Ariyāya, bhikkhave, vimuttiyā asamannāgato ‘imasmā dhammavinayā papatito’ti vuccati. Imehi kho, bhikkhave, catūhi dhammehi asamannāgato ‘imasmā dhammavinayā papatito’ti vuccati. </div>
</div>
<div class="q" id="p_15A4_9"> <div class="p">
<span class="pN">9</span>Catūhi, bhikkhave, dhammehi samannāgato ‘imasmā dhammavinayā apapatito’ti vuccati. Katamehi catūhi? Ariyena, bhikkhave, sīlena samannāgato ‘imasmā dhammavinayā apapatito’ti vuccati. Ariyena, bhikkhave, samādhinā samannāgato ‘imasmā dhammavinayā apapatito’ti vuccati. Ariyāya, bhikkhave, paññāya samannāgato ‘imasmā dhammavinayā apapatito’ti vuccati. Ariyāya, bhikkhave, vimuttiyā samannāgato ‘imasmā dhammavinayā apapatito’ti vuccati. Imehi kho, bhikkhave, catūhi dhammehi samannāgato ‘imasmā dhammavinayā apapatito’ti vuccatīti. </div>
</div>
<div class="q" id="p_15A4_10"> <div class="p"> <table class="singleColumn"> <tr> <td> <div class="pN">10</div> <div class="G">Cutā patanti patitā,</div> </td> </tr> <tr> <td> <div class="G">giddhā ca punarāgatā;</div> </td> </tr> <tr> <td> <div class="G">Kataṃ kiccaṃ rataṃ rammaṃ,</div> </td> </tr> <tr> <td> <div class="G">sukhenānvāgataṃ sukhan”ti.</div> </td> </tr> </table> </div>
</div>
<div class="CENTER" id="p_15A4_11">
<span class="pN">11</span>Dutiyaṃ.</div>
</html>
