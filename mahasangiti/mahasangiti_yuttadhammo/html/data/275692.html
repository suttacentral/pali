<html>
<div class="i">4.2.10 Yuganaddhasutta</div>
<div class="h">Catutthapaṇṇāsaka</div>
<div class="h">Paṭipadāvagga</div>
<div class="h">Yuganaddhasutta</div>
<div class="q" id="p_15A4_1000"> <div class="divNumber">170.</div> <div class="p">
<span class="pN">1000</span>Evaṃ me sutaṃ—  ekaṃ samayaṃ āyasmā ānando kosambiyaṃ viharati ghositārāme. Tatra kho āyasmā ānando bhikkhū āmantesi—  “āvuso bhikkhave”ti. “Āvuso”ti kho te bhikkhū āyasmato ānandassa paccassosuṃ. Āyasmā ānando etadavoca—  </div>
</div>
<div class="q" id="p_15A4_1001"> <div class="p">
<span class="pN">1001</span>“Yo hi koci, āvuso, bhikkhu vā bhikkhunī vā mama santike arahattappattiṃ byākaroti, sabbo so catūhi maggehi, etesaṃ vā aññatarena. </div>
</div>
<div class="q" id="p_15A4_1002"> <div class="p">
<span class="pN">1002</span>Katamehi catūhi? Idha, āvuso, bhikkhu samathapubbaṅgamaṃ vipassanaṃ bhāveti. Tassa samathapubbaṅgamaṃ vipassanaṃ bhāvayato maggo sañjāyati. So taṃ maggaṃ āsevati bhāveti bahulīkaroti. Tassa taṃ maggaṃ āsevato bhāvayato bahulīkaroto saṃyojanāni pahīyanti, anusayā byantīhonti. </div>
</div>
<div class="q" id="p_15A4_1003"> <div class="p">
<span class="pN">1003</span>Puna caparaṃ, āvuso, bhikkhu vipassanāpubbaṅgamaṃ samathaṃ bhāveti. Tassa vipassanāpubbaṅgamaṃ samathaṃ bhāvayato maggo sañjāyati. So taṃ maggaṃ āsevati bhāveti bahulīkaroti. Tassa taṃ maggaṃ āsevato bhāvayato bahulīkaroto saṃyojanāni pahīyanti, anusayā byantīhonti. </div>
</div>
<div class="q" id="p_15A4_1004"> <div class="p">
<span class="pN">1004</span>Puna caparaṃ, āvuso, bhikkhu samathavipassanaṃ yuganaddhaṃ bhāveti. Tassa samathavipassanaṃ yuganaddhaṃ bhāvayato maggo sañjāyati. So taṃ maggaṃ āsevati bhāveti bahulīkaroti. Tassa taṃ maggaṃ āsevato bhāvayato bahulīkaroto saṃyojanāni pahīyanti, anusayā byantīhonti. </div>
</div>
<div class="q" id="p_15A4_1005"> <div class="p">
<span class="pN">1005</span>Puna caparaṃ, āvuso, bhikkhuno dhammuddhaccaviggahitaṃ mānasaṃ hoti. Hoti so, āvuso, samayo yaṃ taṃ cittaṃ ajjhattameva santiṭṭhati sannisīdati ekodi hoti samādhiyati. Tassa maggo sañjāyati. So taṃ maggaṃ āsevati bhāveti bahulīkaroti. Tassa taṃ maggaṃ āsevato bhāvayato bahulīkaroto saṃyojanāni pahīyanti, anusayā byantīhonti. </div>
</div>
<div class="q" id="p_15A4_1006"> <div class="p">
<span class="pN">1006</span>Yo hi koci, āvuso, bhikkhu vā bhikkhunī vā mama santike arahattappattiṃ byākaroti, sabbo so imehi catūhi maggehi, etesaṃ vā aññatarenā”ti. </div>
</div>
<div class="CENTER" id="p_15A4_1007">
<span class="pN">1007</span>Dasamaṃ.</div>
<div class="CENTER" id="p_15A4_1008">
<span class="pN">1008</span>Paṭipadāvaggo dutiyo.</div>
<div class="SUMMARY" id="p_15A4_1009">
<span class="pN">1009</span><span class="firstLetter">T</span>assuddānaṃ</div>
<div class="q" id="p_15A4_1010"> <div class="p"> <table class="singleColumn"> <tr> <td> <div class="pN">1010</div> <div class="G">Saṃkhittaṃ vitthārāsubhaṃ,</div> </td> </tr> <tr> <td> <div class="G">Dve khamā ubhayena ca;</div> </td> </tr> <tr> <td> <div class="G">Moggallāno sāriputto,</div> </td> </tr> <tr> <td> <div class="G">Sasaṅkhāraṃ yuganaddhena cāti.</div> </td> </tr> </table> </div>
</div>
</html>
