<html>
<div class="i"> Anantara</div>
<div class="h">Vipākattika</div>
<div class="h">Pañhāvāra</div>
<div class="h">Paccayānuloma</div>
<div class="h">Vibhaṅgavāra</div>
<div class="h">Anantara</div>
<div class="q" id="p_36P1_2299"> <div class="divNumber">97.</div> <div class="p">
<span class="pN">2299</span>Vipāko dhammo vipākassa dhammassa anantarapaccayena paccayo—  purimā purimā vipākā khandhā pacchimānaṃ pacchimānaṃ vipākānaṃ khandhānaṃ anantarapaccayena paccayo. Pañcaviññāṇaṃ vipākamanodhātuyā anantarapaccayena paccayo. Vipākamanodhātu vipākamanoviññāṇadhātuyā anantarapaccayena paccayo. (1) </div>
</div>
<div class="q" id="p_36P1_2300"> <div class="p">
<span class="pN">2300</span>Vipāko dhammo nevavipākanavipākadhammadhammassa anantarapaccayena paccayo. Bhavaṅgaṃ āvajjanāya anantarapaccayena paccayo. Vipākamanoviññāṇadhātu kiriyamanoviññāṇadhātuyā anantarapaccayena paccayo. (2) </div>
</div>
<div class="q" id="p_36P1_2301"> <div class="p">
<span class="pN">2301</span>Vipākadhammadhammo vipākadhammadhammassa anantarapaccayena paccayo—  purimā purimā vipākadhammadhammā khandhā pacchimānaṃ pacchimānaṃ vipākadhammadhammānaṃ khandhānaṃ anantarapaccayena paccayo. Anulomaṃ gotrabhussa…  anulomaṃ vodānassa…  gotrabhu maggassa…  vodānaṃ maggassa anantarapaccayena paccayo. (1) </div>
</div>
<div class="q" id="p_36P1_2302"> <div class="p">
<span class="pN">2302</span>Vipākadhammadhammo vipākassa dhammassa anantarapaccayena paccayo—  vipākadhammadhammā khandhā vuṭṭhānassa…  maggo phalassa…  sekkhānaṃ anulomaṃ phalasamāpattiyā…  nirodhā vuṭṭhahantassa nevasaññānāsaññāyatanakusalaṃ phalasamāpattiyā anantarapaccayena paccayo. (2) </div>
</div>
<div class="q" id="p_36P1_2303"> <div class="p">
<span class="pN">2303</span>Nevavipākanavipākadhammadhammo nevavipākanavipākadhammadhammassa anantarapaccayena paccayo—  purimā purimā nevavipākanavipākadhammadhammā khandhā pacchimānaṃ pacchimānaṃ nevavipākanavipākadhammadhammānaṃ khandhānaṃ anantarapaccayena paccayo. (1) </div>
</div>
<div class="q" id="p_36P1_2304"> <div class="p">
<span class="pN">2304</span>Nevavipākanavipākadhammadhammo vipākassa dhammassa anantarapaccayena paccayo—  āvajjanā pañcannaṃ viññāṇānaṃ anantarapaccayena paccayo. Nevavipākanavipākadhammadhammā khandhā vuṭṭhānassa, arahato anulomaṃ phalasamāpattiyā…  nirodhā vuṭṭhahantassa nevasaññānāsaññāyatanakiriyaṃ phalasamāpattiyā anantarapaccayena paccayo. (2) </div>
</div>
<div class="q" id="p_36P1_2305"> <div class="p">
<span class="pN">2305</span>Nevavipākanavipākadhammadhammo vipākadhammadhammassa anantarapaccayena paccayo—  āvajjanā vipākadhammadhammānaṃ khandhānaṃ anantarapaccayena paccayo. (3) </div>
</div>
</html>
