<html>
<div class="i">18.1.1 Niḷinikājātaka</div>
<div class="h">Paṇṇāsanipāta</div>
<div class="h">Niḷinikāvagga</div>
<div class="h">Niḷinikājātaka</div>
<div class="q" id="p_23J_255"> <div class="divNumber">1.</div> <div class="p"> <table class="singleColumn"> <tr> <td> <div class="pN">255</div> <div class="G">“Uddayhate janapado,</div> </td> </tr> <tr> <td> <div class="G">raṭṭhañcāpi vinassati;</div> </td> </tr> <tr> <td> <div class="G">Ehi niḷinike gaccha,</div> </td> </tr> <tr> <td> <div class="G">taṃ me brāhmaṇamānaya”.</div> </td> </tr> </table> </div>
</div>
<div class="q" id="p_23J_256"> <div class="divNumber">2.</div> <div class="p"> <table class="singleColumn"> <tr> <td> <div class="pN">256</div> <div class="G">“Nāhaṃ dukkhakkhamā rāja,</div> </td> </tr> <tr> <td> <div class="G">nāhaṃ addhānakovidā;</div> </td> </tr> <tr> <td> <div class="G">Kathaṃ ahaṃ gamissāmi,</div> </td> </tr> <tr> <td> <div class="G">vanaṃ kuñjarasevitaṃ”.</div> </td> </tr> </table> </div>
</div>
<div class="q" id="p_23J_257"> <div class="divNumber">3.</div> <div class="p"> <table class="singleColumn"> <tr> <td> <div class="pN">257</div> <div class="G">“Phītaṃ janapadaṃ gantvā,</div> </td> </tr> <tr> <td> <div class="G">hatthinā ca rathena ca;</div> </td> </tr> <tr> <td> <div class="G">Dārusaṅghāṭayānena,</div> </td> </tr> <tr> <td> <div class="G">evaṃ gaccha niḷinike.</div> </td> </tr> </table> </div>
</div>
<div class="q" id="p_23J_258"> <div class="divNumber">4.</div> <div class="p"> <table class="singleColumn"> <tr> <td> <div class="pN">258</div> <div class="G">Hatthiassarathe pattī,</div> </td> </tr> <tr> <td> <div class="G">gacchevādāya khattiye;</div> </td> </tr> <tr> <td> <div class="G">Taveva vaṇṇarūpena,</div> </td> </tr> <tr> <td> <div class="G">vasaṃ tamānayissasi”.</div> </td> </tr> </table> </div>
</div>
<div class="q" id="p_23J_259"> <div class="divNumber">5.</div> <div class="p"> <table class="singleColumn"> <tr> <td> <div class="pN">259</div> <div class="G">“Kadalīdhajapaññāṇo,</div> </td> </tr> <tr> <td> <div class="G">ābhujīparivārito;</div> </td> </tr> <tr> <td> <div class="G">Eso padissati rammo,</div> </td> </tr> <tr> <td> <div class="G">isisiṅgassa assamo.</div> </td> </tr> </table> </div>
</div>
<div class="q" id="p_23J_260"> <div class="divNumber">6.</div> <div class="p"> <table class="singleColumn"> <tr> <td> <div class="pN">260</div> <div class="G">Eso aggissa saṅkhāto,</div> </td> </tr> <tr> <td> <div class="G">eso dhūmo padissati;</div> </td> </tr> <tr> <td> <div class="G">Maññe no aggiṃ hāpeti,</div> </td> </tr> <tr> <td> <div class="G">isisiṅgo mahiddhiko”.</div> </td> </tr> </table> </div>
</div>
<div class="q" id="p_23J_261"> <div class="divNumber">7.</div> <div class="p"> <table class="singleColumn"> <tr> <td> <div class="pN">261</div> <div class="G">“Tañca disvāna āyantiṃ,</div> </td> </tr> <tr> <td> <div class="G">āmuttamaṇikuṇḍalaṃ;</div> </td> </tr> <tr> <td> <div class="G">Isisiṅgo pāvisi bhīto,</div> </td> </tr> <tr> <td> <div class="G">assamaṃ paṇṇachādanaṃ.</div> </td> </tr> </table> </div>
</div>
<div class="q" id="p_23J_262"> <div class="divNumber">8.</div> <div class="p"> <table class="singleColumn"> <tr> <td> <div class="pN">262</div> <div class="G">Assamassa ca sā dvāre,</div> </td> </tr> <tr> <td> <div class="G">geṇḍukenassa kīḷati;</div> </td> </tr> <tr> <td> <div class="G">Vidaṃsayantī aṅgāni,</div> </td> </tr> <tr> <td> <div class="G">guyhaṃ pakāsitāni ca.</div> </td> </tr> </table> </div>
</div>
<div class="q" id="p_23J_263"> <div class="divNumber">9.</div> <div class="p"> <table class="singleColumn"> <tr> <td> <div class="pN">263</div> <div class="G">Tañca disvāna kīḷantiṃ,</div> </td> </tr> <tr> <td> <div class="G">paṇṇasālagato jaṭī;</div> </td> </tr> <tr> <td> <div class="G">Assamā nikkhamitvāna,</div> </td> </tr> <tr> <td> <div class="G">idaṃ vacanamabravi.</div> </td> </tr> </table> </div>
</div>
<div class="q" id="p_23J_264"> <div class="divNumber">10.</div> <div class="p"> <table class="singleColumn"> <tr> <td> <div class="pN">264</div> <div class="G">Ambho ko nāma so rukkho,</div> </td> </tr> <tr> <td> <div class="G">yassa tevaṃgataṃ phalaṃ;</div> </td> </tr> <tr> <td> <div class="G">Dūrepi khittaṃ pacceti,</div> </td> </tr> <tr> <td> <div class="G">na taṃ ohāya gacchati”.</div> </td> </tr> </table> </div>
</div>
<div class="q" id="p_23J_265"> <div class="divNumber">11.</div> <div class="p"> <table class="singleColumn"> <tr> <td> <div class="pN">265</div> <div class="G">“Assamassa mama brahme,</div> </td> </tr> <tr> <td> <div class="G">samīpe gandhamādane;</div> </td> </tr> <tr> <td> <div class="G">Bahavo tādisā rukkhā,</div> </td> </tr> <tr> <td> <div class="G">yassa tevaṃgataṃ phalaṃ;</div> </td> </tr> <tr> <td> <div class="G">Dūrepi khittaṃ pacceti,</div> </td> </tr> <tr> <td> <div class="G">na maṃ ohāya gacchati”.</div> </td> </tr> </table> </div>
</div>
<div class="q" id="p_23J_266"> <div class="divNumber">12.</div> <div class="p"> <table class="singleColumn"> <tr> <td> <div class="pN">266</div> <div class="G">“Etū bhavaṃ assamimaṃ adetu,</div> </td> </tr> <tr> <td> <div class="G">Pajjañca bhakkhañca paṭiccha dammi;</div> </td> </tr> <tr> <td> <div class="G">Idamāsanaṃ atra bhavaṃ nisīdatu,</div> </td> </tr> <tr> <td> <div class="G">Ito bhavaṃ mūlaphalāni bhuñjatu.</div> </td> </tr> </table> </div>
</div>
<div class="q" id="p_23J_267"> <div class="divNumber">13.</div> <div class="p"> <table class="singleColumn"> <tr> <td> <div class="pN">267</div> <div class="G">Kiṃ te idaṃ ūrūnamantarasmiṃ,</div> </td> </tr> <tr> <td> <div class="G">Supicchitaṃ kaṇharivappakāsati;</div> </td> </tr> <tr> <td> <div class="G">Akkhāhi me pucchito etamatthaṃ,</div> </td> </tr> <tr> <td> <div class="G">Kose nu te uttamaṅgaṃ paviṭṭhaṃ”.</div> </td> </tr> </table> </div>
</div>
<div class="q" id="p_23J_268"> <div class="divNumber">14.</div> <div class="p"> <table class="singleColumn"> <tr> <td> <div class="pN">268</div> <div class="G">“Ahaṃ vane mūlaphalesanaṃ caraṃ,</div> </td> </tr> <tr> <td> <div class="G">Āsādayiṃ acchaṃ sughorarūpaṃ;</div> </td> </tr> <tr> <td> <div class="G">So maṃ patitvā sahasājjhapatto,</div> </td> </tr> <tr> <td> <div class="G">Panujja maṃ abbahi uttamaṅgaṃ.</div> </td> </tr> </table> </div>
</div>
<div class="q" id="p_23J_269"> <div class="divNumber">15.</div> <div class="p"> <table class="singleColumn"> <tr> <td> <div class="pN">269</div> <div class="G">Svāyaṃ vaṇo khajjati kaṇḍuvāyati,</div> </td> </tr> <tr> <td> <div class="G">Sabbañca kālaṃ na labhāmi sātaṃ;</div> </td> </tr> <tr> <td> <div class="G">Paho bhavaṃ kaṇḍumimaṃ vinetuṃ,</div> </td> </tr> <tr> <td> <div class="G">Kurutaṃ bhavaṃ yācito brāhmaṇatthaṃ”.</div> </td> </tr> </table> </div>
</div>
<div class="q" id="p_23J_270"> <div class="divNumber">16.</div> <div class="p"> <table class="singleColumn"> <tr> <td> <div class="pN">270</div> <div class="G">“Gambhīrarūpo te vaṇo salohito,</div> </td> </tr> <tr> <td> <div class="G">Apūtiko vaṇagandho mahā ca;</div> </td> </tr> <tr> <td> <div class="G">Karomi te kiñci kasāyayogaṃ,</div> </td> </tr> <tr> <td> <div class="G">Yathā bhavaṃ paramasukhī bhaveyya”.</div> </td> </tr> </table> </div>
</div>
<div class="q" id="p_23J_271"> <div class="divNumber">17.</div> <div class="p"> <table class="singleColumn"> <tr> <td> <div class="pN">271</div> <div class="G">“Na mantayogā na kasāyayogā,</div> </td> </tr> <tr> <td> <div class="G">Na osadhā brahmacāri kamanti;</div> </td> </tr> <tr> <td> <div class="G">Yaṃ te mudu tena vinehi kaṇḍuṃ,</div> </td> </tr> <tr> <td> <div class="G">Yathā ahaṃ paramasukhī bhaveyyaṃ”.</div> </td> </tr> </table> </div>
</div>
<div class="q" id="p_23J_272"> <div class="divNumber">18.</div> <div class="p"> <table class="singleColumn"> <tr> <td> <div class="pN">272</div> <div class="G">“Ito nu bhoto katamena assamo,</div> </td> </tr> <tr> <td> <div class="G">Kacci bhavaṃ abhiramasi araññe;</div> </td> </tr> <tr> <td> <div class="G">Kacci nu te mūlaphalaṃ pahūtaṃ,</div> </td> </tr> <tr> <td> <div class="G">Kacci bhavantaṃ na vihiṃsanti vāḷā”.</div> </td> </tr> </table> </div>
</div>
<div class="q" id="p_23J_273"> <div class="divNumber">19.</div> <div class="p"> <table class="singleColumn"> <tr> <td> <div class="pN">273</div> <div class="G">“Ito ujuṃ uttarāyaṃ disāyaṃ,</div> </td> </tr> <tr> <td> <div class="G">Khemānadī himavatā pabhāvī;</div> </td> </tr> <tr> <td> <div class="G">Tassā tīre assamo mayha rammo,</div> </td> </tr> <tr> <td> <div class="G">Aho bhavaṃ assamaṃ mayhaṃ passe.</div> </td> </tr> </table> </div>
</div>
<div class="q" id="p_23J_274"> <div class="divNumber">20.</div> <div class="p"> <table class="singleColumn"> <tr> <td> <div class="pN">274</div> <div class="G">Ambā ca sālā tilakā ca jambuyo,</div> </td> </tr> <tr> <td> <div class="G">Uddālakā pāṭaliyo ca phullā;</div> </td> </tr> <tr> <td> <div class="G">Samantato kimpurisābhigītaṃ,</div> </td> </tr> <tr> <td> <div class="G">Aho bhavaṃ assamaṃ mayhaṃ passe.</div> </td> </tr> </table> </div>
</div>
<div class="q" id="p_23J_275"> <div class="divNumber">21.</div> <div class="p"> <table class="singleColumn"> <tr> <td> <div class="pN">275</div> <div class="G">Tālā ca mūlā ca phalā ca mettha,</div> </td> </tr> <tr> <td> <div class="G">Vaṇṇena gandhena upetarūpaṃ;</div> </td> </tr> <tr> <td> <div class="G">Taṃ bhūmibhāgehi upetarūpaṃ,</div> </td> </tr> <tr> <td> <div class="G">Aho bhavaṃ assamaṃ mayhaṃ passe.</div> </td> </tr> </table> </div>
</div>
<div class="q" id="p_23J_276"> <div class="divNumber">22.</div> <div class="p"> <table class="singleColumn"> <tr> <td> <div class="pN">276</div> <div class="G">Phalā ca mūlā ca pahūtamettha,</div> </td> </tr> <tr> <td> <div class="G">Vaṇṇena gandhena rasenupetā;</div> </td> </tr> <tr> <td> <div class="G">Āyanti ca luddakā taṃ padesaṃ,</div> </td> </tr> <tr> <td> <div class="G">Mā me tato mūlaphalaṃ ahāsuṃ”.</div> </td> </tr> </table> </div>
</div>
<div class="q" id="p_23J_277"> <div class="divNumber">23.</div> <div class="p"> <table class="singleColumn"> <tr> <td> <div class="pN">277</div> <div class="G">“Pitā mamaṃ mūlaphalesanaṃ gato,</div> </td> </tr> <tr> <td> <div class="G">Idāni āgacchati sāyakāle;</div> </td> </tr> <tr> <td> <div class="G">Ubhova gacchāmase assamaṃ taṃ,</div> </td> </tr> <tr> <td> <div class="G">Yāva pitā mūlaphalato etu”.</div> </td> </tr> </table> </div>
</div>
<div class="q" id="p_23J_278"> <div class="divNumber">24.</div> <div class="p"> <table class="singleColumn"> <tr> <td> <div class="pN">278</div> <div class="G">“Aññe bahū isayo sādhurūpā,</div> </td> </tr> <tr> <td> <div class="G">Rājīsayo anumagge vasanti;</div> </td> </tr> <tr> <td> <div class="G">Teyeva pucchesi mamassamaṃ taṃ,</div> </td> </tr> <tr> <td> <div class="G">Te taṃ nayissanti mamaṃ sakāse”.</div> </td> </tr> </table> </div>
</div>
<div class="q" id="p_23J_279"> <div class="divNumber">25.</div> <div class="p"> <table class="singleColumn"> <tr> <td> <div class="pN">279</div> <div class="G">“Na te kaṭṭhāni bhinnāni,</div> </td> </tr> <tr> <td> <div class="G">na te udakamābhataṃ;</div> </td> </tr> <tr> <td> <div class="G">Aggīpi te na hāpito,</div> </td> </tr> <tr> <td> <div class="G">kiṃ nu mandova jhāyasi.</div> </td> </tr> </table> </div>
</div>
<div class="q" id="p_23J_280"> <div class="divNumber">26.</div> <div class="p"> <table class="singleColumn"> <tr> <td> <div class="pN">280</div> <div class="G">Bhinnāni kaṭṭhāni huto ca aggi,</div> </td> </tr> <tr> <td> <div class="G">Tapanīpi te samitā brahmacārī;</div> </td> </tr> <tr> <td> <div class="G">Pīṭhañca mayhaṃ udakañca hoti,</div> </td> </tr> <tr> <td> <div class="G">Ramasi tuvaṃ brahmabhūto puratthā.</div> </td> </tr> </table> </div>
</div>
<div class="q" id="p_23J_281"> <div class="divNumber">27.</div> <div class="p"> <table class="singleColumn"> <tr> <td> <div class="pN">281</div> <div class="G">Abhinnakaṭṭhosi anābhatodako,</div> </td> </tr> <tr> <td> <div class="G">Ahāpitaggīsi asiddhabhojano;</div> </td> </tr> <tr> <td> <div class="G">Na me tuvaṃ ālapasī mamajja,</div> </td> </tr> <tr> <td> <div class="G">Naṭṭhaṃ nu kiṃ cetasikañca dukkhaṃ”.</div> </td> </tr> </table> </div>
</div>
<div class="q" id="p_23J_282"> <div class="divNumber">28.</div> <div class="p"> <table class="singleColumn"> <tr> <td> <div class="pN">282</div> <div class="G">“Idhāgamā jaṭilo brahmacārī,</div> </td> </tr> <tr> <td> <div class="G">Sudassaneyyo sutanū vineti;</div> </td> </tr> <tr> <td> <div class="G">Nevātidīgho na panātirasso,</div> </td> </tr> <tr> <td> <div class="G">Sukaṇhakaṇhacchadanehi bhoto.</div> </td> </tr> </table> </div>
</div>
<div class="q" id="p_23J_283"> <div class="divNumber">29.</div> <div class="p"> <table class="singleColumn"> <tr> <td> <div class="pN">283</div> <div class="G">Amassujāto apurāṇavaṇṇī,</div> </td> </tr> <tr> <td> <div class="G">Ādhārarūpañca panassa kaṇṭhe;</div> </td> </tr> <tr> <td> <div class="G">Dve yamā gaṇḍā ure sujātā,</div> </td> </tr> <tr> <td> <div class="G">Suvaṇṇatindukanibhā pabhassarā.</div> </td> </tr> </table> </div>
</div>
<div class="q" id="p_23J_284"> <div class="divNumber">30.</div> <div class="p"> <table class="singleColumn"> <tr> <td> <div class="pN">284</div> <div class="G">Mukhañca tassa bhusadassaneyyaṃ,</div> </td> </tr> <tr> <td> <div class="G">Kaṇṇesu lambanti ca kuñcitaggā;</div> </td> </tr> <tr> <td> <div class="G">Te jotare carato māṇavassa,</div> </td> </tr> <tr> <td> <div class="G">Suttañca yaṃ saṃyamanaṃ jaṭānaṃ.</div> </td> </tr> </table> </div>
</div>
<div class="q" id="p_23J_285"> <div class="divNumber">31.</div> <div class="p"> <table class="singleColumn"> <tr> <td> <div class="pN">285</div> <div class="G">Aññā ca tassa saṃyamāni catasso,</div> </td> </tr> <tr> <td> <div class="G">Nīlā pītā lohitikā ca setā;</div> </td> </tr> <tr> <td> <div class="G">Tā piṃsare carato māṇavassa,</div> </td> </tr> <tr> <td> <div class="G">Tiriṭisaṅghāriva pāvusamhi.</div> </td> </tr> </table> </div>
</div>
<div class="q" id="p_23J_286"> <div class="divNumber">32.</div> <div class="p"> <table class="singleColumn"> <tr> <td> <div class="pN">286</div> <div class="G">Na mikhalaṃ muñjamayaṃ dhāreti,</div> </td> </tr> <tr> <td> <div class="G">Na santhare no pana pabbajassa;</div> </td> </tr> <tr> <td> <div class="G">Tā jotare jaghanantare vilaggā,</div> </td> </tr> <tr> <td> <div class="G">Sateratā vijjurivantalikkhe.</div> </td> </tr> </table> </div>
</div>
<div class="q" id="p_23J_287"> <div class="divNumber">33.</div> <div class="p"> <table class="singleColumn"> <tr> <td> <div class="pN">287</div> <div class="G">Akhīlakāni ca avaṇṭakāni,</div> </td> </tr> <tr> <td> <div class="G">Heṭṭhā nabhyā kaṭisamohitāni;</div> </td> </tr> <tr> <td> <div class="G">Aghaṭṭitā niccakīḷaṃ karonti,</div> </td> </tr> <tr> <td> <div class="G">Haṃ tāta kiṃrukkhaphalāni tāni.</div> </td> </tr> </table> </div>
</div>
<div class="q" id="p_23J_288"> <div class="divNumber">34.</div> <div class="p"> <table class="singleColumn"> <tr> <td> <div class="pN">288</div> <div class="G">Jaṭā ca tassa bhusadassaneyyā,</div> </td> </tr> <tr> <td> <div class="G">Parosataṃ vellitaggā sugandhā;</div> </td> </tr> <tr> <td> <div class="G">Dvedhā siro sādhu vibhattarūpo,</div> </td> </tr> <tr> <td> <div class="G">Aho nu kho mayha tathā jaṭāssu.</div> </td> </tr> </table> </div>
</div>
<div class="q" id="p_23J_289"> <div class="divNumber">35.</div> <div class="p"> <table class="singleColumn"> <tr> <td> <div class="pN">289</div> <div class="G">Yadā ca so pakirati tā jaṭāyo,</div> </td> </tr> <tr> <td> <div class="G">Vaṇṇena gandhena upetarūpā;</div> </td> </tr> <tr> <td> <div class="G">Nīluppalaṃ vātasameritaṃva,</div> </td> </tr> <tr> <td> <div class="G">Tatheva saṃvāti panassamo ayaṃ.</div> </td> </tr> </table> </div>
</div>
<div class="q" id="p_23J_290"> <div class="divNumber">36.</div> <div class="p"> <table class="singleColumn"> <tr> <td> <div class="pN">290</div> <div class="G">Paṅko ca tassa bhusadassaneyyo,</div> </td> </tr> <tr> <td> <div class="G">Netādiso yādiso mayhaṃ kāye;</div> </td> </tr> <tr> <td> <div class="G">So vāyatī erito mālutena,</div> </td> </tr> <tr> <td> <div class="G">Vanaṃ yathā aggagimhe suphullaṃ.</div> </td> </tr> </table> </div>
</div>
<div class="q" id="p_23J_291"> <div class="divNumber">37.</div> <div class="p"> <table class="singleColumn"> <tr> <td> <div class="pN">291</div> <div class="G">Nihanti so rukkhaphalaṃ pathabyā,</div> </td> </tr> <tr> <td> <div class="G">Sucittarūpaṃ ruciraṃ dassaneyyaṃ;</div> </td> </tr> <tr> <td> <div class="G">Khittañca tassa punareti hatthaṃ,</div> </td> </tr> <tr> <td> <div class="G">Haṃ tāta kiṃrukkhaphalaṃ nu kho taṃ.</div> </td> </tr> </table> </div>
</div>
<div class="q" id="p_23J_292"> <div class="divNumber">38.</div> <div class="p"> <table class="singleColumn"> <tr> <td> <div class="pN">292</div> <div class="G">Dantā ca tassa bhusadassaneyyā,</div> </td> </tr> <tr> <td> <div class="G">Suddhā samā saṅkhavarūpapannā;</div> </td> </tr> <tr> <td> <div class="G">Mano pasādenti vivariyamānā,</div> </td> </tr> <tr> <td> <div class="G">Na hi nūna so sākamakhādi tehi.</div> </td> </tr> </table> </div>
</div>
<div class="q" id="p_23J_293"> <div class="divNumber">39.</div> <div class="p"> <table class="singleColumn"> <tr> <td> <div class="pN">293</div> <div class="G">Akakkasaṃ aggaḷitaṃ muhuṃ muduṃ,</div> </td> </tr> <tr> <td> <div class="G">Ujuṃ anuddhataṃ acapalamassa bhāsitaṃ;</div> </td> </tr> <tr> <td> <div class="G">Rudaṃ manuññaṃ karavīkasussaraṃ,</div> </td> </tr> <tr> <td> <div class="G">Hadayaṅgamaṃ rañjayateva me mano.</div> </td> </tr> </table> </div>
</div>
<div class="q" id="p_23J_294"> <div class="divNumber">40.</div> <div class="p"> <table class="singleColumn"> <tr> <td> <div class="pN">294</div> <div class="G">Bindussaro nātivisaṭṭhavākyo,</div> </td> </tr> <tr> <td> <div class="G">Na nūna sajjhāyamatippayutto;</div> </td> </tr> <tr> <td> <div class="G">Icchāmi bho taṃ punadeva daṭṭhuṃ,</div> </td> </tr> <tr> <td> <div class="G">Mitto hi me māṇavohu puratthā.</div> </td> </tr> </table> </div>
</div>
<div class="q" id="p_23J_295"> <div class="divNumber">41.</div> <div class="p"> <table class="singleColumn"> <tr> <td> <div class="pN">295</div> <div class="G">Susandhi sabbattha vimaṭṭhimaṃ vaṇaṃ,</div> </td> </tr> <tr> <td> <div class="G">Puthū sujātaṃ kharapattasannitaṃ;</div> </td> </tr> <tr> <td> <div class="G">Teneva maṃ uttariyāna māṇavo,</div> </td> </tr> <tr> <td> <div class="G">Vivaritaṃ ūruṃ jaghanena piḷayi.</div> </td> </tr> </table> </div>
</div>
<div class="q" id="p_23J_296"> <div class="divNumber">42.</div> <div class="p"> <table class="singleColumn"> <tr> <td> <div class="pN">296</div> <div class="G">Tapanti ābhanti virocare ca,</div> </td> </tr> <tr> <td> <div class="G">Sateratā vijjurivantalikkhe;</div> </td> </tr> <tr> <td> <div class="G">Bāhā mudū añjanalomasādisā,</div> </td> </tr> <tr> <td> <div class="G">Vicitravaṭṭaṅgulikāssa sobhare.</div> </td> </tr> </table> </div>
</div>
<div class="q" id="p_23J_297"> <div class="divNumber">43.</div> <div class="p"> <table class="singleColumn"> <tr> <td> <div class="pN">297</div> <div class="G">Akakkasaṅgo na ca dīghalomo,</div> </td> </tr> <tr> <td> <div class="G">Nakhāssa dīghā api lohitaggā;</div> </td> </tr> <tr> <td> <div class="G">Mudūhi bāhāhi palissajanto,</div> </td> </tr> <tr> <td> <div class="G">Kalyāṇarūpo ramayaṃ upaṭṭhahi.</div> </td> </tr> </table> </div>
</div>
<div class="q" id="p_23J_298"> <div class="divNumber">44.</div> <div class="p"> <table class="singleColumn"> <tr> <td> <div class="pN">298</div> <div class="G">Dumassa tūlūpanibhā pabhassarā,</div> </td> </tr> <tr> <td> <div class="G">Suvaṇṇakambutalavaṭṭasucchavi;</div> </td> </tr> <tr> <td> <div class="G">Hatthā mudū tehi maṃ samphusitvā,</div> </td> </tr> <tr> <td> <div class="G">Ito gato tena maṃ dahanti tāta.</div> </td> </tr> </table> </div>
</div>
<div class="q" id="p_23J_299"> <div class="divNumber">45.</div> <div class="p"> <table class="singleColumn"> <tr> <td> <div class="pN">299</div> <div class="G">Na nūna so khārividhaṃ ahāsi,</div> </td> </tr> <tr> <td> <div class="G">Na nūna so kaṭṭhāni sayaṃ abhañji;</div> </td> </tr> <tr> <td> <div class="G">Na nūna so hanti dume kuṭhāriyā,</div> </td> </tr> <tr> <td> <div class="G">Na hissa hatthesu khilāni atthi.</div> </td> </tr> </table> </div>
</div>
<div class="q" id="p_23J_300"> <div class="divNumber">46.</div> <div class="p"> <table class="singleColumn"> <tr> <td> <div class="pN">300</div> <div class="G">Accho ca kho tassa vaṇaṃ akāsi,</div> </td> </tr> <tr> <td> <div class="G">So maṃbravi sukhitaṃ maṃ karohi;</div> </td> </tr> <tr> <td> <div class="G">Tāhaṃ kariṃ tena mamāsi sokhyaṃ,</div> </td> </tr> <tr> <td> <div class="G">So cabravi ‘sukhitosmī’ti brahme.</div> </td> </tr> </table> </div>
</div>
<div class="q" id="p_23J_301"> <div class="divNumber">47.</div> <div class="p"> <table class="singleColumn"> <tr> <td> <div class="pN">301</div> <div class="G">Ayañca te māluvapaṇṇasanthatā,</div> </td> </tr> <tr> <td> <div class="G">Vikiṇṇarūpāva mayā ca tena ca;</div> </td> </tr> <tr> <td> <div class="G">Kilantarūpā udake ramitvā,</div> </td> </tr> <tr> <td> <div class="G">Punappunaṃ paṇṇakuṭiṃ vajāma.</div> </td> </tr> </table> </div>
</div>
<div class="q" id="p_23J_302"> <div class="divNumber">48.</div> <div class="p"> <table class="singleColumn"> <tr> <td> <div class="pN">302</div> <div class="G">Na majja mantā paṭibhanti tāta,</div> </td> </tr> <tr> <td> <div class="G">Na aggihuttaṃ napi yaññatantaṃ;</div> </td> </tr> <tr> <td> <div class="G">Na cāpi te mūlaphalāni bhuñje,</div> </td> </tr> <tr> <td> <div class="G">Yāva na passāmi taṃ brahmacāriṃ.</div> </td> </tr> </table> </div>
</div>
<div class="q" id="p_23J_303"> <div class="divNumber">49.</div> <div class="p"> <table class="singleColumn"> <tr> <td> <div class="pN">303</div> <div class="G">Addhā pajānāsi tuvampi tāta,</div> </td> </tr> <tr> <td> <div class="G">Yassaṃ disaṃ vasate brahmacārī;</div> </td> </tr> <tr> <td> <div class="G">Taṃ maṃ disaṃ pāpaya tāta khippaṃ,</div> </td> </tr> <tr> <td> <div class="G">Mā te ahaṃ amarimassamamhi.</div> </td> </tr> </table> </div>
</div>
<div class="q" id="p_23J_304"> <div class="divNumber">50.</div> <div class="p"> <table class="singleColumn"> <tr> <td> <div class="pN">304</div> <div class="G">Vicitraphullaṃ hi vanaṃ sutaṃ mayā,</div> </td> </tr> <tr> <td> <div class="G">Dijābhighuṭṭhaṃ dijasaṅghasevitaṃ;</div> </td> </tr> <tr> <td> <div class="G">Taṃ maṃ vanaṃ pāpaya tāta khippaṃ,</div> </td> </tr> <tr> <td> <div class="G">Purā te pāṇaṃ vijahāmi assame”.</div> </td> </tr> </table> </div>
</div>
<div class="q" id="p_23J_305"> <div class="divNumber">51.</div> <div class="p"> <table class="singleColumn"> <tr> <td> <div class="pN">305</div> <div class="G">“Imasmāhaṃ jotirase vanamhi,</div> </td> </tr> <tr> <td> <div class="G">Gandhabbadevaccharasaṅghasevite;</div> </td> </tr> <tr> <td> <div class="G">Isīnamāvāse sanantanamhi,</div> </td> </tr> <tr> <td> <div class="G">Netādisaṃ aratiṃ pāpuṇetha.</div> </td> </tr> </table> </div>
</div>
<div class="q" id="p_23J_306"> <div class="divNumber">52.</div> <div class="p"> <table class="singleColumn"> <tr> <td> <div class="pN">306</div> <div class="G">Bhavanti mittāni atho na honti,</div> </td> </tr> <tr> <td> <div class="G">Ñātīsu mittesu karonti pemaṃ;</div> </td> </tr> <tr> <td> <div class="G">Ayañca jammo kissa vā niviṭṭho,</div> </td> </tr> <tr> <td> <div class="G">Yo neva jānāti kutomhi āgato.</div> </td> </tr> </table> </div>
</div>
<div class="q" id="p_23J_307"> <div class="divNumber">53.</div> <div class="p"> <table class="singleColumn"> <tr> <td> <div class="pN">307</div> <div class="G">Saṃvāsena hi mittāni,</div> </td> </tr> <tr> <td> <div class="G">sandhīyanti punappunaṃ;</div> </td> </tr> <tr> <td> <div class="G">Sveva mitto asaṅgantu,</div> </td> </tr> <tr> <td> <div class="G">asaṃvāsena jīrati.</div> </td> </tr> </table> </div>
</div>
<div class="q" id="p_23J_308"> <div class="divNumber">54.</div> <div class="p"> <table class="singleColumn"> <tr> <td> <div class="pN">308</div> <div class="G">Sace tuvaṃ dakkhasi brahmacāriṃ,</div> </td> </tr> <tr> <td> <div class="G">Sace tuvaṃ sallape brahmacārinā;</div> </td> </tr> <tr> <td> <div class="G">Sampannasassaṃva mahodakena,</div> </td> </tr> <tr> <td> <div class="G">Tapoguṇaṃ khippamimaṃ pahissasi.</div> </td> </tr> </table> </div>
</div>
<div class="q" id="p_23J_309"> <div class="divNumber">55.</div> <div class="p"> <table class="singleColumn"> <tr> <td> <div class="pN">309</div> <div class="G">Punapi ce dakkhasi brahmacāriṃ,</div> </td> </tr> <tr> <td> <div class="G">Punapi ce sallape brahmacārinā;</div> </td> </tr> <tr> <td> <div class="G">Sampannasassaṃva mahodakena,</div> </td> </tr> <tr> <td> <div class="G">Usmāgataṃ khippamimaṃ pahissasi.</div> </td> </tr> </table> </div>
</div>
<div class="q" id="p_23J_310"> <div class="divNumber">56.</div> <div class="p"> <table class="singleColumn"> <tr> <td> <div class="pN">310</div> <div class="G">Bhūtāni hetāni caranti tāta,</div> </td> </tr> <tr> <td> <div class="G">Virūparūpena manussaloke;</div> </td> </tr> <tr> <td> <div class="G">Na tāni sevetha naro sapañño,</div> </td> </tr> <tr> <td> <div class="G">Āsajja naṃ nassati brahmacārī”ti.</div> </td> </tr> </table> </div>
</div>
<div class="CENTER" id="p_23J_311">
<span class="pN">311</span>Niḷinikājātakaṃ paṭhamaṃ.</div>
</html>
