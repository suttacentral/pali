<html>
<div class="i">7.6.4 Pavanaṅgapañha</div>
<div class="h">Opammakathāpañha</div>
<div class="h">Makkaṭakavagga</div>
<div class="h">Pavanaṅgapañha</div>
<div class="q" id="p_28Mi_1944"> <div class="divNumber">278.</div> <div class="p">
<span class="pN">1944</span>“Bhante nāgasena, ‘pavanassa pañca aṅgāni gahetabbānī’ti yaṃ vadesi, katamāni tāni pañca aṅgāni gahetabbānī”ti? “Yathā, mahārāja, pavanaṃ nāma asucijanaṃ paṭicchādeti; evameva kho, mahārāja, yoginā yogāvacarena paresaṃ aparaddhaṃ khalitaṃ paṭicchādetabbaṃ na vivaritabbaṃ. Idaṃ, mahārāja, pavanassa paṭhamaṃ aṅgaṃ gahetabbaṃ. </div>
</div>
<div class="q" id="p_28Mi_1945"> <div class="p">
<span class="pN">1945</span>Puna caparaṃ, mahārāja, pavanaṃ suññaṃ pacurajanehi; evameva kho, mahārāja, yoginā yogāvacarena rāgadosamohamānadiṭṭhijālehi sabbehi ca kilesehi suññena bhavitabbaṃ. Idaṃ, mahārāja, pavanassa dutiyaṃ aṅgaṃ gahetabbaṃ. </div>
</div>
<div class="q" id="p_28Mi_1946"> <div class="p">
<span class="pN">1946</span>Puna caparaṃ, mahārāja, pavanaṃ vivittaṃ janasambādharahitaṃ; evameva kho, mahārāja, yoginā yogāvacarena pāpakehi akusalehi dhammehi anariyehi pavivittena bhavitabbaṃ. Idaṃ, mahārāja, pavanassa tatiyaṃ aṅgaṃ gahetabbaṃ. </div>
</div>
<div class="q" id="p_28Mi_1947"> <div class="p">
<span class="pN">1947</span>Puna caparaṃ, mahārāja, pavanaṃ santaṃ parisuddhaṃ; evameva kho, mahārāja, yoginā yogāvacarena santena parisuddhena bhavitabbaṃ, nibbutena pahīnamānena pahīnamakkhena bhavitabbaṃ. Idaṃ, mahārāja, pavanassa catutthaṃ aṅgaṃ gahetabbaṃ. </div>
</div>
<div class="q" id="p_28Mi_1948"> <div class="p">
<span class="pN">1948</span>Puna caparaṃ, mahārāja, pavanaṃ ariyajanasaṃsevitaṃ; evameva kho, mahārāja, yoginā yogāvacarena ariyajanasaṃsevitena bhavitabbaṃ. Idaṃ, mahārāja, pavanassa pañcamaṃ aṅgaṃ gahetabbaṃ. Bhāsitampetaṃ, mahārāja, bhagavatā devātidevena saṃyuttanikāyavare—  </div>
</div>
<div class="q" id="p_28Mi_1949"> <div class="p"> <table class="singleColumn"> <tr> <td> <div class="pN">1949</div> <div class="G">‘Pavivittehi ariyehi,</div> </td> </tr> <tr> <td> <div class="G">pahitattehi jhāyibhi;</div> </td> </tr> <tr> <td> <div class="G">Niccaṃ āraddhavīriyehi,</div> </td> </tr> <tr> <td> <div class="G">paṇḍitehi sahāvase’”ti.</div> </td> </tr> </table> </div>
</div>
<div class="CENTER" id="p_28Mi_1950">
<span class="pN">1950</span>Pavanaṅgapañho catuttho.</div>
</html>
