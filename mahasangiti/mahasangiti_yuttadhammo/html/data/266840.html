<html>
<div class="i">4.9 Upasenasutta</div>
<div class="h">Meghiyavagga</div>
<div class="h">Upasenasutta</div>
<div class="q" id="p_18Ud_338"> <div class="divNumber">39.</div> <div class="p">
<span class="pN">338</span>Evaṃ me sutaṃ—  ekaṃ samayaṃ bhagavā rājagahe viharati veḷuvane kalandakanivāpe. Atha kho āyasmato upasenassa vaṅgantaputtassa rahogatassa paṭisallīnassa evaṃ cetaso parivitakko udapādi—  “lābhā vata me, suladdhaṃ vata me, satthā ca me bhagavā arahaṃ sammāsambuddho; svākkhāte camhi dhammavinaye agārasmā anagāriyaṃ pabbajito; sabrahmacārino ca me sīlavanto kalyāṇadhammā; sīlesu camhi paripūrakārī; susamāhito camhi ekaggacitto; arahā camhi khīṇāsavo; mahiddhiko camhi mahānubhāvo. Bhaddakaṃ me jīvitaṃ, bhaddakaṃ maraṇan”ti. </div>
</div>
<div class="q" id="p_18Ud_339"> <div class="p">
<span class="pN">339</span>Atha kho bhagavā āyasmato upasenassa vaṅgantaputtassa cetasā cetoparivitakkamaññāya tāyaṃ velāyaṃ imaṃ udānaṃ udānesi—  </div>
</div>
<div class="q" id="p_18Ud_340"> <div class="p"> <table class="singleColumn"> <tr> <td> <div class="pN">340</div> <div class="G">“Yaṃ jīvitaṃ na tapati,</div> </td> </tr> <tr> <td> <div class="G">maraṇante na socati;</div> </td> </tr> <tr> <td> <div class="G">Sa ve diṭṭhapado dhīro,</div> </td> </tr> <tr> <td> <div class="G">sokamajjhe na socati. (48)</div> </td> </tr> </table> </div>
</div>
<div class="q" id="p_18Ud_341"> <div class="p"> <table class="singleColumn"> <tr> <td> <div class="pN">341</div> <div class="G">Ucchinnabhavataṇhassa,</div> </td> </tr> <tr> <td> <div class="G">santacittassa bhikkhuno;</div> </td> </tr> <tr> <td> <div class="G">Vikkhīṇo jātisaṃsāro,</div> </td> </tr> <tr> <td> <div class="G">natthi tassa punabbhavo”ti. (49)</div> </td> </tr> </table> </div>
</div>
<div class="CENTER" id="p_18Ud_342">
<span class="pN">342</span>Navamaṃ.</div>
</html>
