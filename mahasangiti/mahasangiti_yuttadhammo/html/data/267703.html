<html>
<div class="i">1.8 Sattuppalamālikātherīapadāna</div>
<div class="h">Sumedhāvagga</div>
<div class="h">Sattuppalamālikātherīapadāna</div>
<div class="q" id="p_20Ap2_87"> <div class="divNumber">71.</div> <div class="p"> <table class="singleColumn"> <tr> <td> <div class="pN">87</div> <div class="G">“Nagare aruṇavatiyā,</div> </td> </tr> <tr> <td> <div class="G">aruṇo nāma khattiyo;</div> </td> </tr> <tr> <td> <div class="G">Tassa rañño ahuṃ bhariyā,</div> </td> </tr> <tr> <td> <div class="G">vāritaṃ vārayāmahaṃ.</div> </td> </tr> </table> </div>
</div>
<div class="q" id="p_20Ap2_88"> <div class="divNumber">72.</div> <div class="p"> <table class="singleColumn"> <tr> <td> <div class="pN">88</div> <div class="G">Satta mālā gahetvāna,</div> </td> </tr> <tr> <td> <div class="G">uppalā devagandhikā;</div> </td> </tr> <tr> <td> <div class="G">Nisajja pāsādavare,</div> </td> </tr> <tr> <td> <div class="G">evaṃ cintesi tāvade.</div> </td> </tr> </table> </div>
</div>
<div class="q" id="p_20Ap2_89"> <div class="divNumber">73.</div> <div class="p"> <table class="singleColumn"> <tr> <td> <div class="pN">89</div> <div class="G">‘Kiṃ me imāhi mālāhi,</div> </td> </tr> <tr> <td> <div class="G">sirasāropitāhi me;</div> </td> </tr> <tr> <td> <div class="G">Varaṃ me buddhaseṭṭhassa,</div> </td> </tr> <tr> <td> <div class="G">ñāṇamhi abhiropitaṃ’.</div> </td> </tr> </table> </div>
</div>
<div class="q" id="p_20Ap2_90"> <div class="divNumber">74.</div> <div class="p"> <table class="singleColumn"> <tr> <td> <div class="pN">90</div> <div class="G">Sambuddhaṃ paṭimānentī,</div> </td> </tr> <tr> <td> <div class="G">dvārāsanne nisīdahaṃ;</div> </td> </tr> <tr> <td> <div class="G">‘Yadā ehiti sambuddho,</div> </td> </tr> <tr> <td> <div class="G">pūjayissaṃ mahāmuniṃ’.</div> </td> </tr> </table> </div>
</div>
<div class="q" id="p_20Ap2_91"> <div class="divNumber">75.</div> <div class="p"> <table class="singleColumn"> <tr> <td> <div class="pN">91</div> <div class="G">Kakudho vilasantova,</div> </td> </tr> <tr> <td> <div class="G">migarājāva kesarī;</div> </td> </tr> <tr> <td> <div class="G">Bhikkhusaṃghena sahito,</div> </td> </tr> <tr> <td> <div class="G">āgacchi vīthiyā jino.</div> </td> </tr> </table> </div>
</div>
<div class="q" id="p_20Ap2_92"> <div class="divNumber">76.</div> <div class="p"> <table class="singleColumn"> <tr> <td> <div class="pN">92</div> <div class="G">Buddhassa raṃsiṃ disvāna,</div> </td> </tr> <tr> <td> <div class="G">haṭṭhā saṃviggamānasā;</div> </td> </tr> <tr> <td> <div class="G">Dvāraṃ avāpuritvāna,</div> </td> </tr> <tr> <td> <div class="G">buddhaseṭṭhamapūjayiṃ.</div> </td> </tr> </table> </div>
</div>
<div class="q" id="p_20Ap2_93"> <div class="divNumber">77.</div> <div class="p"> <table class="singleColumn"> <tr> <td> <div class="pN">93</div> <div class="G">Satta uppalapupphāni,</div> </td> </tr> <tr> <td> <div class="G">parikiṇṇāni ambare;</div> </td> </tr> <tr> <td> <div class="G">Chadiṃ karonto buddhassa,</div> </td> </tr> <tr> <td> <div class="G">matthake dhārayanti te.</div> </td> </tr> </table> </div>
</div>
<div class="q" id="p_20Ap2_94"> <div class="divNumber">78.</div> <div class="p"> <table class="singleColumn"> <tr> <td> <div class="pN">94</div> <div class="G">Udaggacittā sumanā,</div> </td> </tr> <tr> <td> <div class="G">vedajātā katañjalī;</div> </td> </tr> <tr> <td> <div class="G">Tattha cittaṃ pasādetvā,</div> </td> </tr> <tr> <td> <div class="G">tāvatiṃsamagacchahaṃ.</div> </td> </tr> </table> </div>
</div>
<div class="q" id="p_20Ap2_95"> <div class="divNumber">79.</div> <div class="p"> <table class="singleColumn"> <tr> <td> <div class="pN">95</div> <div class="G">Mahānelassa chādanaṃ,</div> </td> </tr> <tr> <td> <div class="G">dhārenti mama muddhani;</div> </td> </tr> <tr> <td> <div class="G">Dibbagandhaṃ pavāyāmi,</div> </td> </tr> <tr> <td> <div class="G">sattuppalassidaṃ phalaṃ.</div> </td> </tr> </table> </div>
</div>
<div class="q" id="p_20Ap2_96"> <div class="divNumber">80.</div> <div class="p"> <table class="singleColumn"> <tr> <td> <div class="pN">96</div> <div class="G">Kadāci nīyamānāya,</div> </td> </tr> <tr> <td> <div class="G">ñātisaṅghena me tadā;</div> </td> </tr> <tr> <td> <div class="G">Yāvatā parisā mayhaṃ,</div> </td> </tr> <tr> <td> <div class="G">mahānelaṃ dharīyati.</div> </td> </tr> </table> </div>
</div>
<div class="q" id="p_20Ap2_97"> <div class="divNumber">81.</div> <div class="p"> <table class="singleColumn"> <tr> <td> <div class="pN">97</div> <div class="G">Sattatidevarājūnaṃ,</div> </td> </tr> <tr> <td> <div class="G">mahesittamakārayiṃ;</div> </td> </tr> <tr> <td> <div class="G">Sabbattha issarā hutvā,</div> </td> </tr> <tr> <td> <div class="G">saṃsarāmi bhavābhave.</div> </td> </tr> </table> </div>
</div>
<div class="q" id="p_20Ap2_98"> <div class="divNumber">82.</div> <div class="p"> <table class="singleColumn"> <tr> <td> <div class="pN">98</div> <div class="G">Tesaṭṭhi cakkavattīnaṃ,</div> </td> </tr> <tr> <td> <div class="G">mahesittamakārayiṃ;</div> </td> </tr> <tr> <td> <div class="G">Sabbe mamanuvattanti,</div> </td> </tr> <tr> <td> <div class="G">ādeyyavacanā ahuṃ.</div> </td> </tr> </table> </div>
</div>
<div class="q" id="p_20Ap2_99"> <div class="divNumber">83.</div> <div class="p"> <table class="singleColumn"> <tr> <td> <div class="pN">99</div> <div class="G">Uppalasseva me vaṇṇo,</div> </td> </tr> <tr> <td> <div class="G">gandho ceva pavāyati;</div> </td> </tr> <tr> <td> <div class="G">Dubbaṇṇiyaṃ na jānāmi,</div> </td> </tr> <tr> <td> <div class="G">buddhapūjāyidaṃ phalaṃ.</div> </td> </tr> </table> </div>
</div>
<div class="q" id="p_20Ap2_100"> <div class="divNumber">84.</div> <div class="p"> <table class="singleColumn"> <tr> <td> <div class="pN">100</div> <div class="G">Iddhipādesu kusalā,</div> </td> </tr> <tr> <td> <div class="G">bojjhaṅgabhāvanāratā;</div> </td> </tr> <tr> <td> <div class="G">Abhiññāpāramippattā,</div> </td> </tr> <tr> <td> <div class="G">buddhapūjāyidaṃ phalaṃ.</div> </td> </tr> </table> </div>
</div>
<div class="q" id="p_20Ap2_101"> <div class="divNumber">85.</div> <div class="p"> <table class="singleColumn"> <tr> <td> <div class="pN">101</div> <div class="G">Satipaṭṭhānakusalā,</div> </td> </tr> <tr> <td> <div class="G">samādhijhānagocarā;</div> </td> </tr> <tr> <td> <div class="G">Sammappadhānamanuyuttā,</div> </td> </tr> <tr> <td> <div class="G">buddhapūjāyidaṃ phalaṃ.</div> </td> </tr> </table> </div>
</div>
<div class="q" id="p_20Ap2_102"> <div class="divNumber">86.</div> <div class="p"> <table class="singleColumn"> <tr> <td> <div class="pN">102</div> <div class="G">Vīriyaṃ me dhuradhorayhaṃ,</div> </td> </tr> <tr> <td> <div class="G">yogakkhemādhivāhanaṃ;</div> </td> </tr> <tr> <td> <div class="G">Sabbāsavā parikkhīṇā,</div> </td> </tr> <tr> <td> <div class="G">natthi dāni punabbhavo.</div> </td> </tr> </table> </div>
</div>
<div class="q" id="p_20Ap2_103"> <div class="divNumber">87.</div> <div class="p"> <table class="singleColumn"> <tr> <td> <div class="pN">103</div> <div class="G">Ekatiṃse ito kappe,</div> </td> </tr> <tr> <td> <div class="G">yaṃ pupphamabhipūjayiṃ;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">buddhapūjāyidaṃ phalaṃ.</div> </td> </tr> </table> </div>
</div>
<div class="q" id="p_20Ap2_104"> <div class="divNumber">88.</div> <div class="p"> <table class="singleColumn"> <tr> <td> <div class="pN">104</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavā.</div> </td> </tr> </table> </div>
</div>
<div class="q" id="p_20Ap2_105"> <div class="divNumber">89.</div> <div class="p"> <table class="singleColumn"> <tr> <td> <div class="pN">105</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap2_106"> <div class="divNumber">90.</div> <div class="p"> <table class="singleColumn"> <tr> <td> <div class="pN">106</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap2_107"> <div class="p">
<span class="pN">107</span>Itthaṃ sudaṃ sattuppalamālikā bhikkhunī imā gāthāyo abhāsitthāti. </div>
</div>
<div class="CENTER" id="p_20Ap2_108">
<span class="pN">108</span>Sattuppalamālikātheriyāpadānaṃ aṭṭhamaṃ.</div>
</html>
