<html>
<div class="i">2.1.1 Samādhisutta</div>
<div class="h">Vedanāsaṃyutta</div>
<div class="h">Sagāthāvagga</div>
<div class="h">Samādhisutta</div>
<div class="q" id="p_13S4_1094"> <div class="divNumber">249.</div> <div class="p">
<span class="pN">1094</span>“Tisso imā, bhikkhave, vedanā. Katamā tisso? Sukhā vedanā, dukkhā vedanā, adukkhamasukhā vedanā—  imā kho, bhikkhave, tisso vedanāti. </div>
</div>
<div class="q" id="p_13S4_1095"> <div class="p"> <table class="singleColumn"> <tr> <td> <div class="pN">1095</div> <div class="G">Samāhito sampajāno,</div> </td> </tr> <tr> <td> <div class="G">sato buddhassa sāvako;</div> </td> </tr> <tr> <td> <div class="G">Vedanā ca pajānāti,</div> </td> </tr> <tr> <td> <div class="G">vedanānañca sambhavaṃ.</div> </td> </tr> </table> </div>
</div>
<div class="q" id="p_13S4_1096"> <div class="p"> <table class="singleColumn"> <tr> <td> <div class="pN">1096</div> <div class="G">Yattha cetā nirujjhanti,</div> </td> </tr> <tr> <td> <div class="G">maggañca khayagāminaṃ;</div> </td> </tr> <tr> <td> <div class="G">Vedanānaṃ khayā bhikkhu,</div> </td> </tr> <tr> <td> <div class="G">nicchāto parinibbuto”ti.</div> </td> </tr> </table> </div>
</div>
<div class="CENTER" id="p_13S4_1097">
<span class="pN">1097</span>Paṭhamaṃ.</div>
</html>
