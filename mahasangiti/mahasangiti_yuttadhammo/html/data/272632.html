<html>
<div class="i">5.8 Vāseṭṭhasutta</div>
<div class="h">Brāhmaṇavagga</div>
<div class="h">Vāseṭṭhasutta</div>
<div class="q" id="p_10M_1398"> <div class="divNumber">454.</div> <div class="p">
<span class="pN">1398</span>Evaṃ me sutaṃ—  ekaṃ samayaṃ bhagavā icchānaṅgale viharati icchānaṅgalavanasaṇḍe. Tena kho pana samayena sambahulā abhiññātā abhiññātā brāhmaṇamahāsālā icchānaṅgale paṭivasanti, seyyathidaṃ—  caṅkī brāhmaṇo, tārukkho brāhmaṇo, pokkharasāti brāhmaṇo, jāṇussoṇi brāhmaṇo, todeyyo brāhmaṇo, aññe ca abhiññātā abhiññātā brāhmaṇamahāsālā. Atha kho vāseṭṭhabhāradvājānaṃ māṇavānaṃ jaṅghāvihāraṃ anucaṅkamantānaṃ anuvicarantānaṃ ayamantarākathā udapādi—  “kathaṃ, bho, brāhmaṇo hotī”ti? </div>
</div>
<div class="q" id="p_10M_1399"> <div class="p">
<span class="pN">1399</span>Bhāradvājo māṇavo evamāha—  “yato kho, bho, ubhato sujāto mātito ca pitito ca saṃsuddhagahaṇiko yāva sattamā pitāmahayugā akkhitto anupakkuṭṭho jātivādena—  ettāvatā kho, bho, brāhmaṇo hotī”ti. </div>
</div>
<div class="q" id="p_10M_1400"> <div class="p">
<span class="pN">1400</span>Vāseṭṭho māṇavo evamāha—  “yato kho, bho, sīlavā ca hoti vattasampanno ca—  ettāvatā kho, bho, brāhmaṇo hotī”ti. Neva kho asakkhi bhāradvājo māṇavo vāseṭṭhaṃ māṇavaṃ saññāpetuṃ, na pana asakkhi vāseṭṭho māṇavo bhāradvājaṃ māṇavaṃ saññāpetuṃ. </div>
</div>
<div class="q" id="p_10M_1401"> <div class="p">
<span class="pN">1401</span>Atha kho vāseṭṭho māṇavo bhāradvājaṃ māṇavaṃ āmantesi—  “ayaṃ kho, bho bhāradvāja, samaṇo gotamo sakyaputto sakyakulā pabbajito icchānaṅgale viharati icchānaṅgalavanasaṇḍe. Taṃ kho pana bhavantaṃ gotamaṃ evaṃ kalyāṇo kittisaddo abbhuggato—  ‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti. Āyāma, bho bhāradvāja, yena samaṇo gotamo tenupasaṅkamissāma; upasaṅkamitvā samaṇaṃ gotamaṃ etamatthaṃ pucchissāma. Yathā no samaṇo gotamo byākarissati tathā naṃ dhāressāmā”ti. “Evaṃ, bho”ti kho bhāradvājo māṇavo vāseṭṭhassa māṇavassa paccassosi. </div>
</div>
<div class="q" id="p_10M_1402"> <div class="divNumber">455.</div> <div class="p">
<span class="pN">1402</span>Atha kho vāseṭṭhabhāradvājā māṇavā yena bhagavā tenupasaṅkamiṃsu; upasaṅkamitvā bhagavatā saddhiṃ sammodiṃsu. Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu. Ekamantaṃ nisinno kho vāseṭṭho māṇavo bhagavantaṃ gāthāhi ajjhabhāsi—  </div>
</div>
<div class="q" id="p_10M_1403"> <div class="p"> <table class="singleColumn"> <tr> <td> <div class="pN">1403</div> <div class="G">“Anuññātapaṭiññātā,</div> </td> </tr> <tr> <td> <div class="G">tevijjā mayamasmubho;</div> </td> </tr> <tr> <td> <div class="G">Ahaṃ pokkharasātissa,</div> </td> </tr> <tr> <td> <div class="G">tārukkhassāyaṃ māṇavo.</div> </td> </tr> </table> </div>
</div>
<div class="q" id="p_10M_1404"> <div class="p"> <table class="singleColumn"> <tr> <td> <div class="pN">1404</div> <div class="G">Tevijjānaṃ yadakkhātaṃ,</div> </td> </tr> <tr> <td> <div class="G">tatra kevalinosmase;</div> </td> </tr> <tr> <td> <div class="G">Padakasmā veyyākaraṇā,</div> </td> </tr> <tr> <td> <div class="G">jappe ācariyasādisā;</div> </td> </tr> <tr> <td> <div class="G">Tesaṃ no jātivādasmiṃ,</div> </td> </tr> <tr> <td> <div class="G">vivādo atthi gotama.</div> </td> </tr> </table> </div>
</div>
<div class="q" id="p_10M_1405"> <div class="p"> <table class="singleColumn"> <tr> <td> <div class="pN">1405</div> <div class="G">Jātiyā brāhmaṇo hoti,</div> </td> </tr> <tr> <td> <div class="G">bhāradvājo iti bhāsati;</div> </td> </tr> <tr> <td> <div class="G">Ahañca kammunā brūmi,</div> </td> </tr> <tr> <td> <div class="G">evaṃ jānāhi cakkhuma.</div> </td> </tr> </table> </div>
</div>
<div class="q" id="p_10M_1406"> <div class="p"> <table class="singleColumn"> <tr> <td> <div class="pN">1406</div> <div class="G">Te na sakkoma ñāpetuṃ,</div> </td> </tr> <tr> <td> <div class="G">aññamaññaṃ mayaṃ ubho;</div> </td> </tr> <tr> <td> <div class="G">Bhavantaṃ puṭṭhumāgamā,</div> </td> </tr> <tr> <td> <div class="G">sambuddhaṃ iti vissutaṃ.</div> </td> </tr> </table> </div>
</div>
<div class="q" id="p_10M_1407"> <div class="p"> <table class="singleColumn"> <tr> <td> <div class="pN">1407</div> <div class="G">Candaṃ yathā khayātītaṃ,</div> </td> </tr> <tr> <td> <div class="G">pecca pañjalikā janā;</div> </td> </tr> <tr> <td> <div class="G">Vandamānā namassanti,</div> </td> </tr> <tr> <td> <div class="G">lokasmiṃ gotamaṃ.</div> </td> </tr> </table> </div>
</div>
<div class="q" id="p_10M_1408"> <div class="p"> <table class="singleColumn"> <tr> <td> <div class="pN">1408</div> <div class="G">Cakkhuṃ loke samuppannaṃ,</div> </td> </tr> <tr> <td> <div class="G">mayaṃ pucchāma gotamaṃ;</div> </td> </tr> <tr> <td> <div class="G">Jātiyā brāhmaṇo hoti,</div> </td> </tr> <tr> <td> <div class="G">udāhu bhavati kammunā;</div> </td> </tr> <tr> <td> <div class="G">Ajānataṃ no pabrūhi,</div> </td> </tr> <tr> <td> <div class="G">yathā jānemu brāhmaṇan”ti.</div> </td> </tr> </table> </div>
</div>
<div class="q" id="p_10M_1409"> <div class="divNumber">456.</div> <div class="p"> <table class="singleColumn"> <tr> <td> <div class="pN">1409</div> <div class="G">“Tesaṃ vo ahaṃ byakkhissaṃ, <span class="gathaQuote">(vāseṭṭhāti bhagavā)</span>
</div> </td> </tr> <tr> <td> <div class="G">Anupubbaṃ yathātathaṃ;</div> </td> </tr> <tr> <td> <div class="G">Jātivibhaṅgaṃ pāṇānaṃ,</div> </td> </tr> <tr> <td> <div class="G">Aññamaññāhi jātiyo.</div> </td> </tr> </table> </div>
</div>
<div class="q" id="p_10M_1410"> <div class="p"> <table class="singleColumn"> <tr> <td> <div class="pN">1410</div> <div class="G">Tiṇarukkhepi jānātha,</div> </td> </tr> <tr> <td> <div class="G">na cāpi paṭijānare;</div> </td> </tr> <tr> <td> <div class="G">Liṅgaṃ jātimayaṃ tesaṃ,</div> </td> </tr> <tr> <td> <div class="G">aññamaññā hi jātiyo.</div> </td> </tr> </table> </div>
</div>
<div class="q" id="p_10M_1411"> <div class="p"> <table class="singleColumn"> <tr> <td> <div class="pN">1411</div> <div class="G">Tato kīṭe paṭaṅge ca,</div> </td> </tr> <tr> <td> <div class="G">yāva kunthakipillike;</div> </td> </tr> <tr> <td> <div class="G">Liṅgaṃ jātimayaṃ tesaṃ,</div> </td> </tr> <tr> <td> <div class="G">aññamaññā hi jātiyo.</div> </td> </tr> </table> </div>
</div>
<div class="q" id="p_10M_1412"> <div class="p"> <table class="singleColumn"> <tr> <td> <div class="pN">1412</div> <div class="G">Catuppadepi jānātha,</div> </td> </tr> <tr> <td> <div class="G">khuddake ca mahallake;</div> </td> </tr> <tr> <td> <div class="G">Liṅgaṃ jātimayaṃ tesaṃ,</div> </td> </tr> <tr> <td> <div class="G">aññamaññā hi jātiyo.</div> </td> </tr> </table> </div>
</div>
<div class="q" id="p_10M_1413"> <div class="p"> <table class="singleColumn"> <tr> <td> <div class="pN">1413</div> <div class="G">Pādudarepi jānātha,</div> </td> </tr> <tr> <td> <div class="G">urage dīghapiṭṭhike;</div> </td> </tr> <tr> <td> <div class="G">Liṅgaṃ jātimayaṃ tesaṃ,</div> </td> </tr> <tr> <td> <div class="G">aññamaññā hi jātiyo.</div> </td> </tr> </table> </div>
</div>
<div class="q" id="p_10M_1414"> <div class="p"> <table class="singleColumn"> <tr> <td> <div class="pN">1414</div> <div class="G">Tato macchepi jānātha,</div> </td> </tr> <tr> <td> <div class="G">udake vārigocare;</div> </td> </tr> <tr> <td> <div class="G">Liṅgaṃ jātimayaṃ tesaṃ,</div> </td> </tr> <tr> <td> <div class="G">aññamaññā hi jātiyo.</div> </td> </tr> </table> </div>
</div>
<div class="q" id="p_10M_1415"> <div class="p"> <table class="singleColumn"> <tr> <td> <div class="pN">1415</div> <div class="G">Tato pakkhīpi jānātha,</div> </td> </tr> <tr> <td> <div class="G">pattayāne vihaṅgame;</div> </td> </tr> <tr> <td> <div class="G">Liṅgaṃ jātimayaṃ tesaṃ,</div> </td> </tr> <tr> <td> <div class="G">aññamaññā hi jātiyo.</div> </td> </tr> </table> </div>
</div>
<div class="q" id="p_10M_1416"> <div class="p"> <table class="singleColumn"> <tr> <td> <div class="pN">1416</div> <div class="G">Yathā etāsu jātīsu,</div> </td> </tr> <tr> <td> <div class="G">liṅgaṃ jātimayaṃ puthu;</div> </td> </tr> <tr> <td> <div class="G">Evaṃ natthi manussesu,</div> </td> </tr> <tr> <td> <div class="G">liṅgaṃ jātimayaṃ puthu.</div> </td> </tr> </table> </div>
</div>
<div class="q" id="p_10M_1417"> <div class="p"> <table class="singleColumn"> <tr> <td> <div class="pN">1417</div> <div class="G">Na kesehi na sīsehi,</div> </td> </tr> <tr> <td> <div class="G">na kaṇṇehi na akkhīhi;</div> </td> </tr> <tr> <td> <div class="G">Na mukhena na nāsāya,</div> </td> </tr> <tr> <td> <div class="G">na oṭṭhehi bhamūhi vā.</div> </td> </tr> </table> </div>
</div>
<div class="q" id="p_10M_1418"> <div class="p"> <table class="singleColumn"> <tr> <td> <div class="pN">1418</div> <div class="G">Na gīvāya na aṃsehi,</div> </td> </tr> <tr> <td> <div class="G">na udarena na piṭṭhiyā;</div> </td> </tr> <tr> <td> <div class="G">Na soṇiyā na urasā,</div> </td> </tr> <tr> <td> <div class="G">na sambādhe na methune.</div> </td> </tr> </table> </div>
</div>
<div class="q" id="p_10M_1419"> <div class="p"> <table class="singleColumn"> <tr> <td> <div class="pN">1419</div> <div class="G">Na hatthehi na pādehi,</div> </td> </tr> <tr> <td> <div class="G">naṅgulīhi nakhehi vā;</div> </td> </tr> <tr> <td> <div class="G">Na jaṅghāhi na ūrūhi,</div> </td> </tr> <tr> <td> <div class="G">na vaṇṇena sarena vā;</div> </td> </tr> <tr> <td> <div class="G">Liṅgaṃ jātimayaṃ neva,</div> </td> </tr> <tr> <td> <div class="G">yathā aññāsu jātisu.</div> </td> </tr> </table> </div>
</div>
<div class="q" id="p_10M_1420"> <div class="divNumber">457.</div> <div class="p"> <table class="singleColumn"> <tr> <td> <div class="pN">1420</div> <div class="G">Paccattañca sarīresu,</div> </td> </tr> <tr> <td> <div class="G">manussesvetaṃ na vijjati;</div> </td> </tr> <tr> <td> <div class="G">Vokārañca manussesu,</div> </td> </tr> <tr> <td> <div class="G">samaññāya pavuccati.</div> </td> </tr> </table> </div>
</div>
<div class="q" id="p_10M_1421"> <div class="p"> <table class="singleColumn"> <tr> <td> <div class="pN">1421</div> <div class="G">Yo hi koci manussesu,</div> </td> </tr> <tr> <td> <div class="G">gorakkhaṃ upajīvati;</div> </td> </tr> <tr> <td> <div class="G">Evaṃ vāseṭṭha jānāhi,</div> </td> </tr> <tr> <td> <div class="G">kassako so na brāhmaṇo.</div> </td> </tr> </table> </div>
</div>
<div class="q" id="p_10M_1422"> <div class="p"> <table class="singleColumn"> <tr> <td> <div class="pN">1422</div> <div class="G">Yo hi koci manussesu,</div> </td> </tr> <tr> <td> <div class="G">puthusippena jīvati;</div> </td> </tr> <tr> <td> <div class="G">Evaṃ vāseṭṭha jānāhi,</div> </td> </tr> <tr> <td> <div class="G">sippiko so na brāhmaṇo.</div> </td> </tr> </table> </div>
</div>
<div class="q" id="p_10M_1423"> <div class="p"> <table class="singleColumn"> <tr> <td> <div class="pN">1423</div> <div class="G">Yo hi koci manussesu,</div> </td> </tr> <tr> <td> <div class="G">vohāraṃ upajīvati;</div> </td> </tr> <tr> <td> <div class="G">Evaṃ vāseṭṭha jānāhi,</div> </td> </tr> <tr> <td> <div class="G">vāṇijo so na brāhmaṇo.</div> </td> </tr> </table> </div>
</div>
<div class="q" id="p_10M_1424"> <div class="p"> <table class="singleColumn"> <tr> <td> <div class="pN">1424</div> <div class="G">Yo hi koci manussesu,</div> </td> </tr> <tr> <td> <div class="G">parapessena jīvati;</div> </td> </tr> <tr> <td> <div class="G">Evaṃ vāseṭṭha jānāhi,</div> </td> </tr> <tr> <td> <div class="G">pessako so na brāhmaṇo.</div> </td> </tr> </table> </div>
</div>
<div class="q" id="p_10M_1425"> <div class="p"> <table class="singleColumn"> <tr> <td> <div class="pN">1425</div> <div class="G">Yo hi koci manussesu,</div> </td> </tr> <tr> <td> <div class="G">adinnaṃ upajīvati;</div> </td> </tr> <tr> <td> <div class="G">Evaṃ vāseṭṭha jānāhi,</div> </td> </tr> <tr> <td> <div class="G">coro eso na brāhmaṇo.</div> </td> </tr> </table> </div>
</div>
<div class="q" id="p_10M_1426"> <div class="p"> <table class="singleColumn"> <tr> <td> <div class="pN">1426</div> <div class="G">Yo hi koci manussesu,</div> </td> </tr> <tr> <td> <div class="G">issatthaṃ upajīvati;</div> </td> </tr> <tr> <td> <div class="G">Evaṃ vāseṭṭha jānāhi,</div> </td> </tr> <tr> <td> <div class="G">yodhājīvo na brāhmaṇo.</div> </td> </tr> </table> </div>
</div>
<div class="q" id="p_10M_1427"> <div class="p"> <table class="singleColumn"> <tr> <td> <div class="pN">1427</div> <div class="G">Yo hi koci manussesu,</div> </td> </tr> <tr> <td> <div class="G">porohiccena jīvati;</div> </td> </tr> <tr> <td> <div class="G">Evaṃ vāseṭṭha jānāhi,</div> </td> </tr> <tr> <td> <div class="G">yājako so na brāhmaṇo.</div> </td> </tr> </table> </div>
</div>
<div class="q" id="p_10M_1428"> <div class="p"> <table class="singleColumn"> <tr> <td> <div class="pN">1428</div> <div class="G">Yo hi koci manussesu,</div> </td> </tr> <tr> <td> <div class="G">gāmaṃ raṭṭhañca bhuñjati;</div> </td> </tr> <tr> <td> <div class="G">Evaṃ vāseṭṭha jānāhi,</div> </td> </tr> <tr> <td> <div class="G">rājā eso na brāhmaṇo.</div> </td> </tr> </table> </div>
</div>
<div class="q" id="p_10M_1429"> <div class="p"> <table class="singleColumn"> <tr> <td> <div class="pN">1429</div> <div class="G">Na cāhaṃ brāhmaṇaṃ brūmi,</div> </td> </tr> <tr> <td> <div class="G">yonijaṃ mattisambhavaṃ;</div> </td> </tr> <tr> <td> <div class="G">Bhovādi nāma so hoti,</div> </td> </tr> <tr> <td> <div class="G">sace hoti sakiñcano;</div> </td> </tr> <tr> <td> <div class="G">Akiñcanaṃ anādānaṃ,</div> </td> </tr> <tr> <td> <div class="G">tamahaṃ brūmi brāhmaṇaṃ.</div> </td> </tr> </table> </div>
</div>
<div class="q" id="p_10M_1430"> <div class="divNumber">458.</div> <div class="p"> <table class="singleColumn"> <tr> <td> <div class="pN">1430</div> <div class="G">Sabbasaṃyojanaṃ chetvā,</div> </td> </tr> <tr> <td> <div class="G">yo ve na paritassati;</div> </td> </tr> <tr> <td> <div class="G">Saṅgātigaṃ visaṃyuttaṃ,</div> </td> </tr> <tr> <td> <div class="G">tamahaṃ brūmi brāhmaṇaṃ.</div> </td> </tr> </table> </div>
</div>
<div class="q" id="p_10M_1431"> <div class="p"> <table class="singleColumn"> <tr> <td> <div class="pN">1431</div> <div class="G">Chetvā naddhiṃ varattañca,</div> </td> </tr> <tr> <td> <div class="G">sandānaṃ sahanukkamaṃ;</div> </td> </tr> <tr> <td> <div class="G">Ukkhittapalighaṃ buddhaṃ,</div> </td> </tr> <tr> <td> <div class="G">tamahaṃ brūmi brāhmaṇaṃ.</div> </td> </tr> </table> </div>
</div>
<div class="q" id="p_10M_1432"> <div class="p"> <table class="singleColumn"> <tr> <td> <div class="pN">1432</div> <div class="G">Akkosaṃ vadhabandhañca,</div> </td> </tr> <tr> <td> <div class="G">aduṭṭho yo titikkhati;</div> </td> </tr> <tr> <td> <div class="G">Khantībalaṃ balānīkaṃ,</div> </td> </tr> <tr> <td> <div class="G">tamahaṃ brūmi brāhmaṇaṃ.</div> </td> </tr> </table> </div>
</div>
<div class="q" id="p_10M_1433"> <div class="p"> <table class="singleColumn"> <tr> <td> <div class="pN">1433</div> <div class="G">Akkodhanaṃ vatavantaṃ,</div> </td> </tr> <tr> <td> <div class="G">sīlavantaṃ anussadaṃ;</div> </td> </tr> <tr> <td> <div class="G">Dantaṃ antimasārīraṃ,</div> </td> </tr> <tr> <td> <div class="G">tamahaṃ brūmi brāhmaṇaṃ.</div> </td> </tr> </table> </div>
</div>
<div class="q" id="p_10M_1434"> <div class="p"> <table class="singleColumn"> <tr> <td> <div class="pN">1434</div> <div class="G">Vāripokkharapatteva,</div> </td> </tr> <tr> <td> <div class="G">āraggeriva sāsapo;</div> </td> </tr> <tr> <td> <div class="G">Yo na limpati kāmesu,</div> </td> </tr> <tr> <td> <div class="G">tamahaṃ brūmi brāhmaṇaṃ.</div> </td> </tr> </table> </div>
</div>
<div class="q" id="p_10M_1435"> <div class="p"> <table class="singleColumn"> <tr> <td> <div class="pN">1435</div> <div class="G">Yo dukkhassa pajānāti,</div> </td> </tr> <tr> <td> <div class="G">idheva khayamattano;</div> </td> </tr> <tr> <td> <div class="G">Pannabhāraṃ visaṃyuttaṃ,</div> </td> </tr> <tr> <td> <div class="G">tamahaṃ brūmi brāhmaṇaṃ.</div> </td> </tr> </table> </div>
</div>
<div class="q" id="p_10M_1436"> <div class="p"> <table class="singleColumn"> <tr> <td> <div class="pN">1436</div> <div class="G">Gambhīrapaññaṃ medhāviṃ,</div> </td> </tr> <tr> <td> <div class="G">maggāmaggassa kovidaṃ;</div> </td> </tr> <tr> <td> <div class="G">Uttamatthamanuppattaṃ,</div> </td> </tr> <tr> <td> <div class="G">tamahaṃ brūmi brāhmaṇaṃ.</div> </td> </tr> </table> </div>
</div>
<div class="q" id="p_10M_1437"> <div class="p"> <table class="singleColumn"> <tr> <td> <div class="pN">1437</div> <div class="G">Asaṃsaṭṭhaṃ gahaṭṭhehi,</div> </td> </tr> <tr> <td> <div class="G">anāgārehi cūbhayaṃ;</div> </td> </tr> <tr> <td> <div class="G">Anokasārimappicchaṃ,</div> </td> </tr> <tr> <td> <div class="G">tamahaṃ brūmi brāhmaṇaṃ.</div> </td> </tr> </table> </div>
</div>
<div class="q" id="p_10M_1438"> <div class="p"> <table class="singleColumn"> <tr> <td> <div class="pN">1438</div> <div class="G">Nidhāya daṇḍaṃ bhūtesu,</div> </td> </tr> <tr> <td> <div class="G">tasesu thāvaresu ca;</div> </td> </tr> <tr> <td> <div class="G">Yo na hanti na ghāteti,</div> </td> </tr> <tr> <td> <div class="G">tamahaṃ brūmi brāhmaṇaṃ.</div> </td> </tr> </table> </div>
</div>
<div class="q" id="p_10M_1439"> <div class="p"> <table class="singleColumn"> <tr> <td> <div class="pN">1439</div> <div class="G">Aviruddhaṃ viruddhesu,</div> </td> </tr> <tr> <td> <div class="G">attadaṇḍesu nibbutaṃ;</div> </td> </tr> <tr> <td> <div class="G">Sādānesu anādānaṃ,</div> </td> </tr> <tr> <td> <div class="G">tamahaṃ brūmi brāhmaṇaṃ.</div> </td> </tr> </table> </div>
</div>
<div class="q" id="p_10M_1440"> <div class="p"> <table class="singleColumn"> <tr> <td> <div class="pN">1440</div> <div class="G">Yassa rāgo ca doso ca,</div> </td> </tr> <tr> <td> <div class="G">māno makkho ca ohito;</div> </td> </tr> <tr> <td> <div class="G">Sāsaporiva āraggā,</div> </td> </tr> <tr> <td> <div class="G">tamahaṃ brūmi brāhmaṇaṃ.</div> </td> </tr> </table> </div>
</div>
<div class="q" id="p_10M_1441"> <div class="divNumber">459.</div> <div class="p"> <table class="singleColumn"> <tr> <td> <div class="pN">1441</div> <div class="G">Akakkasaṃ viññāpaniṃ,</div> </td> </tr> <tr> <td> <div class="G">giraṃ saccaṃ udīraye;</div> </td> </tr> <tr> <td> <div class="G">Yāya nābhisajje kiñci,</div> </td> </tr> <tr> <td> <div class="G">tamahaṃ brūmi brāhmaṇaṃ.</div> </td> </tr> </table> </div>
</div>
<div class="q" id="p_10M_1442"> <div class="p"> <table class="singleColumn"> <tr> <td> <div class="pN">1442</div> <div class="G">Yo ca dīghaṃ va rassaṃ vā,</div> </td> </tr> <tr> <td> <div class="G">aṇuṃ thūlaṃ subhāsubhaṃ;</div> </td> </tr> <tr> <td> <div class="G">Loke adinnaṃ nādeti,</div> </td> </tr> <tr> <td> <div class="G">tamahaṃ brūmi brāhmaṇaṃ.</div> </td> </tr> </table> </div>
</div>
<div class="q" id="p_10M_1443"> <div class="p"> <table class="singleColumn"> <tr> <td> <div class="pN">1443</div> <div class="G">Āsā yassa na vijjanti,</div> </td> </tr> <tr> <td> <div class="G">asmiṃ loke paramhi ca;</div> </td> </tr> <tr> <td> <div class="G">Nirāsāsaṃ visaṃyuttaṃ,</div> </td> </tr> <tr> <td> <div class="G">tamahaṃ brūmi brāhmaṇaṃ.</div> </td> </tr> </table> </div>
</div>
<div class="q" id="p_10M_1444"> <div class="p"> <table class="singleColumn"> <tr> <td> <div class="pN">1444</div> <div class="G">Yassālayā na vijjanti,</div> </td> </tr> <tr> <td> <div class="G">aññāya akathaṃkathiṃ;</div> </td> </tr> <tr> <td> <div class="G">Amatogadhaṃ anuppattaṃ,</div> </td> </tr> <tr> <td> <div class="G">tamahaṃ brūmi brāhmaṇaṃ.</div> </td> </tr> </table> </div>
</div>
<div class="q" id="p_10M_1445"> <div class="p"> <table class="singleColumn"> <tr> <td> <div class="pN">1445</div> <div class="G">Yodhapuññañca pāpañca,</div> </td> </tr> <tr> <td> <div class="G">ubho saṅgaṃ upaccagā;</div> </td> </tr> <tr> <td> <div class="G">Asokaṃ virajaṃ suddhaṃ,</div> </td> </tr> <tr> <td> <div class="G">tamahaṃ brūmi brāhmaṇaṃ.</div> </td> </tr> </table> </div>
</div>
<div class="q" id="p_10M_1446"> <div class="p"> <table class="singleColumn"> <tr> <td> <div class="pN">1446</div> <div class="G">Candaṃ va vimalaṃ suddhaṃ,</div> </td> </tr> <tr> <td> <div class="G">vippasannaṃ anāvilaṃ;</div> </td> </tr> <tr> <td> <div class="G">Nandībhavaparikkhīṇaṃ,</div> </td> </tr> <tr> <td> <div class="G">tamahaṃ brūmi brāhmaṇaṃ.</div> </td> </tr> </table> </div>
</div>
<div class="q" id="p_10M_1447"> <div class="p"> <table class="singleColumn"> <tr> <td> <div class="pN">1447</div> <div class="G">Yo imaṃ palipathaṃ duggaṃ,</div> </td> </tr> <tr> <td> <div class="G">saṃsāraṃ mohamaccagā;</div> </td> </tr> <tr> <td> <div class="G">Tiṇṇo pāraṅgato jhāyī,</div> </td> </tr> <tr> <td> <div class="G">anejo akathaṃkathī;</div> </td> </tr> <tr> <td> <div class="G">Anupādāya nibbuto,</div> </td> </tr> <tr> <td> <div class="G">tamahaṃ brūmi brāhmaṇaṃ.</div> </td> </tr> </table> </div>
</div>
<div class="q" id="p_10M_1448"> <div class="p"> <table class="singleColumn"> <tr> <td> <div class="pN">1448</div> <div class="G">Yodhakāme pahantvāna,</div> </td> </tr> <tr> <td> <div class="G">anāgāro paribbaje;</div> </td> </tr> <tr> <td> <div class="G">Kāmabhavaparikkhīṇaṃ,</div> </td> </tr> <tr> <td> <div class="G">tamahaṃ brūmi brāhmaṇaṃ.</div> </td> </tr> </table> </div>
</div>
<div class="q" id="p_10M_1449"> <div class="p"> <table class="singleColumn"> <tr> <td> <div class="pN">1449</div> <div class="G">Yodhataṇhaṃ pahantvāna,</div> </td> </tr> <tr> <td> <div class="G">anāgāro paribbaje;</div> </td> </tr> <tr> <td> <div class="G">Taṇhābhavaparikkhīṇaṃ,</div> </td> </tr> <tr> <td> <div class="G">tamahaṃ brūmi brāhmaṇaṃ.</div> </td> </tr> </table> </div>
</div>
<div class="q" id="p_10M_1450"> <div class="p"> <table class="singleColumn"> <tr> <td> <div class="pN">1450</div> <div class="G">Hitvā mānusakaṃ yogaṃ,</div> </td> </tr> <tr> <td> <div class="G">dibbaṃ yogaṃ upaccagā;</div> </td> </tr> <tr> <td> <div class="G">Sabbayogavisaṃyuttaṃ,</div> </td> </tr> <tr> <td> <div class="G">tamahaṃ brūmi brāhmaṇaṃ.</div> </td> </tr> </table> </div>
</div>
<div class="q" id="p_10M_1451"> <div class="p"> <table class="singleColumn"> <tr> <td> <div class="pN">1451</div> <div class="G">Hitvā ratiñca aratiṃ,</div> </td> </tr> <tr> <td> <div class="G">sītībhūtaṃ nirūpadhiṃ;</div> </td> </tr> <tr> <td> <div class="G">Sabbalokābhibhuṃ vīraṃ,</div> </td> </tr> <tr> <td> <div class="G">tamahaṃ brūmi brāhmaṇaṃ.</div> </td> </tr> </table> </div>
</div>
<div class="q" id="p_10M_1452"> <div class="p"> <table class="singleColumn"> <tr> <td> <div class="pN">1452</div> <div class="G">Cutiṃ yo vedi sattānaṃ,</div> </td> </tr> <tr> <td> <div class="G">upapattiñca sabbaso;</div> </td> </tr> <tr> <td> <div class="G">Asattaṃ sugataṃ buddhaṃ,</div> </td> </tr> <tr> <td> <div class="G">tamahaṃ brūmi brāhmaṇaṃ.</div> </td> </tr> </table> </div>
</div>
<div class="q" id="p_10M_1453"> <div class="p"> <table class="singleColumn"> <tr> <td> <div class="pN">1453</div> <div class="G">Yassa gatiṃ na jānanti,</div> </td> </tr> <tr> <td> <div class="G">devā gandhabbamānusā;</div> </td> </tr> <tr> <td> <div class="G">Khīṇāsavaṃ arahantaṃ,</div> </td> </tr> <tr> <td> <div class="G">tamahaṃ brūmi brāhmaṇaṃ.</div> </td> </tr> </table> </div>
</div>
<div class="q" id="p_10M_1454"> <div class="p"> <table class="singleColumn"> <tr> <td> <div class="pN">1454</div> <div class="G">Yassa pure ca pacchā ca,</div> </td> </tr> <tr> <td> <div class="G">majjhe ca natthi kiñcanaṃ;</div> </td> </tr> <tr> <td> <div class="G">Akiñcanaṃ anādānaṃ,</div> </td> </tr> <tr> <td> <div class="G">tamahaṃ brūmi brāhmaṇaṃ.</div> </td> </tr> </table> </div>
</div>
<div class="q" id="p_10M_1455"> <div class="p"> <table class="singleColumn"> <tr> <td> <div class="pN">1455</div> <div class="G">Usabhaṃ pavaraṃ vīraṃ,</div> </td> </tr> <tr> <td> <div class="G">mahesiṃ vijitāvinaṃ;</div> </td> </tr> <tr> <td> <div class="G">Anejaṃ nhātakaṃ buddhaṃ,</div> </td> </tr> <tr> <td> <div class="G">tamahaṃ brūmi brāhmaṇaṃ.</div> </td> </tr> </table> </div>
</div>
<div class="q" id="p_10M_1456"> <div class="p"> <table class="singleColumn"> <tr> <td> <div class="pN">1456</div> <div class="G">Pubbenivāsaṃ yo vedi,</div> </td> </tr> <tr> <td> <div class="G">saggāpāyañca passati;</div> </td> </tr> <tr> <td> <div class="G">Atho jātikkhayaṃ patto,</div> </td> </tr> <tr> <td> <div class="G">tamahaṃ brūmi brāhmaṇaṃ.</div> </td> </tr> </table> </div>
</div>
<div class="q" id="p_10M_1457"> <div class="divNumber">460.</div> <div class="p"> <table class="singleColumn"> <tr> <td> <div class="pN">1457</div> <div class="G">Samaññā hesā lokasmiṃ,</div> </td> </tr> <tr> <td> <div class="G">nāmagottaṃ pakappitaṃ;</div> </td> </tr> <tr> <td> <div class="G">Sammuccā samudāgataṃ,</div> </td> </tr> <tr> <td> <div class="G">tattha tattha pakappitaṃ.</div> </td> </tr> </table> </div>
</div>
<div class="q" id="p_10M_1458"> <div class="p"> <table class="singleColumn"> <tr> <td> <div class="pN">1458</div> <div class="G">Dīgharattānusayitaṃ,</div> </td> </tr> <tr> <td> <div class="G">diṭṭhigatamajānataṃ;</div> </td> </tr> <tr> <td> <div class="G">Ajānantā no pabrunti,</div> </td> </tr> <tr> <td> <div class="G">jātiyā hoti brāhmaṇo.</div> </td> </tr> </table> </div>
</div>
<div class="q" id="p_10M_1459"> <div class="p"> <table class="singleColumn"> <tr> <td> <div class="pN">1459</div> <div class="G">Na jaccā brāhmaṇo hoti,</div> </td> </tr> <tr> <td> <div class="G">na jaccā hoti abrāhmaṇo;</div> </td> </tr> <tr> <td> <div class="G">Kammunā brāhmaṇo hoti,</div> </td> </tr> <tr> <td> <div class="G">kammunā hoti abrāhmaṇo.</div> </td> </tr> </table> </div>
</div>
<div class="q" id="p_10M_1460"> <div class="p"> <table class="singleColumn"> <tr> <td> <div class="pN">1460</div> <div class="G">Kassako kammunā hoti,</div> </td> </tr> <tr> <td> <div class="G">sippiko hoti kammunā;</div> </td> </tr> <tr> <td> <div class="G">Vāṇijo kammunā hoti,</div> </td> </tr> <tr> <td> <div class="G">pessako hoti kammunā.</div> </td> </tr> </table> </div>
</div>
<div class="q" id="p_10M_1461"> <div class="p"> <table class="singleColumn"> <tr> <td> <div class="pN">1461</div> <div class="G">Coropi kammunā hoti,</div> </td> </tr> <tr> <td> <div class="G">yodhājīvopi kammunā;</div> </td> </tr> <tr> <td> <div class="G">Yājako kammunā hoti,</div> </td> </tr> <tr> <td> <div class="G">rājāpi hoti kammunā.</div> </td> </tr> </table> </div>
</div>
<div class="q" id="p_10M_1462"> <div class="p"> <table class="singleColumn"> <tr> <td> <div class="pN">1462</div> <div class="G">Evametaṃ yathābhūtaṃ,</div> </td> </tr> <tr> <td> <div class="G">kammaṃ passanti paṇḍitā;</div> </td> </tr> <tr> <td> <div class="G">Paṭiccasamuppādadassā,</div> </td> </tr> <tr> <td> <div class="G">kammavipākakovidā.</div> </td> </tr> </table> </div>
</div>
<div class="q" id="p_10M_1463"> <div class="p"> <table class="singleColumn"> <tr> <td> <div class="pN">1463</div> <div class="G">Kammunā vattati loko,</div> </td> </tr> <tr> <td> <div class="G">kammunā vattati pajā;</div> </td> </tr> <tr> <td> <div class="G">Kammanibandhanā sattā,</div> </td> </tr> <tr> <td> <div class="G">rathassāṇīva yāyato.</div> </td> </tr> </table> </div>
</div>
<div class="q" id="p_10M_1464"> <div class="p"> <table class="singleColumn"> <tr> <td> <div class="pN">1464</div> <div class="G">Tapena brahmacariyena,</div> </td> </tr> <tr> <td> <div class="G">saṃyamena damena ca;</div> </td> </tr> <tr> <td> <div class="G">Etena brāhmaṇo hoti,</div> </td> </tr> <tr> <td> <div class="G">etaṃ brāhmaṇamuttamaṃ.</div> </td> </tr> </table> </div>
</div>
<div class="q" id="p_10M_1465"> <div class="p"> <table class="singleColumn"> <tr> <td> <div class="pN">1465</div> <div class="G">Tīhi vijjāhi sampanno,</div> </td> </tr> <tr> <td> <div class="G">santo khīṇapunabbhavo;</div> </td> </tr> <tr> <td> <div class="G">Evaṃ vāseṭṭha jānāhi,</div> </td> </tr> <tr> <td> <div class="G">brahmā sakko vijānatan”ti.</div> </td> </tr> </table> </div>
</div>
<div class="q" id="p_10M_1466"> <div class="divNumber">461.</div> <div class="p">
<span class="pN">1466</span>Evaṃ vutte, vāseṭṭhabhāradvājā māṇavā bhagavantaṃ etadavocuṃ—  “abhikkantaṃ, bho gotama, abhikkantaṃ, bho gotama. Seyyathāpi, bho gotama, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya ‘cakkhumanto rūpāni dakkhantī’ti; evamevaṃ bhotā gotamena anekapariyāyena dhammo pakāsito. Ete mayaṃ bhavantaṃ gotamaṃ saraṇaṃ gacchāma dhammañca bhikkhusaṃghañca. Upāsake no bhavaṃ gotamo dhāretu ajjatagge pāṇupetaṃ saraṇaṃ gate”ti. </div>
</div>
<div class="CENTER" id="p_10M_1467">
<span class="pN">1467</span>Vāseṭṭhasuttaṃ niṭṭhitaṃ aṭṭhamaṃ.</div>
</html>
