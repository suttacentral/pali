<html>
<div class="i">14.1.8 Mahāmorajātaka</div>
<div class="h">Pakiṇṇakanipāta</div>
<div class="h">Sālikedāravagga</div>
<div class="h">Mahāmorajātaka</div>
<div class="q" id="p_22J_2697"> <div class="divNumber">143.</div> <div class="p"> <table class="singleColumn"> <tr> <td> <div class="pN">2697</div> <div class="G">“Sace hi tyāhaṃ dhanahetu gāhito,</div> </td> </tr> <tr> <td> <div class="G">Mā maṃ vadhī jīvagāhaṃ gahetvā;</div> </td> </tr> <tr> <td> <div class="G">Rañño ca maṃ samma upantikaṃ nehi,</div> </td> </tr> <tr> <td> <div class="G">Maññe dhanaṃ lacchasinapparūpaṃ”.</div> </td> </tr> </table> </div>
</div>
<div class="q" id="p_22J_2698"> <div class="divNumber">144.</div> <div class="p"> <table class="singleColumn"> <tr> <td> <div class="pN">2698</div> <div class="G">“Na me ayaṃ tuyha vadhāya ajja,</div> </td> </tr> <tr> <td> <div class="G">Samāhito cāpadhure khurappo;</div> </td> </tr> <tr> <td> <div class="G">Pāsañca tyāhaṃ adhipātayissaṃ,</div> </td> </tr> <tr> <td> <div class="G">Yathāsukhaṃ gacchatu morarājā”.</div> </td> </tr> </table> </div>
</div>
<div class="q" id="p_22J_2699"> <div class="divNumber">145.</div> <div class="p"> <table class="singleColumn"> <tr> <td> <div class="pN">2699</div> <div class="G">“Yaṃ satta vassāni mamānubandhi,</div> </td> </tr> <tr> <td> <div class="G">Rattindivaṃ khuppipāsaṃ sahanto;</div> </td> </tr> <tr> <td> <div class="G">Atha kissa maṃ pāsavasūpanītaṃ,</div> </td> </tr> <tr> <td> <div class="G">Pamuttave icchasi bandhanasmā.</div> </td> </tr> </table> </div>
</div>
<div class="q" id="p_22J_2700"> <div class="divNumber">146.</div> <div class="p"> <table class="singleColumn"> <tr> <td> <div class="pN">2700</div> <div class="G">Pāṇātipātā virato nusajja,</div> </td> </tr> <tr> <td> <div class="G">Abhayaṃ nu te sabbabhūtesu dinnaṃ;</div> </td> </tr> <tr> <td> <div class="G">Yaṃ maṃ tuvaṃ pāsavasūpanītaṃ,</div> </td> </tr> <tr> <td> <div class="G">Pamuttave icchasi bandhanasmā”.</div> </td> </tr> </table> </div>
</div>
<div class="q" id="p_22J_2701"> <div class="divNumber">147.</div> <div class="p"> <table class="singleColumn"> <tr> <td> <div class="pN">2701</div> <div class="G">“Pāṇātipātā viratassa brūhi,</div> </td> </tr> <tr> <td> <div class="G">Abhayañca yo sabbabhūtesu deti;</div> </td> </tr> <tr> <td> <div class="G">Pucchāmi taṃ morarājetamatthaṃ,</div> </td> </tr> <tr> <td> <div class="G">Ito cuto kiṃ labhate sukhaṃ so”.</div> </td> </tr> </table> </div>
</div>
<div class="q" id="p_22J_2702"> <div class="divNumber">148.</div> <div class="p"> <table class="singleColumn"> <tr> <td> <div class="pN">2702</div> <div class="G">“Pāṇātipātā viratassa brūmi,</div> </td> </tr> <tr> <td> <div class="G">Abhayañca yo sabbabhūtesu deti;</div> </td> </tr> <tr> <td> <div class="G">Diṭṭheva dhamme labhate pasaṃsaṃ,</div> </td> </tr> <tr> <td> <div class="G">Saggañca so yāti sarīrabhedā”.</div> </td> </tr> </table> </div>
</div>
<div class="q" id="p_22J_2703"> <div class="divNumber">149.</div> <div class="p"> <table class="singleColumn"> <tr> <td> <div class="pN">2703</div> <div class="G">“Na santi devā iti āhu eke,</div> </td> </tr> <tr> <td> <div class="G">Idheva jīvo vibhavaṃ upeti;</div> </td> </tr> <tr> <td> <div class="G">Tathā phalaṃ sukatadukkaṭānaṃ,</div> </td> </tr> <tr> <td> <div class="G">Dattupaññattañca vadanti dānaṃ;</div> </td> </tr> <tr> <td> <div class="G">Tesaṃ vaco arahataṃ saddahāno,</div> </td> </tr> <tr> <td> <div class="G">Tasmā ahaṃ sakuṇe bādhayāmi”.</div> </td> </tr> </table> </div>
</div>
<div class="q" id="p_22J_2704"> <div class="divNumber">150.</div> <div class="p"> <table class="singleColumn"> <tr> <td> <div class="pN">2704</div> <div class="G">“Cando ca suriyo ca ubho sudassanā,</div> </td> </tr> <tr> <td> <div class="G">Gacchanti obhāsayamantalikkhe;</div> </td> </tr> <tr> <td> <div class="G">Imassa lokassa parassa vā te,</div> </td> </tr> <tr> <td> <div class="G">Kathaṃ nu te āhu manussaloke”.</div> </td> </tr> </table> </div>
</div>
<div class="q" id="p_22J_2705"> <div class="divNumber">151.</div> <div class="p"> <table class="singleColumn"> <tr> <td> <div class="pN">2705</div> <div class="G">“Cando ca suriyo ca ubho sudassanā,</div> </td> </tr> <tr> <td> <div class="G">Gacchanti obhāsayamantalikkhe;</div> </td> </tr> <tr> <td> <div class="G">Parassa lokassa na te imassa,</div> </td> </tr> <tr> <td> <div class="G">Devāti te āhu manussaloke”.</div> </td> </tr> </table> </div>
</div>
<div class="q" id="p_22J_2706"> <div class="divNumber">152.</div> <div class="p"> <table class="singleColumn"> <tr> <td> <div class="pN">2706</div> <div class="G">“Ettheva te nīhatā hīnavādā,</div> </td> </tr> <tr> <td> <div class="G">Ahetukā ye na vadanti kammaṃ;</div> </td> </tr> <tr> <td> <div class="G">Tathā phalaṃ sukatadukkaṭānaṃ,</div> </td> </tr> <tr> <td> <div class="G">Dattupaññattaṃ ye ca vadanti dānaṃ”.</div> </td> </tr> </table> </div>
</div>
<div class="q" id="p_22J_2707"> <div class="divNumber">153.</div> <div class="p"> <table class="singleColumn"> <tr> <td> <div class="pN">2707</div> <div class="G">“Addhā hi saccaṃ vacanaṃ tavedaṃ,</div> </td> </tr> <tr> <td> <div class="G">Kathañhi dānaṃ aphalaṃ bhaveyya;</div> </td> </tr> <tr> <td> <div class="G">Tathā phalaṃ sukatadukkaṭānaṃ,</div> </td> </tr> <tr> <td> <div class="G">Dattupaññattañca kathaṃ bhaveyya.</div> </td> </tr> </table> </div>
</div>
<div class="q" id="p_22J_2708"> <div class="divNumber">154.</div> <div class="p"> <table class="singleColumn"> <tr> <td> <div class="pN">2708</div> <div class="G">Kathaṃkaro kintikaro kimācaraṃ,</div> </td> </tr> <tr> <td> <div class="G">Kiṃ sevamāno kena tapoguṇena;</div> </td> </tr> <tr> <td> <div class="G">Akkhāhi me morarājetamatthaṃ,</div> </td> </tr> <tr> <td> <div class="G">Yathā ahaṃ no nirayaṃ pateyyaṃ”.</div> </td> </tr> </table> </div>
</div>
<div class="q" id="p_22J_2709"> <div class="divNumber">155.</div> <div class="p"> <table class="singleColumn"> <tr> <td> <div class="pN">2709</div> <div class="G">“Ye keci atthi samaṇā pathabyā,</div> </td> </tr> <tr> <td> <div class="G">Kāsāyavatthā anagāriyā te;</div> </td> </tr> <tr> <td> <div class="G">Pātova piṇḍāya caranti kāle,</div> </td> </tr> <tr> <td> <div class="G">Vikālacariyā viratā hi santo.</div> </td> </tr> </table> </div>
</div>
<div class="q" id="p_22J_2710"> <div class="divNumber">156.</div> <div class="p"> <table class="singleColumn"> <tr> <td> <div class="pN">2710</div> <div class="G">Te tattha kālenupasaṅkamitvā,</div> </td> </tr> <tr> <td> <div class="G">Pucchāhi yaṃ te manaso piyaṃ siyā;</div> </td> </tr> <tr> <td> <div class="G">Te te pavakkhanti yathāpajānaṃ,</div> </td> </tr> <tr> <td> <div class="G">Imassa lokassa parassa catthaṃ”.</div> </td> </tr> </table> </div>
</div>
<div class="q" id="p_22J_2711"> <div class="divNumber">157.</div> <div class="p"> <table class="singleColumn"> <tr> <td> <div class="pN">2711</div> <div class="G">“Tacaṃva jiṇṇaṃ urago purāṇaṃ,</div> </td> </tr> <tr> <td> <div class="G">Paṇḍūpalāsaṃ harito dumova;</div> </td> </tr> <tr> <td> <div class="G">Esappahīno mama luddabhāvo,</div> </td> </tr> <tr> <td> <div class="G">Jahāmahaṃ luddakabhāvamajja.</div> </td> </tr> </table> </div>
</div>
<div class="q" id="p_22J_2712"> <div class="divNumber">158.</div> <div class="p"> <table class="singleColumn"> <tr> <td> <div class="pN">2712</div> <div class="G">Ye cāpi me sakuṇā atthi baddhā,</div> </td> </tr> <tr> <td> <div class="G">Satāninekāni nivesanasmiṃ;</div> </td> </tr> <tr> <td> <div class="G">Tesampahaṃ jīvitamajja dammi,</div> </td> </tr> <tr> <td> <div class="G">Mokkhañca te pattā sakaṃ niketaṃ”.</div> </td> </tr> </table> </div>
</div>
<div class="q" id="p_22J_2713"> <div class="divNumber">159.</div> <div class="p"> <table class="singleColumn"> <tr> <td> <div class="pN">2713</div> <div class="G">“Luddo carī pāsahattho araññe,</div> </td> </tr> <tr> <td> <div class="G">Bādhetu morādhipatiṃ yasassiṃ;</div> </td> </tr> <tr> <td> <div class="G">Bandhitvā morādhipatiṃ yasassiṃ,</div> </td> </tr> <tr> <td> <div class="G">Dukkhā sa pamucci yathāhaṃ pamutto”ti.</div> </td> </tr> </table> </div>
</div>
<div class="CENTER" id="p_22J_2714">
<span class="pN">2714</span>Mahāmorajātakaṃ aṭṭhamaṃ.</div>
</html>
