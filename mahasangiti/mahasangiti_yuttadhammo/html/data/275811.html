<html>
<div class="i">1.2.1 Ananussutasutta</div>
<div class="h">Paṭhamapaṇṇāsaka</div>
<div class="h">Balavagga</div>
<div class="h">Ananussutasutta</div>
<div class="q" id="p_16A5_44"> <div class="divNumber">11.</div> <div class="p">
<span class="pN">44</span>“Pubbāhaṃ, bhikkhave, ananussutesu dhammesu abhiññāvosānapāramippatto paṭijānāmi. Pañcimāni, bhikkhave, tathāgatassa tathāgatabalāni, yehi balehi samannāgato tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavatteti. Katamāni pañca? Saddhābalaṃ, hirībalaṃ, ottappabalaṃ, vīriyabalaṃ, paññābalaṃ—  imāni kho, bhikkhave, pañca tathāgatassa tathāgatabalāni yehi balehi samannāgato tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavattetī”ti. </div>
</div>
<div class="CENTER" id="p_16A5_45">
<span class="pN">45</span>Paṭhamaṃ.</div>
</html>
