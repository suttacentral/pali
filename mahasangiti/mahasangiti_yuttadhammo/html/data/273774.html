<html>
<div class="i">4.3.4 Sattavassānubandhasutta</div>
<div class="h">Mārasaṃyutta</div>
<div class="h">Tatiyavagga</div>
<div class="h">Sattavassānubandhasutta</div>
<div class="q" id="p_12S1_900"> <div class="divNumber">160.</div> <div class="p">
<span class="pN">900</span>Evaṃ me sutaṃ—  ekaṃ samayaṃ bhagavā uruvelāyaṃ viharati najjā nerañjarāya tīre ajapālanigrodhe. Tena kho pana samayena māro pāpimā sattavassāni bhagavantaṃ anubandho hoti otārāpekkho otāraṃ alabhamāno. Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi—  </div>
</div>
<div class="q" id="p_12S1_901"> <div class="p"> <table class="singleColumn"> <tr> <td> <div class="pN">901</div> <div class="G">“Sokāvatiṇṇo nu vanamhi jhāyasi,</div> </td> </tr> <tr> <td> <div class="G">Vittaṃ nu jīno uda patthayāno;</div> </td> </tr> <tr> <td> <div class="G">Āguṃ nu gāmasmimakāsi kiñci,</div> </td> </tr> <tr> <td> <div class="G">Kasmā janena na karosi sakkhiṃ;</div> </td> </tr> <tr> <td> <div class="G">Sakkhī na sampajjati kenaci te”ti.</div> </td> </tr> </table> </div>
</div>
<div class="q" id="p_12S1_902"> <div class="p"> <table class="singleColumn"> <tr> <td> <div class="pN">902</div> <div class="G">“Sokassa mūlaṃ palikhāya sabbaṃ,</div> </td> </tr> <tr> <td> <div class="G">Anāgu jhāyāmi asocamāno;</div> </td> </tr> <tr> <td> <div class="G">Chetvāna sabbaṃ bhavalobhajappaṃ,</div> </td> </tr> <tr> <td> <div class="G">Anāsavo jhāyāmi pamattabandhū”ti.</div> </td> </tr> </table> </div>
</div>
<div class="q" id="p_12S1_903"> <div class="p"> <table class="singleColumn"> <tr> <td> <div class="pN">903</div> <div class="G">“Yaṃ vadanti mama yidanti,</div> </td> </tr> <tr> <td> <div class="G">ye vadanti mamanti ca;</div> </td> </tr> <tr> <td> <div class="G">Ettha ce te mano atthi,</div> </td> </tr> <tr> <td> <div class="G">na me samaṇa mokkhasī”ti.</div> </td> </tr> </table> </div>
</div>
<div class="q" id="p_12S1_904"> <div class="p"> <table class="singleColumn"> <tr> <td> <div class="pN">904</div> <div class="G">“Yaṃ vadanti na taṃ mayhaṃ,</div> </td> </tr> <tr> <td> <div class="G">ye vadanti na te ahaṃ;</div> </td> </tr> <tr> <td> <div class="G">Evaṃ pāpima jānāhi,</div> </td> </tr> <tr> <td> <div class="G">na me maggampi dakkhasī”ti.</div> </td> </tr> </table> </div>
</div>
<div class="q" id="p_12S1_905"> <div class="p"> <table class="singleColumn"> <tr> <td> <div class="pN">905</div> <div class="G">“Sace maggaṃ anubuddhaṃ,</div> </td> </tr> <tr> <td> <div class="G">khemaṃ amatagāminaṃ;</div> </td> </tr> <tr> <td> <div class="G">Apehi gaccha tvameveko,</div> </td> </tr> <tr> <td> <div class="G">kimaññamanusāsasī”ti.</div> </td> </tr> </table> </div>
</div>
<div class="q" id="p_12S1_906"> <div class="p"> <table class="singleColumn"> <tr> <td> <div class="pN">906</div> <div class="G">“Amaccudheyyaṃ pucchanti,</div> </td> </tr> <tr> <td> <div class="G">ye janā pāragāmino;</div> </td> </tr> <tr> <td> <div class="G">Tesāhaṃ puṭṭho akkhāmi,</div> </td> </tr> <tr> <td> <div class="G">yaṃ saccaṃ taṃ nirūpadhin”ti.</div> </td> </tr> </table> </div>
</div>
<div class="q" id="p_12S1_907"> <div class="p">
<span class="pN">907</span>“Seyyathāpi, bhante, gāmassa vā nigamassa vā avidūre pokkharaṇī. Tatrassa kakkaṭako. Atha kho, bhante, sambahulā kumārakā vā kumārikāyo vā tamhā gāmā vā nigamā vā nikkhamitvā yena sā pokkharaṇī tenupasaṅkameyyuṃ; upasaṅkamitvā taṃ kakkaṭakaṃ udakā uddharitvā thale patiṭṭhapeyyuṃ. Yaṃ yadeva hi so, bhante, kakkaṭako aḷaṃ abhininnāmeyya taṃ tadeva te kumārakā vā kumārikāyo vā kaṭṭhena vā kathalāya vā sañchindeyyuṃ sambhañjeyyuṃ sampalibhañjeyyuṃ. Evañhi so, bhante, kakkaṭako sabbehi aḷehi sañchinnehi sambhaggehi sampalibhaggehi abhabbo taṃ pokkharaṇiṃ otarituṃ. Evameva kho, bhante, yāni kānici visūkāyikāni visevitāni vipphanditāni, sabbāni tāni bhagavatā sañchinnāni sambhaggāni sampalibhaggāni. Abhabbo dānāhaṃ, bhante, puna bhagavantaṃ upasaṅkamituṃ yadidaṃ otārāpekkho”ti. Atha kho māro pāpimā bhagavato santike imā nibbejanīyā gāthāyo abhāsi—  </div>
</div>
<div class="q" id="p_12S1_908"> <div class="p"> <table class="singleColumn"> <tr> <td> <div class="pN">908</div> <div class="G">“Medavaṇṇañca pāsāṇaṃ,</div> </td> </tr> <tr> <td> <div class="G">vāyaso anupariyagā;</div> </td> </tr> <tr> <td> <div class="G">Apettha muduṃ vindema,</div> </td> </tr> <tr> <td> <div class="G">api assādanā siyā.</div> </td> </tr> </table> </div>
</div>
<div class="q" id="p_12S1_909"> <div class="p"> <table class="singleColumn"> <tr> <td> <div class="pN">909</div> <div class="G">Aladdhā tattha assādaṃ,</div> </td> </tr> <tr> <td> <div class="G">vāyasetto apakkame;</div> </td> </tr> <tr> <td> <div class="G">Kākova selamāsajja,</div> </td> </tr> <tr> <td> <div class="G">nibbijjāpema gotamā”ti.</div> </td> </tr> </table> </div>
</div>
</html>
