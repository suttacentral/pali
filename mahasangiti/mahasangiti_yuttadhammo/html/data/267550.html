<html>
<div class="i">42.6 Ekadīpiyattheraapadāna</div>
<div class="h">Bhaddālivagga</div>
<div class="h">Ekadīpiyattheraapadāna</div>
<div class="q" id="p_20Ap1_5383"> <div class="divNumber">124.</div> <div class="p"> <table class="singleColumn"> <tr> <td> <div class="pN">5383</div> <div class="G">“Parinibbute sugate,</div> </td> </tr> <tr> <td> <div class="G">siddhatthe lokanāyake;</div> </td> </tr> <tr> <td> <div class="G">Sadevamānusā sabbe,</div> </td> </tr> <tr> <td> <div class="G">pūjenti dvipaduttamaṃ.</div> </td> </tr> </table> </div>
</div>
<div class="q" id="p_20Ap1_5384"> <div class="divNumber">125.</div> <div class="p"> <table class="singleColumn"> <tr> <td> <div class="pN">5384</div> <div class="G">Āropite ca citake,</div> </td> </tr> <tr> <td> <div class="G">siddhatthe lokanāyake;</div> </td> </tr> <tr> <td> <div class="G">Yathāsakena thāmena,</div> </td> </tr> <tr> <td> <div class="G">citaṃ pūjenti satthuno.</div> </td> </tr> </table> </div>
</div>
<div class="q" id="p_20Ap1_5385"> <div class="divNumber">126.</div> <div class="p"> <table class="singleColumn"> <tr> <td> <div class="pN">5385</div> <div class="G">Avidūre citakassa,</div> </td> </tr> <tr> <td> <div class="G">dīpaṃ ujjālayiṃ ahaṃ;</div> </td> </tr> <tr> <td> <div class="G">Yāva udeti sūriyo,</div> </td> </tr> <tr> <td> <div class="G">dīpaṃ me tāva ujjali.</div> </td> </tr> </table> </div>
</div>
<div class="q" id="p_20Ap1_5386"> <div class="divNumber">127.</div> <div class="p"> <table class="singleColumn"> <tr> <td> <div class="pN">5386</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṃ dehaṃ,</div> </td> </tr> <tr> <td> <div class="G">tāvatiṃsamagacchahaṃ.</div> </td> </tr> </table> </div>
</div>
<div class="q" id="p_20Ap1_5387"> <div class="divNumber">128.</div> <div class="p"> <table class="singleColumn"> <tr> <td> <div class="pN">5387</div> <div class="G">Tattha me sukataṃ byamhaṃ,</div> </td> </tr> <tr> <td> <div class="G">ekadīpīti ñāyati;</div> </td> </tr> <tr> <td> <div class="G">Dīpasatasahassāni,</div> </td> </tr> <tr> <td> <div class="G">byamhe pajjalare mama.</div> </td> </tr> </table> </div>
</div>
<div class="q" id="p_20Ap1_5388"> <div class="divNumber">129.</div> <div class="p"> <table class="singleColumn"> <tr> <td> <div class="pN">5388</div> <div class="G">Udayantova sūriyo,</div> </td> </tr> <tr> <td> <div class="G">deho me jotate sadā;</div> </td> </tr> <tr> <td> <div class="G">Sappabhāhi sarīrassa,</div> </td> </tr> <tr> <td> <div class="G">āloko hoti me sadā.</div> </td> </tr> </table> </div>
</div>
<div class="q" id="p_20Ap1_5389"> <div class="divNumber">130.</div> <div class="p"> <table class="singleColumn"> <tr> <td> <div class="pN">5389</div> <div class="G">Tirokuṭṭaṃ tiroselaṃ,</div> </td> </tr> <tr> <td> <div class="G">samatiggayha pabbataṃ;</div> </td> </tr> <tr> <td> <div class="G">Samantā yojanasataṃ,</div> </td> </tr> <tr> <td> <div class="G">passāmi cakkhunā ahaṃ.</div> </td> </tr> </table> </div>
</div>
<div class="q" id="p_20Ap1_5390"> <div class="divNumber">131.</div> <div class="p"> <table class="singleColumn"> <tr> <td> <div class="pN">5390</div> <div class="G">Sattasattatikkhattuñca,</div> </td> </tr> <tr> <td> <div class="G">devaloke ramiṃ ahaṃ;</div> </td> </tr> <tr> <td> <div class="G">Ekatiṃsatikkhattuñca,</div> </td> </tr> <tr> <td> <div class="G">devarajjamakārayiṃ.</div> </td> </tr> </table> </div>
</div>
<div class="q" id="p_20Ap1_5391"> <div class="divNumber">132.</div> <div class="p"> <table class="singleColumn"> <tr> <td> <div class="pN">5391</div> <div class="G">Aṭṭhavīsatikkhattuñca,</div> </td> </tr> <tr> <td> <div class="G">cakkavattī ahosahaṃ;</div> </td> </tr> <tr> <td> <div class="G">Padesarajjaṃ vipulaṃ,</div> </td> </tr> <tr> <td> <div class="G">gaṇanāto asaṅkhiyaṃ.</div> </td> </tr> </table> </div>
</div>
<div class="q" id="p_20Ap1_5392"> <div class="divNumber">133.</div> <div class="p"> <table class="singleColumn"> <tr> <td> <div class="pN">5392</div> <div class="G">Devalokā cavitvāna,</div> </td> </tr> <tr> <td> <div class="G">nibbattiṃ mātukucchiyaṃ;</div> </td> </tr> <tr> <td> <div class="G">Mātukucchigatassāpi,</div> </td> </tr> <tr> <td> <div class="G">akkhi me na nimīlati.</div> </td> </tr> </table> </div>
</div>
<div class="q" id="p_20Ap1_5393"> <div class="divNumber">134.</div> <div class="p"> <table class="singleColumn"> <tr> <td> <div class="pN">5393</div> <div class="G">Jātiyā catuvassohaṃ,</div> </td> </tr> <tr> <td> <div class="G">pabbajiṃ anagāriyaṃ;</div> </td> </tr> <tr> <td> <div class="G">Aḍḍhamāse asampatte,</div> </td> </tr> <tr> <td> <div class="G">arahattamapāpuṇiṃ.</div> </td> </tr> </table> </div>
</div>
<div class="q" id="p_20Ap1_5394"> <div class="divNumber">135.</div> <div class="p"> <table class="singleColumn"> <tr> <td> <div class="pN">5394</div> <div class="G">Dibbacakkhuṃ visodhesiṃ,</div> </td> </tr> <tr> <td> <div class="G">bhavā sabbe samūhatā;</div> </td> </tr> <tr> <td> <div class="G">Sabbe kilesā sañchinnā,</div> </td> </tr> <tr> <td> <div class="G">ekadīpassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_5395"> <div class="divNumber">136.</div> <div class="p"> <table class="singleColumn"> <tr> <td> <div class="pN">5395</div> <div class="G">Tirokuṭṭaṃ tiroselaṃ,</div> </td> </tr> <tr> <td> <div class="G">pabbatañcāpi kevalaṃ;</div> </td> </tr> <tr> <td> <div class="G">Samatikkamma passāmi,</div> </td> </tr> <tr> <td> <div class="G">ekadīpassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_5396"> <div class="divNumber">137.</div> <div class="p"> <table class="singleColumn"> <tr> <td> <div class="pN">5396</div> <div class="G">Visamā me samā honti,</div> </td> </tr> <tr> <td> <div class="G">andhakāro na vijjati;</div> </td> </tr> <tr> <td> <div class="G">Nāhaṃ passāmi timiraṃ,</div> </td> </tr> <tr> <td> <div class="G">ekadīpassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_5397"> <div class="divNumber">138.</div> <div class="p"> <table class="singleColumn"> <tr> <td> <div class="pN">5397</div> <div class="G">Catunnavutito kappe,</div> </td> </tr> <tr> <td> <div class="G">yaṃ dīpamadadiṃ tadā;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">ekadīpassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_5398"> <div class="divNumber">139.</div> <div class="p"> <table class="singleColumn"> <tr> <td> <div class="pN">5398</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_5399"> <div class="divNumber">140.</div> <div class="p"> <table class="singleColumn"> <tr> <td> <div class="pN">5399</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap1_5400"> <div class="divNumber">141.</div> <div class="p"> <table class="singleColumn"> <tr> <td> <div class="pN">5400</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_5401"> <div class="p">
<span class="pN">5401</span>Itthaṃ sudaṃ āyasmā ekadīpiyo thero imā gāthāyo abhāsitthāti. </div>
</div>
<div class="CENTER" id="p_20Ap1_5402">
<span class="pN">5402</span>Ekadīpiyattherassāpadānaṃ chaṭṭhaṃ.</div>
</html>
