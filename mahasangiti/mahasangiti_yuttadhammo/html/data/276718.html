<html>
<div class="i">2.4.8.12 Anuvassasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Kumāribhūtavagga</div>
<div class="h">Anuvassasikkhāpada</div>
<div class="q" id="p_2V_3409"> <div class="divNumber">1170.</div> <div class="p">
<span class="pN">3409</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhikkhuniyo anuvassaṃ vuṭṭhāpenti, upassayo na sammati. Manussā ujjhāyanti khiyyanti vipācenti—  “kathañhi nāma bhikkhuniyo anuvassaṃ vuṭṭhāpessanti, upassayo na sammatī”ti. </div>
</div>
<div class="q" id="p_2V_3410"> <div class="p">
<span class="pN">3410</span>Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhuniyo anuvassaṃ vuṭṭhāpessantī”ti…pe…  “saccaṃ kira, bhikkhave, bhikkhuniyo anuvassaṃ vuṭṭhāpentī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhuniyo anuvassaṃ vuṭṭhāpessanti. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  </div>
</div>
<div class="q" id="p_2V_3411"> <div class="divNumber">1171.</div> <div class="p">
<span class="pN">3411</span><span class="bold">“Yā pana bhikkhunī anuvassaṃ vuṭṭhāpeyya, pācittiyan”</span>ti. (<span class="italic">82</span>:<span class="bold">137</span>) </div>
</div>
<div class="q" id="p_2V_3412"> <div class="divNumber">1172.</div> <div class="p">
<span class="pN">3412</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṃ imasmiṃ atthe adhippetā bhikkhunīti. </div>
</div>
<div class="q" id="p_2V_3413"> <div class="p">
<span class="pN">3413</span><span class="bold">Anuvassan</span>ti anusaṃvaccharaṃ. <span class="bold">Vuṭṭhāpeyyā</span>ti upasampādeyya. </div>
</div>
<div class="q" id="p_2V_3414"> <div class="p">
<span class="pN">3414</span>“Vuṭṭhāpessāmī”ti gaṇaṃ vā ācariniṃ vā pattaṃ vā cīvaraṃ vā pariyesati, sīmaṃ vā sammannati, āpatti dukkaṭassa. Ñattiyā dukkaṭaṃ. Dvīhi kammavācāhi dukkaṭā. Kammavācāpariyosāne upajjhāyāya āpatti pācittiyassa. Gaṇassa ca ācariniyā ca āpatti dukkaṭassa. </div>
</div>
<div class="q" id="p_2V_3415"> <div class="divNumber">1173.</div> <div class="p">
<span class="pN">3415</span>Anāpatti—  ekantarikaṃ vuṭṭhāpeti, ummattikāya, ādikammikāyāti. </div>
</div>
<div class="CENTER" id="p_2V_3416">
<span class="pN">3416</span>Dvādasamasikkhāpadaṃ niṭṭhitaṃ.</div>
</html>
