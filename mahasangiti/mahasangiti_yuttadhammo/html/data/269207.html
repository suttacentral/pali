<html>
<div class="i">4.2.4 Lohakumbhijātaka</div>
<div class="h">Catukkanipāta</div>
<div class="h">Pucimandavagga</div>
<div class="h">Lohakumbhijātaka</div>
<div class="q" id="p_22J_950"> <div class="divNumber">53.</div> <div class="p"> <table class="singleColumn"> <tr> <td> <div class="pN">950</div> <div class="G">“Dujjīvitamajīvimha,</div> </td> </tr> <tr> <td> <div class="G">ye sante na dadamhase;</div> </td> </tr> <tr> <td> <div class="G">Vijjamānesu bhogesu,</div> </td> </tr> <tr> <td> <div class="G">dīpaṃ nākamha attano”.</div> </td> </tr> </table> </div>
</div>
<div class="q" id="p_22J_951"> <div class="divNumber">54.</div> <div class="p"> <table class="singleColumn"> <tr> <td> <div class="pN">951</div> <div class="G">“Saṭṭhi vassasahassāni,</div> </td> </tr> <tr> <td> <div class="G">paripuṇṇāni sabbaso;</div> </td> </tr> <tr> <td> <div class="G">Niraye paccamānānaṃ,</div> </td> </tr> <tr> <td> <div class="G">kadā anto bhavissati”.</div> </td> </tr> </table> </div>
</div>
<div class="q" id="p_22J_952"> <div class="divNumber">55.</div> <div class="p"> <table class="singleColumn"> <tr> <td> <div class="pN">952</div> <div class="G">“Natthi anto kuto anto,</div> </td> </tr> <tr> <td> <div class="G">na anto paṭidissati;</div> </td> </tr> <tr> <td> <div class="G">Tadā hi pakataṃ pāpaṃ,</div> </td> </tr> <tr> <td> <div class="G">mama tuyhañca mārisā”.</div> </td> </tr> </table> </div>
</div>
<div class="q" id="p_22J_953"> <div class="divNumber">56.</div> <div class="p"> <table class="singleColumn"> <tr> <td> <div class="pN">953</div> <div class="G">“Sohaṃ nūna ito gantvā,</div> </td> </tr> <tr> <td> <div class="G">yoniṃ laddhāna mānusiṃ;</div> </td> </tr> <tr> <td> <div class="G">Vadaññū sīlasampanno,</div> </td> </tr> <tr> <td> <div class="G">kāhāmi kusalaṃ bahun”ti.</div> </td> </tr> </table> </div>
</div>
<div class="CENTER" id="p_22J_954">
<span class="pN">954</span>Lohakumbhijātakaṃ catutthaṃ.</div>
</html>
