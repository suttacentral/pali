<html>
<div class="i">1.1.2.5.8 Sahadhammikavagga</div>
<div class="h">Bhikkhuvibhaṅga</div>
<div class="h">Paṭhamabhāga</div>
<div class="h">Katāpattivāra</div>
<div class="h">Pācittiyakaṇḍa</div>
<div class="h">Sahadhammikavagga</div>
<div class="q" id="p_5V_462"> <div class="divNumber">172.</div> <div class="p">
<span class="pN">462</span>Bhikkhūhi sahadhammikaṃ vuccamāno—  “na tāvāhaṃ, āvuso, etasmiṃ sikkhāpade sikkhissāmi yāva na aññaṃ bhikkhuṃ byattaṃ vinayadharaṃ paripucchissāmī”ti bhaṇanto dve āpattiyo āpajjati. Bhaṇati, payoge dukkaṭaṃ; bhaṇite āpatti pācittiyassa. (1) </div>
</div>
<div class="q" id="p_5V_463"> <div class="p">
<span class="pN">463</span>Vinayaṃ vivaṇṇento dve āpattiyo āpajjati. Vivaṇṇeti, payoge dukkaṭaṃ; vivaṇṇite āpatti pācittiyassa. (2) </div>
</div>
<div class="q" id="p_5V_464"> <div class="p">
<span class="pN">464</span>Mohento dve āpattiyo āpajjati. Anāropite mohe moheti, āpatti dukkaṭassa; āropite mohe moheti, āpatti pācittiyassa. (3) </div>
</div>
<div class="q" id="p_5V_465"> <div class="p">
<span class="pN">465</span>Bhikkhussa kupito anattamano pahāraṃ dento dve āpattiyo āpajjati. Paharati, payoge dukkaṭaṃ; pahate āpatti pācittiyassa. (4) </div>
</div>
<div class="q" id="p_5V_466"> <div class="p">
<span class="pN">466</span>Bhikkhussa kupito anattamano talasattikaṃ uggiranto dve āpattiyo āpajjati. Uggirati, payoge dukkaṭaṃ; uggirite āpatti pācittiyassa. (5) </div>
</div>
<div class="q" id="p_5V_467"> <div class="p">
<span class="pN">467</span>Bhikkhuṃ amūlakena saṃghādisesena anuddhaṃsento dve āpattiyo āpajjati. Anuddhaṃseti, payoge dukkaṭaṃ; anuddhaṃsite āpatti pācittiyassa. (6) </div>
</div>
<div class="q" id="p_5V_468"> <div class="p">
<span class="pN">468</span>Bhikkhussa sañcicca kukkuccaṃ upadahanto dve āpattiyo āpajjati. Upadahati, payoge dukkaṭaṃ; upadahite āpatti pācittiyassa. (7) </div>
</div>
<div class="q" id="p_5V_469"> <div class="p">
<span class="pN">469</span>Bhikkhūnaṃ bhaṇḍanajātānaṃ kalahajātānaṃ vivādāpannānaṃ upassutiṃ tiṭṭhanto dve āpattiyo āpajjati. “Sossāmī”ti gacchati, āpatti dukkaṭassa; yattha ṭhito suṇāti, āpatti pācittiyassa. (8) </div>
</div>
<div class="q" id="p_5V_470"> <div class="p">
<span class="pN">470</span>Dhammikānaṃ kammānaṃ chandaṃ datvā pacchā khīyanadhammaṃ āpajjanto dve āpattiyo āpajjati. Khiyyati, payoge dukkaṭaṃ; khiyyite āpatti pācittiyassa. (9) </div>
</div>
<div class="q" id="p_5V_471"> <div class="p">
<span class="pN">471</span>Saṃghe vinicchayakathāya vattamānāya chandaṃ adatvā uṭṭhāyāsanā pakkamanto dve āpattiyo āpajjati. Parisāya hatthapāsaṃ vijahantassa āpatti dukkaṭassa; vijahite āpatti pācittiyassa. (10) </div>
</div>
<div class="q" id="p_5V_472"> <div class="p">
<span class="pN">472</span>Samaggena saṃghena cīvaraṃ datvā pacchā khīyanadhammaṃ āpajjanto dve āpattiyo āpajjati. Khiyyati, payoge dukkaṭaṃ; khiyyite āpatti pācittiyassa. (11) </div>
</div>
<div class="q" id="p_5V_473"> <div class="p">
<span class="pN">473</span>Jānaṃ saṃghikaṃ lābhaṃ pariṇataṃ puggalassa pariṇāmento dve āpattiyo āpajjati. Pariṇāmeti, payoge dukkaṭaṃ; pariṇāmite āpatti pācittiyassa. (12) </div>
</div>
<div class="CENTER" id="p_5V_474">
<span class="pN">474</span>Sahadhammikavaggo aṭṭhamo.</div>
</html>
