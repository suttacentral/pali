<html>
<div class="i">3.8 Sallasutta</div>
<div class="h">Mahāvagga</div>
<div class="h">Sallasutta</div>
<div class="q" id="p_18Sn_695"> <div class="divNumber">580.</div> <div class="p"> <table class="singleColumn"> <tr> <td> <div class="pN">695</div> <div class="G">Animittamanaññātaṃ,</div> </td> </tr> <tr> <td> <div class="G">maccānaṃ idha jīvitaṃ;</div> </td> </tr> <tr> <td> <div class="G">Kasirañca parittañca,</div> </td> </tr> <tr> <td> <div class="G">tañca dukkhena saṃyutaṃ. (1)</div> </td> </tr> </table> </div>
</div>
<div class="q" id="p_18Sn_696"> <div class="divNumber">581.</div> <div class="p"> <table class="singleColumn"> <tr> <td> <div class="pN">696</div> <div class="G">Na hi so upakkamo atthi,</div> </td> </tr> <tr> <td> <div class="G">yena jātā na miyyare;</div> </td> </tr> <tr> <td> <div class="G">Jarampi patvā maraṇaṃ,</div> </td> </tr> <tr> <td> <div class="G">evaṃdhammā hi pāṇino. (2)</div> </td> </tr> </table> </div>
</div>
<div class="q" id="p_18Sn_697"> <div class="divNumber">582.</div> <div class="p"> <table class="singleColumn"> <tr> <td> <div class="pN">697</div> <div class="G">Phalānamiva pakkānaṃ,</div> </td> </tr> <tr> <td> <div class="G">pāto patanato bhayaṃ;</div> </td> </tr> <tr> <td> <div class="G">Evaṃ jātāna maccānaṃ,</div> </td> </tr> <tr> <td> <div class="G">niccaṃ maraṇato bhayaṃ. (3)</div> </td> </tr> </table> </div>
</div>
<div class="q" id="p_18Sn_698"> <div class="divNumber">583.</div> <div class="p"> <table class="singleColumn"> <tr> <td> <div class="pN">698</div> <div class="G">Yathāpi kumbhakārassa,</div> </td> </tr> <tr> <td> <div class="G">katā mattikabhājanā;</div> </td> </tr> <tr> <td> <div class="G">Sabbe bhedanapariyantā,</div> </td> </tr> <tr> <td> <div class="G">evaṃ maccāna jīvitaṃ. (4)</div> </td> </tr> </table> </div>
</div>
<div class="q" id="p_18Sn_699"> <div class="divNumber">584.</div> <div class="p"> <table class="singleColumn"> <tr> <td> <div class="pN">699</div> <div class="G">Daharā ca mahantā ca,</div> </td> </tr> <tr> <td> <div class="G">ye bālā ye ca paṇḍitā;</div> </td> </tr> <tr> <td> <div class="G">Sabbe maccuvasaṃ yanti,</div> </td> </tr> <tr> <td> <div class="G">sabbe maccuparāyaṇā. (5)</div> </td> </tr> </table> </div>
</div>
<div class="q" id="p_18Sn_700"> <div class="divNumber">585.</div> <div class="p"> <table class="singleColumn"> <tr> <td> <div class="pN">700</div> <div class="G">Tesaṃ maccuparetānaṃ,</div> </td> </tr> <tr> <td> <div class="G">gacchataṃ paralokato;</div> </td> </tr> <tr> <td> <div class="G">Na pitā tāyate puttaṃ,</div> </td> </tr> <tr> <td> <div class="G">ñātī vā pana ñātake. (6)</div> </td> </tr> </table> </div>
</div>
<div class="q" id="p_18Sn_701"> <div class="divNumber">586.</div> <div class="p"> <table class="singleColumn"> <tr> <td> <div class="pN">701</div> <div class="G">Pekkhataṃyeva ñātīnaṃ,</div> </td> </tr> <tr> <td> <div class="G">passa lālapataṃ puthu;</div> </td> </tr> <tr> <td> <div class="G">Ekamekova maccānaṃ,</div> </td> </tr> <tr> <td> <div class="G">govajjho viya nīyati. (7)</div> </td> </tr> </table> </div>
</div>
<div class="q" id="p_18Sn_702"> <div class="divNumber">587.</div> <div class="p"> <table class="singleColumn"> <tr> <td> <div class="pN">702</div> <div class="G">Evamabbhāhato loko,</div> </td> </tr> <tr> <td> <div class="G">Maccunā ca jarāya ca;</div> </td> </tr> <tr> <td> <div class="G">Tasmā dhīrā na socanti,</div> </td> </tr> <tr> <td> <div class="G">Viditvā lokapariyāyaṃ. (8)</div> </td> </tr> </table> </div>
</div>
<div class="q" id="p_18Sn_703"> <div class="divNumber">588.</div> <div class="p"> <table class="singleColumn"> <tr> <td> <div class="pN">703</div> <div class="G">Yassa maggaṃ na jānāsi,</div> </td> </tr> <tr> <td> <div class="G">āgatassa gatassa vā;</div> </td> </tr> <tr> <td> <div class="G">Ubho ante asampassaṃ,</div> </td> </tr> <tr> <td> <div class="G">niratthaṃ paridevasi. (9)</div> </td> </tr> </table> </div>
</div>
<div class="q" id="p_18Sn_704"> <div class="divNumber">589.</div> <div class="p"> <table class="singleColumn"> <tr> <td> <div class="pN">704</div> <div class="G">Paridevayamāno ce,</div> </td> </tr> <tr> <td> <div class="G">Kiñcidatthaṃ udabbahe;</div> </td> </tr> <tr> <td> <div class="G">Sammūḷho hiṃsamattānaṃ,</div> </td> </tr> <tr> <td> <div class="G">Kayirā ce naṃ vicakkhaṇo. (10)</div> </td> </tr> </table> </div>
</div>
<div class="q" id="p_18Sn_705"> <div class="divNumber">590.</div> <div class="p"> <table class="singleColumn"> <tr> <td> <div class="pN">705</div> <div class="G">Na hi ruṇṇena sokena,</div> </td> </tr> <tr> <td> <div class="G">Santiṃ pappoti cetaso;</div> </td> </tr> <tr> <td> <div class="G">Bhiyyassuppajjate dukkhaṃ,</div> </td> </tr> <tr> <td> <div class="G">Sarīraṃ cupahaññati. (11)</div> </td> </tr> </table> </div>
</div>
<div class="q" id="p_18Sn_706"> <div class="divNumber">591.</div> <div class="p"> <table class="singleColumn"> <tr> <td> <div class="pN">706</div> <div class="G">Kiso vivaṇṇo bhavati,</div> </td> </tr> <tr> <td> <div class="G">Hiṃsamattānamattanā;</div> </td> </tr> <tr> <td> <div class="G">Na tena petā pālenti,</div> </td> </tr> <tr> <td> <div class="G">Niratthā paridevanā. (12)</div> </td> </tr> </table> </div>
</div>
<div class="q" id="p_18Sn_707"> <div class="divNumber">592.</div> <div class="p"> <table class="singleColumn"> <tr> <td> <div class="pN">707</div> <div class="G">Sokamappajahaṃ jantu,</div> </td> </tr> <tr> <td> <div class="G">Bhiyyo dukkhaṃ nigacchati;</div> </td> </tr> <tr> <td> <div class="G">Anutthunanto kālaṅkataṃ,</div> </td> </tr> <tr> <td> <div class="G">Sokassa vasamanvagū. (13)</div> </td> </tr> </table> </div>
</div>
<div class="q" id="p_18Sn_708"> <div class="divNumber">593.</div> <div class="p"> <table class="singleColumn"> <tr> <td> <div class="pN">708</div> <div class="G">Aññepi passa gamine,</div> </td> </tr> <tr> <td> <div class="G">Yathākammupage nare;</div> </td> </tr> <tr> <td> <div class="G">Maccuno vasamāgamma,</div> </td> </tr> <tr> <td> <div class="G">Phandantevidha pāṇino. (14)</div> </td> </tr> </table> </div>
</div>
<div class="q" id="p_18Sn_709"> <div class="divNumber">594.</div> <div class="p"> <table class="singleColumn"> <tr> <td> <div class="pN">709</div> <div class="G">Yena yena hi maññanti,</div> </td> </tr> <tr> <td> <div class="G">Tato taṃ hoti aññathā;</div> </td> </tr> <tr> <td> <div class="G">Etādiso vinābhāvo,</div> </td> </tr> <tr> <td> <div class="G">Passa lokassa pariyāyaṃ. (15)</div> </td> </tr> </table> </div>
</div>
<div class="q" id="p_18Sn_710"> <div class="divNumber">595.</div> <div class="p"> <table class="singleColumn"> <tr> <td> <div class="pN">710</div> <div class="G">Api vassasataṃ jīve,</div> </td> </tr> <tr> <td> <div class="G">Bhiyyo vā pana māṇavo;</div> </td> </tr> <tr> <td> <div class="G">Ñātisaṅghā vinā hoti,</div> </td> </tr> <tr> <td> <div class="G">Jahāti idha jīvitaṃ. (16)</div> </td> </tr> </table> </div>
</div>
<div class="q" id="p_18Sn_711"> <div class="divNumber">596.</div> <div class="p"> <table class="singleColumn"> <tr> <td> <div class="pN">711</div> <div class="G">Tasmā arahato sutvā,</div> </td> </tr> <tr> <td> <div class="G">Vineyya paridevitaṃ;</div> </td> </tr> <tr> <td> <div class="G">Petaṃ kālaṅkataṃ disvā,</div> </td> </tr> <tr> <td> <div class="G">Neso labbhā mayā iti. (17)</div> </td> </tr> </table> </div>
</div>
<div class="q" id="p_18Sn_712"> <div class="divNumber">597.</div> <div class="p"> <table class="singleColumn"> <tr> <td> <div class="pN">712</div> <div class="G">Yathā saraṇamādittaṃ,</div> </td> </tr> <tr> <td> <div class="G">Vārinā parinibbaye;</div> </td> </tr> <tr> <td> <div class="G">Evampi dhīro sapañño,</div> </td> </tr> <tr> <td> <div class="G">Paṇḍito kusalo naro;</div> </td> </tr> <tr> <td> <div class="G">Khippamuppatitaṃ sokaṃ,</div> </td> </tr> <tr> <td> <div class="G">Vāto tūlaṃva dhaṃsaye. (18)</div> </td> </tr> </table> </div>
</div>
<div class="q" id="p_18Sn_713"> <div class="divNumber">598.</div> <div class="p"> <table class="singleColumn"> <tr> <td> <div class="pN">713</div> <div class="G">Paridevaṃ pajappañca,</div> </td> </tr> <tr> <td> <div class="G">Domanassañca attano;</div> </td> </tr> <tr> <td> <div class="G">Attano sukhamesāno,</div> </td> </tr> <tr> <td> <div class="G">Abbahe sallamattano. (19)</div> </td> </tr> </table> </div>
</div>
<div class="q" id="p_18Sn_714"> <div class="divNumber">599.</div> <div class="p"> <table class="singleColumn"> <tr> <td> <div class="pN">714</div> <div class="G">Abbūḷhasallo asito,</div> </td> </tr> <tr> <td> <div class="G">santiṃ pappuyya cetaso;</div> </td> </tr> <tr> <td> <div class="G">Sabbasokaṃ atikkanto,</div> </td> </tr> <tr> <td> <div class="G">asoko hoti nibbutoti.</div> </td> </tr> </table> </div>
</div>
<div class="CENTER" id="p_18Sn_715">
<span class="pN">715</span>Sallasuttaṃ aṭṭhamaṃ.</div>
</html>
