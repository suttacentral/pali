<html>
<div class="i">1.14 Sāriputtamoggallānapabbajjākathā</div> <div class="h">Mahākhandhaka</div>
<div class="h">Sāriputtamoggallānapabbajjākathā</div>
<div class="q" id="p_3V_220"> <div class="divNumber">60.</div> <div class="p">
<span class="pN">220</span>Tena kho pana samayena sañcayo paribbājako rājagahe paṭivasati mahatiyā paribbājakaparisāya saddhiṃ aḍḍhateyyehi paribbājakasatehi. Tena kho pana samayena sāriputtamoggallānā sañcaye paribbājake brahmacariyaṃ caranti. Tehi katikā katā hoti—  “yo paṭhamaṃ amataṃ adhigacchati, so itarassa ārocetū”ti. </div>
</div>
<div class="h">Mahākhandhaka</div>
<div class="h">Sāriputtamoggallānapabbajjākathā</div>
<div class="q" id="p_3V_221"> <div class="p">
<span class="pN">221</span>Atha kho āyasmā assaji pubbaṇhasamayaṃ nivāsetvā pattacīvaramādāya rājagahaṃ piṇḍāya pāvisi pāsādikena abhikkantena paṭikkantena ālokitena vilokitena samiñjitena pasāritena, okkhittacakkhu iriyāpathasampanno. Addasā kho sāriputto paribbājako āyasmantaṃ assajiṃ rājagahe piṇḍāya carantaṃ pāsādikena abhikkantena paṭikkantena ālokitena vilokitena samiñjitena pasāritena okkhittacakkhuṃ iriyāpathasampannaṃ. Disvānassa etadahosi—  “ye vata loke arahanto vā arahattamaggaṃ vā samāpannā, ayaṃ tesaṃ bhikkhu aññataro. Yannūnāhaṃ imaṃ bhikkhuṃ upasaṅkamitvā puccheyyaṃ—  ‘kaṃsi tvaṃ, āvuso, uddissa pabbajito, ko vā te satthā, kassa vā tvaṃ dhammaṃ rocesī’”ti? Atha kho sāriputtassa paribbājakassa etadahosi—  “akālo kho imaṃ bhikkhuṃ pucchituṃ, antaragharaṃ paviṭṭho piṇḍāya carati. Yannūnāhaṃ imaṃ bhikkhuṃ piṭṭhito piṭṭhito anubandheyyaṃ, atthikehi upaññātaṃ maggan”ti. Atha kho āyasmā assaji rājagahe piṇḍāya caritvā piṇḍapātaṃ ādāya paṭikkami. Atha kho sāriputtopi paribbājako yenāyasmā assaji tenupasaṅkami, upasaṅkamitvā āyasmatā assajinā saddhiṃ sammodi, sammodanīyaṃ kathaṃ sāraṇīyaṃ vītisāretvā ekamantaṃ aṭṭhāsi. Ekamantaṃ ṭhito kho sāriputto paribbājako āyasmantaṃ assajiṃ etadavoca—  “vippasannāni kho te, āvuso, indriyāni, parisuddho chavivaṇṇo pariyodāto. Kaṃsi tvaṃ, āvuso, uddissa pabbajito, ko vā te satthā, kassa vā tvaṃ dhammaṃ rocesī”ti? “Atthāvuso, mahāsamaṇo sakyaputto sakyakulā pabbajito, tāhaṃ bhagavantaṃ uddissa pabbajito, so ca me bhagavā satthā, tassa cāhaṃ bhagavato dhammaṃ rocemī”ti. “Kiṃvādī panāyasmato satthā, kimakkhāyī”ti? “Ahaṃ kho, āvuso, navo acirapabbajito, adhunāgato imaṃ dhammavinayaṃ, na tāhaṃ sakkomi vitthārena dhammaṃ desetuṃ, api ca te saṃkhittena atthaṃ vakkhāmī”ti. Atha kho sāriputto paribbājako āyasmantaṃ assajiṃ etadavoca—  “hotu, āvuso—  </div>
</div>
<div class="h">Mahākhandhaka</div>
<div class="h">Sāriputtamoggallānapabbajjākathā</div>
<div class="q" id="p_3V_222"> <div class="p"> <table class="singleColumn"> <tr> <td> <div class="pN">222</div> <div class="G">Appaṃ vā bahuṃ vā bhāsassu,</div> </td> </tr> <tr> <td> <div class="G">Atthaṃyeva me brūhi;</div> </td> </tr> <tr> <td> <div class="G">Attheneva me attho,</div> </td> </tr> <tr> <td> <div class="G">Kiṃ kāhasi byañjanaṃ bahun”ti.</div> </td> </tr> </table> </div>
</div>
<div class="h">Mahākhandhaka</div>
<div class="h">Sāriputtamoggallānapabbajjākathā</div>
<div class="q" id="p_3V_223"> <div class="p">
<span class="pN">223</span>Atha kho āyasmā assaji sāriputtassa paribbājakassa imaṃ dhammapariyāyaṃ abhāsi—  </div>
</div>
<div class="h">Mahākhandhaka</div>
<div class="h">Sāriputtamoggallānapabbajjākathā</div>
<div class="q" id="p_3V_224"> <div class="p"> <table class="singleColumn"> <tr> <td> <div class="pN">224</div> <div class="G">“Ye dhammā hetuppabhavā,</div> </td> </tr> <tr> <td> <div class="G">Tesaṃ hetuṃ tathāgato āha;</div> </td> </tr> <tr> <td> <div class="G">Tesañca yo nirodho,</div> </td> </tr> <tr> <td> <div class="G">Evaṃvādī mahāsamaṇo”ti.</div> </td> </tr> </table> </div>
</div>
<div class="h">Mahākhandhaka</div>
<div class="h">Sāriputtamoggallānapabbajjākathā</div>
<div class="q" id="p_3V_225"> <div class="p">
<span class="pN">225</span>Atha kho sāriputtassa paribbājakassa imaṃ dhammapariyāyaṃ sutvā virajaṃ vītamalaṃ dhammacakkhuṃ udapādi—  “yaṃ kiñci samudayadhammaṃ sabbaṃ taṃ nirodhadhamman”ti. </div>
</div>
<div class="h">Mahākhandhaka</div>
<div class="h">Sāriputtamoggallānapabbajjākathā</div>
<div class="q" id="p_3V_226"> <div class="p"> <table class="singleColumn"> <tr> <td> <div class="pN">226</div> <div class="G">“Eseva dhammo yadi tāvadeva,</div> </td> </tr> <tr> <td> <div class="G">Paccabyattha padamasokaṃ;</div> </td> </tr> <tr> <td> <div class="G">Adiṭṭhaṃ abbhatītaṃ,</div> </td> </tr> <tr> <td> <div class="G">Bahukehi kappanahutehī”ti.</div> </td> </tr> </table> </div>
</div>
<div class="h">Mahākhandhaka</div>
<div class="h">Sāriputtamoggallānapabbajjākathā</div>
<div class="q" id="p_3V_227"> <div class="divNumber">61.</div> <div class="p">
<span class="pN">227</span>Atha kho sāriputto paribbājako yena moggallāno paribbājako tenupasaṅkami. Addasā kho moggallāno paribbājako sāriputtaṃ paribbājakaṃ dūratova āgacchantaṃ, disvāna sāriputtaṃ paribbājakaṃ etadavoca—  “vippasannāni kho te, āvuso, indriyāni, parisuddho chavivaṇṇo pariyodāto. Kacci no tvaṃ, āvuso, amataṃ adhigato”ti? “Āmāvuso, amataṃ adhigato”ti. “Yathākathaṃ pana tvaṃ, āvuso, amataṃ adhigato”ti? “Idhāhaṃ, āvuso, addasaṃ assajiṃ bhikkhuṃ rājagahe piṇḍāya carantaṃ pāsādikena abhikkantena paṭikkantena ālokitena vilokitena samiñjitena pasāritena okkhittacakkhuṃ iriyāpathasampannaṃ. Disvāna me etadahosi—  ‘ye vata loke arahanto vā arahattamaggaṃ vā samāpannā, ayaṃ tesaṃ bhikkhu aññataro. Yannūnāhaṃ imaṃ bhikkhuṃ upasaṅkamitvā puccheyyaṃ—  kaṃsi tvaṃ, āvuso, uddissa pabbajito, ko vā te satthā, kassa vā tvaṃ dhammaṃ rocesī’ti. Tassa mayhaṃ, āvuso, etadahosi—  ‘akālo kho imaṃ bhikkhuṃ pucchituṃ antaragharaṃ paviṭṭho piṇḍāya carati, yannūnāhaṃ imaṃ bhikkhuṃ piṭṭhito piṭṭhito anubandheyyaṃ atthikehi upaññātaṃ maggan’ti. Atha kho, āvuso, assaji bhikkhu rājagahe piṇḍāya caritvā piṇḍapātaṃ ādāya paṭikkami. Atha khvāhaṃ, āvuso, yena assaji bhikkhu tenupasaṅkamiṃ, upasaṅkamitvā assajinā bhikkhunā saddhiṃ sammodiṃ, sammodanīyaṃ kathaṃ sāraṇīyaṃ vītisāretvā ekamantaṃ aṭṭhāsiṃ. Ekamantaṃ ṭhito kho ahaṃ, āvuso, assajiṃ bhikkhuṃ etadavocaṃ—  ‘vippasannāni kho te, āvuso, indriyāni, parisuddho chavivaṇṇo pariyodāto. Kaṃsi tvaṃ, āvuso, uddissa pabbajito, ko vā te satthā, kassa vā tvaṃ dhammaṃ rocesī’ti? ‘Atthāvuso, mahāsamaṇo sakyaputto sakyakulā pabbajito, tāhaṃ bhagavantaṃ uddissa pabbajito, so ca me bhagavā satthā, tassa cāhaṃ bhagavato dhammaṃ rocemī’ti. ‘Kiṃvādī panāyasmato satthā kimakkhāyī’ti. ‘Ahaṃ kho, āvuso, navo acirapabbajito adhunāgato imaṃ dhammavinayaṃ, na tāhaṃ sakkomi vitthārena dhammaṃ desetuṃ, api ca te saṃkhittena atthaṃ vakkhāmī’ti. Atha khvāhaṃ, āvuso, assajiṃ bhikkhuṃ etadavocaṃ—  ‘hotu, āvuso, </div>
</div>
<div class="h">Mahākhandhaka</div>
<div class="h">Sāriputtamoggallānapabbajjākathā</div>
<div class="q" id="p_3V_228"> <div class="p"> <table class="singleColumn"> <tr> <td> <div class="pN">228</div> <div class="G">Appaṃ vā bahuṃ vā bhāsassu,</div> </td> </tr> <tr> <td> <div class="G">Atthaṃyeva me brūhi;</div> </td> </tr> <tr> <td> <div class="G">Attheneva me attho,</div> </td> </tr> <tr> <td> <div class="G">Kiṃ kāhasi byañjanaṃ bahun’ti.</div> </td> </tr> </table> </div>
</div>
<div class="h">Mahākhandhaka</div>
<div class="h">Sāriputtamoggallānapabbajjākathā</div>
<div class="q" id="p_3V_229"> <div class="p">
<span class="pN">229</span>Atha kho, āvuso, assaji bhikkhu imaṃ dhammapariyāyaṃ abhāsi—  </div>
</div>
<div class="h">Mahākhandhaka</div>
<div class="h">Sāriputtamoggallānapabbajjākathā</div>
<div class="q" id="p_3V_230"> <div class="p"> <table class="singleColumn"> <tr> <td> <div class="pN">230</div> <div class="G">‘Ye dhammā hetuppabhavā,</div> </td> </tr> <tr> <td> <div class="G">Tesaṃ hetuṃ tathāgato āha;</div> </td> </tr> <tr> <td> <div class="G">Tesañca yo nirodho,</div> </td> </tr> <tr> <td> <div class="G">Evaṃvādī mahāsamaṇo’”ti.</div> </td> </tr> </table> </div>
</div>
<div class="h">Mahākhandhaka</div>
<div class="h">Sāriputtamoggallānapabbajjākathā</div>
<div class="q" id="p_3V_231"> <div class="p">
<span class="pN">231</span>Atha kho moggallānassa paribbājakassa imaṃ dhammapariyāyaṃ sutvā virajaṃ vītamalaṃ dhammacakkhuṃ udapādi—  “yaṃ kiñci samudayadhammaṃ sabbaṃ taṃ nirodhadhammanti. </div>
</div>
<div class="h">Mahākhandhaka</div>
<div class="h">Sāriputtamoggallānapabbajjākathā</div>
<div class="q" id="p_3V_232"> <div class="p"> <table class="singleColumn"> <tr> <td> <div class="pN">232</div> <div class="G">Eseva dhammo yadi tāvadeva,</div> </td> </tr> <tr> <td> <div class="G">Paccabyattha padamasokaṃ;</div> </td> </tr> <tr> <td> <div class="G">Adiṭṭhaṃ abbhatītaṃ,</div> </td> </tr> <tr> <td> <div class="G">Bahukehi kappanahutehī”ti.</div> </td> </tr> </table> </div>
</div>
<div class="h">Mahākhandhaka</div>
<div class="h">Sāriputtamoggallānapabbajjākathā</div>
<div class="q" id="p_3V_233"> <div class="divNumber">62.</div> <div class="p">
<span class="pN">233</span>Atha kho moggallāno paribbājako sāriputtaṃ paribbājakaṃ etadavoca—  “gacchāma mayaṃ, āvuso, bhagavato santike, so no bhagavā satthā”ti. “Imāni kho, āvuso, aḍḍhateyyāni paribbājakasatāni amhe nissāya amhe sampassantā idha viharanti, tepi tāva apalokema. Yathā te maññissanti, tathā te karissantī”ti. Atha kho sāriputtamoggallānā yena te paribbājakā tenupasaṅkamiṃsu, upasaṅkamitvā te paribbājake etadavocuṃ—  “gacchāma mayaṃ, āvuso, bhagavato santike, so no bhagavā satthā”ti. “Mayaṃ āyasmante nissāya āyasmante sampassantā idha viharāma, sace āyasmantā mahāsamaṇe brahmacariyaṃ carissanti, sabbeva mayaṃ mahāsamaṇe brahmacariyaṃ carissāmā”ti. </div>
</div>
<div class="h">Mahākhandhaka</div>
<div class="h">Sāriputtamoggallānapabbajjākathā</div>
<div class="q" id="p_3V_234"> <div class="p">
<span class="pN">234</span>Atha kho sāriputtamoggallānā yena sañcayo paribbājako tenupasaṅkamiṃsu, upasaṅkamitvā sañcayaṃ paribbājakaṃ etadavocuṃ—  “gacchāma mayaṃ, āvuso, bhagavato santike, so no bhagavā satthā”ti. “Alaṃ, āvuso, mā agamittha, sabbeva tayo imaṃ gaṇaṃ pariharissāmā”ti. Dutiyampi kho…pe…  tatiyampi kho sāriputtamoggallānā sañcayaṃ paribbājakaṃ etadavocuṃ—  “gacchāma mayaṃ, āvuso, bhagavato santike, so no bhagavā satthā”ti. “Alaṃ, āvuso, mā agamittha, sabbeva tayo imaṃ gaṇaṃ pariharissāmā”ti. Atha kho sāriputtamoggallānā tāni aḍḍhateyyāni paribbājakasatāni ādāya yena veḷuvanaṃ tenupasaṅkamiṃsu. Sañcayassa pana paribbājakassa tattheva uṇhaṃ lohitaṃ mukhato uggañchi. </div>
</div>
<div class="h">Mahākhandhaka</div>
<div class="h">Sāriputtamoggallānapabbajjākathā</div>
<div class="q" id="p_3V_235"> <div class="p">
<span class="pN">235</span>Addasā kho bhagavā sāriputtamoggallāne dūratova āgacchante, disvāna bhikkhū āmantesi—  “ete, bhikkhave, dve sahāyakā āgacchanti, kolito upatisso ca. Etaṃ me sāvakayugaṃ bhavissati aggaṃ bhaddayugan”ti. </div>
</div>
<div class="h">Mahākhandhaka</div>
<div class="h">Sāriputtamoggallānapabbajjākathā</div>
<div class="q" id="p_3V_236"> <div class="p"> <table class="singleColumn"> <tr> <td> <div class="pN">236</div> <div class="G">Gambhīre ñāṇavisaye,</div> </td> </tr> <tr> <td> <div class="G">Anuttare upadhisaṅkhaye;</div> </td> </tr> <tr> <td> <div class="G">Vimutte appatte veḷuvanaṃ,</div> </td> </tr> <tr> <td> <div class="G">Atha ne satthā byākāsi.</div> </td> </tr> </table> </div>
</div>
<div class="h">Mahākhandhaka</div>
<div class="h">Sāriputtamoggallānapabbajjākathā</div>
<div class="q" id="p_3V_237"> <div class="p"> <table class="singleColumn"> <tr> <td> <div class="pN">237</div> <div class="G">“Ete dve sahāyakā,</div> </td> </tr> <tr> <td> <div class="G">Āgacchanti kolito upatisso ca;</div> </td> </tr> <tr> <td> <div class="G">Etaṃ me sāvakayugaṃ,</div> </td> </tr> <tr> <td> <div class="G">Bhavissati aggaṃ bhaddayugan”ti.</div> </td> </tr> </table> </div>
</div>
<div class="h">Mahākhandhaka</div>
<div class="h">Sāriputtamoggallānapabbajjākathā</div>
<div class="q" id="p_3V_238"> <div class="p">
<span class="pN">238</span>Atha kho sāriputtamoggallānā yena bhagavā tenupasaṅkamiṃsu, upasaṅkamitvā bhagavato pādesu sirasā nipatitvā bhagavantaṃ etadavocuṃ—  “labheyyāma mayaṃ, bhante, bhagavato santike pabbajjaṃ, labheyyāma upasampadan”ti. “Etha bhikkhavo”ti bhagavā avoca—  “svākkhāto dhammo, caratha brahmacariyaṃ sammā dukkhassa antakiriyāyā”ti. Sāva tesaṃ āyasmantānaṃ upasampadā ahosi. </div>
</div>
</html>
