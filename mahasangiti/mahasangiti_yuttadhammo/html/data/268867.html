<html>
<div class="i">1.1.9 Vessantaracariya</div>
<div class="h">Akittivagga</div>
<div class="h">Dānapāramī</div>
<div class="h">Vessantaracariya</div>
<div class="q" id="p_21Cp_76"> <div class="divNumber">67.</div> <div class="p"> <table class="singleColumn"> <tr> <td> <div class="pN">76</div> <div class="G">“Yā me ahosi janikā,</div> </td> </tr> <tr> <td> <div class="G">phussatī nāma khattiyā;</div> </td> </tr> <tr> <td> <div class="G">Sā atītāsu jātīsu,</div> </td> </tr> <tr> <td> <div class="G">sakkassa mahesī piyā.</div> </td> </tr> </table> </div>
</div>
<div class="q" id="p_21Cp_77"> <div class="divNumber">68.</div> <div class="p"> <table class="singleColumn"> <tr> <td> <div class="pN">77</div> <div class="G">Tassā āyukkhayaṃ ñatvā,</div> </td> </tr> <tr> <td> <div class="G">devindo etadabravi;</div> </td> </tr> <tr> <td> <div class="G">‘Dadāmi te dasa vare,</div> </td> </tr> <tr> <td> <div class="G">varabhadde yadicchasi’.</div> </td> </tr> </table> </div>
</div>
<div class="q" id="p_21Cp_78"> <div class="divNumber">69.</div> <div class="p"> <table class="singleColumn"> <tr> <td> <div class="pN">78</div> <div class="G">Evaṃ vuttā ca sā devī,</div> </td> </tr> <tr> <td> <div class="G">sakkaṃ punidamabravi;</div> </td> </tr> <tr> <td> <div class="G">‘Kiṃ nu me aparādhatthi,</div> </td> </tr> <tr> <td> <div class="G">kiṃ nu dessā ahaṃ tava;</div> </td> </tr> <tr> <td> <div class="G">Rammā cāvesi maṃ ṭhānā,</div> </td> </tr> <tr> <td> <div class="G">vātova dharaṇīruhaṃ’.</div> </td> </tr> </table> </div>
</div>
<div class="q" id="p_21Cp_79"> <div class="divNumber">70.</div> <div class="p"> <table class="singleColumn"> <tr> <td> <div class="pN">79</div> <div class="G">Evaṃ vutto ca so sakko,</div> </td> </tr> <tr> <td> <div class="G">puna tassidamabravi;</div> </td> </tr> <tr> <td> <div class="G">‘Na ceva te kataṃ pāpaṃ,</div> </td> </tr> <tr> <td> <div class="G">na ca me tvaṃsi appiyā.</div> </td> </tr> </table> </div>
</div>
<div class="q" id="p_21Cp_80"> <div class="divNumber">71.</div> <div class="p"> <table class="singleColumn"> <tr> <td> <div class="pN">80</div> <div class="G">Ettakaṃyeva te āyu,</div> </td> </tr> <tr> <td> <div class="G">cavanakālo bhavissati;</div> </td> </tr> <tr> <td> <div class="G">Paṭiggaṇha mayā dinne,</div> </td> </tr> <tr> <td> <div class="G">vare dasa varuttame’.</div> </td> </tr> </table> </div>
</div>
<div class="q" id="p_21Cp_81"> <div class="divNumber">72.</div> <div class="p"> <table class="singleColumn"> <tr> <td> <div class="pN">81</div> <div class="G">Sakkena sā dinnavarā,</div> </td> </tr> <tr> <td> <div class="G">tuṭṭhahaṭṭhā pamoditā;</div> </td> </tr> <tr> <td> <div class="G">Mamaṃ abbhantaraṃ katvā,</div> </td> </tr> <tr> <td> <div class="G">phussatī dasa vare varī.</div> </td> </tr> </table> </div>
</div>
<div class="q" id="p_21Cp_82"> <div class="divNumber">73.</div> <div class="p"> <table class="singleColumn"> <tr> <td> <div class="pN">82</div> <div class="G">Tato cutā sā phussatī,</div> </td> </tr> <tr> <td> <div class="G">khattiye upapajjatha;</div> </td> </tr> <tr> <td> <div class="G">Jetuttaramhi nagare,</div> </td> </tr> <tr> <td> <div class="G">sañjayena samāgami.</div> </td> </tr> </table> </div>
</div>
<div class="q" id="p_21Cp_83"> <div class="divNumber">74.</div> <div class="p"> <table class="singleColumn"> <tr> <td> <div class="pN">83</div> <div class="G">Yadāhaṃ phussatiyā kucchiṃ,</div> </td> </tr> <tr> <td> <div class="G">okkanto piyamātuyā;</div> </td> </tr> <tr> <td> <div class="G">Mama tejena me mātā,</div> </td> </tr> <tr> <td> <div class="G">sadā dānaratā ahu.</div> </td> </tr> </table> </div>
</div>
<div class="q" id="p_21Cp_84"> <div class="divNumber">75.</div> <div class="p"> <table class="singleColumn"> <tr> <td> <div class="pN">84</div> <div class="G">Adhane āture jiṇṇe,</div> </td> </tr> <tr> <td> <div class="G">yācake addhike jane;</div> </td> </tr> <tr> <td> <div class="G">Samaṇe brāhmaṇe khīṇe,</div> </td> </tr> <tr> <td> <div class="G">deti dānaṃ akiñcane.</div> </td> </tr> </table> </div>
</div>
<div class="q" id="p_21Cp_85"> <div class="divNumber">76.</div> <div class="p"> <table class="singleColumn"> <tr> <td> <div class="pN">85</div> <div class="G">Dasa māse dhārayitvāna,</div> </td> </tr> <tr> <td> <div class="G">karonte puraṃ padakkhiṇaṃ;</div> </td> </tr> <tr> <td> <div class="G">Vessānaṃ vīthiyā majjhe,</div> </td> </tr> <tr> <td> <div class="G">janesi phussatī mamaṃ.</div> </td> </tr> </table> </div>
</div>
<div class="q" id="p_21Cp_86"> <div class="divNumber">77.</div> <div class="p"> <table class="singleColumn"> <tr> <td> <div class="pN">86</div> <div class="G">Na mayhaṃ mattikaṃ nāmaṃ,</div> </td> </tr> <tr> <td> <div class="G">napi pettikasambhavaṃ;</div> </td> </tr> <tr> <td> <div class="G">Jātettha vessavīthiyā,</div> </td> </tr> <tr> <td> <div class="G">tasmā vessantaro ahu.</div> </td> </tr> </table> </div>
</div>
<div class="q" id="p_21Cp_87"> <div class="divNumber">78.</div> <div class="p"> <table class="singleColumn"> <tr> <td> <div class="pN">87</div> <div class="G">Yadāhaṃ dārako homi,</div> </td> </tr> <tr> <td> <div class="G">jātiyā aṭṭhavassiko;</div> </td> </tr> <tr> <td> <div class="G">Tadā nisajja pāsāde,</div> </td> </tr> <tr> <td> <div class="G">dānaṃ dātuṃ vicintayiṃ.</div> </td> </tr> </table> </div>
</div>
<div class="q" id="p_21Cp_88"> <div class="divNumber">79.</div> <div class="p"> <table class="singleColumn"> <tr> <td> <div class="pN">88</div> <div class="G">‘Hadayaṃ dadeyyaṃ cakkhuṃ,</div> </td> </tr> <tr> <td> <div class="G">maṃsampi rudhirampi ca;</div> </td> </tr> <tr> <td> <div class="G">Dadeyyaṃ kāyaṃ sāvetvā,</div> </td> </tr> <tr> <td> <div class="G">yadi koci yācaye mamaṃ’.</div> </td> </tr> </table> </div>
</div>
<div class="q" id="p_21Cp_89"> <div class="divNumber">80.</div> <div class="p"> <table class="singleColumn"> <tr> <td> <div class="pN">89</div> <div class="G">Sabhāvaṃ cintayantassa,</div> </td> </tr> <tr> <td> <div class="G">akampitamasaṇṭhitaṃ;</div> </td> </tr> <tr> <td> <div class="G">Akampi tattha pathavī,</div> </td> </tr> <tr> <td> <div class="G">sineruvanavaṭaṃsakā.</div> </td> </tr> </table> </div>
</div>
<div class="q" id="p_21Cp_90"> <div class="divNumber">81.</div> <div class="p"> <table class="singleColumn"> <tr> <td> <div class="pN">90</div> <div class="G">Anvaddhamāse pannarase,</div> </td> </tr> <tr> <td> <div class="G">puṇṇamāse uposathe;</div> </td> </tr> <tr> <td> <div class="G">Paccayaṃ nāgamāruyha,</div> </td> </tr> <tr> <td> <div class="G">dānaṃ dātuṃ upāgamiṃ.</div> </td> </tr> </table> </div>
</div>
<div class="q" id="p_21Cp_91"> <div class="divNumber">82.</div> <div class="p"> <table class="singleColumn"> <tr> <td> <div class="pN">91</div> <div class="G">Kaliṅgaraṭṭhavisayā,</div> </td> </tr> <tr> <td> <div class="G">brāhmaṇā upagañchu maṃ;</div> </td> </tr> <tr> <td> <div class="G">Ayācuṃ maṃ hatthināgaṃ,</div> </td> </tr> <tr> <td> <div class="G">dhaññaṃ maṅgalasammataṃ.</div> </td> </tr> </table> </div>
</div>
<div class="q" id="p_21Cp_92"> <div class="divNumber">83.</div> <div class="p"> <table class="singleColumn"> <tr> <td> <div class="pN">92</div> <div class="G">‘Avuṭṭhiko janapado,</div> </td> </tr> <tr> <td> <div class="G">dubbhikkho chātako mahā;</div> </td> </tr> <tr> <td> <div class="G">Dadāhi pavaraṃ nāgaṃ,</div> </td> </tr> <tr> <td> <div class="G">sabbasetaṃ gajuttamaṃ’.</div> </td> </tr> </table> </div>
</div>
<div class="q" id="p_21Cp_93"> <div class="divNumber">84.</div> <div class="p"> <table class="singleColumn"> <tr> <td> <div class="pN">93</div> <div class="G">Dadāmi na vikampāmi,</div> </td> </tr> <tr> <td> <div class="G">yaṃ maṃ yācanti brāhmaṇā;</div> </td> </tr> <tr> <td> <div class="G">Santaṃ nappatigūhāmi,</div> </td> </tr> <tr> <td> <div class="G">dāne me ramate mano.</div> </td> </tr> </table> </div>
</div>
<div class="q" id="p_21Cp_94"> <div class="divNumber">85.</div> <div class="p"> <table class="singleColumn"> <tr> <td> <div class="pN">94</div> <div class="G">Na me yācakamanuppatte,</div> </td> </tr> <tr> <td> <div class="G">paṭikkhepo anucchavo;</div> </td> </tr> <tr> <td> <div class="G">Mā me bhijji samādānaṃ,</div> </td> </tr> <tr> <td> <div class="G">dassāmi vipulaṃ gajaṃ.</div> </td> </tr> </table> </div>
</div>
<div class="q" id="p_21Cp_95"> <div class="divNumber">86.</div> <div class="p"> <table class="singleColumn"> <tr> <td> <div class="pN">95</div> <div class="G">Nāgaṃ gahetvā soṇḍāya,</div> </td> </tr> <tr> <td> <div class="G">bhiṅgāre ratanāmaye;</div> </td> </tr> <tr> <td> <div class="G">Jalaṃ hatthe ākiritvā,</div> </td> </tr> <tr> <td> <div class="G">brāhmaṇānaṃ adaṃ gajaṃ.</div> </td> </tr> </table> </div>
</div>
<div class="q" id="p_21Cp_96"> <div class="divNumber">87.</div> <div class="p"> <table class="singleColumn"> <tr> <td> <div class="pN">96</div> <div class="G">Punāparaṃ dadantassa,</div> </td> </tr> <tr> <td> <div class="G">sabbasetaṃ gajuttamaṃ;</div> </td> </tr> <tr> <td> <div class="G">Tadāpi pathavī kampi,</div> </td> </tr> <tr> <td> <div class="G">sineruvanavaṭaṃsakā.</div> </td> </tr> </table> </div>
</div>
<div class="q" id="p_21Cp_97"> <div class="divNumber">88.</div> <div class="p"> <table class="singleColumn"> <tr> <td> <div class="pN">97</div> <div class="G">Tassa nāgassa dānena,</div> </td> </tr> <tr> <td> <div class="G">sivayo kuddhā samāgatā;</div> </td> </tr> <tr> <td> <div class="G">Pabbājesuṃ sakā raṭṭhā,</div> </td> </tr> <tr> <td> <div class="G">‘vaṅkaṃ gacchatu pabbataṃ’.</div> </td> </tr> </table> </div>
</div>
<div class="q" id="p_21Cp_98"> <div class="divNumber">89.</div> <div class="p"> <table class="singleColumn"> <tr> <td> <div class="pN">98</div> <div class="G">Tesaṃ nicchubhamānānaṃ,</div> </td> </tr> <tr> <td> <div class="G">akampitamasaṇṭhitaṃ;</div> </td> </tr> <tr> <td> <div class="G">Mahādānaṃ pavattetuṃ,</div> </td> </tr> <tr> <td> <div class="G">ekaṃ varamayācisaṃ.</div> </td> </tr> </table> </div>
</div>
<div class="q" id="p_21Cp_99"> <div class="divNumber">90.</div> <div class="p"> <table class="singleColumn"> <tr> <td> <div class="pN">99</div> <div class="G">Yācitā sivayo sabbe,</div> </td> </tr> <tr> <td> <div class="G">ekaṃ varamadaṃsu me;</div> </td> </tr> <tr> <td> <div class="G">Sāvayitvā kaṇṇabheriṃ,</div> </td> </tr> <tr> <td> <div class="G">mahādānaṃ dadāmahaṃ.</div> </td> </tr> </table> </div>
</div>
<div class="q" id="p_21Cp_100"> <div class="divNumber">91.</div> <div class="p"> <table class="singleColumn"> <tr> <td> <div class="pN">100</div> <div class="G">Athettha vattatī saddo,</div> </td> </tr> <tr> <td> <div class="G">tumulo bheravo mahā;</div> </td> </tr> <tr> <td> <div class="G">Dānenimaṃ nīharanti,</div> </td> </tr> <tr> <td> <div class="G">puna dānaṃ dadātayaṃ.</div> </td> </tr> </table> </div>
</div>
<div class="q" id="p_21Cp_101"> <div class="divNumber">92.</div> <div class="p"> <table class="singleColumn"> <tr> <td> <div class="pN">101</div> <div class="G">Hatthiṃ asse rathe datvā,</div> </td> </tr> <tr> <td> <div class="G">dāsiṃ dāsaṃ gavaṃ dhanaṃ;</div> </td> </tr> <tr> <td> <div class="G">Mahādānaṃ daditvāna,</div> </td> </tr> <tr> <td> <div class="G">nagarā nikkhamiṃ tadā.</div> </td> </tr> </table> </div>
</div>
<div class="q" id="p_21Cp_102"> <div class="divNumber">93.</div> <div class="p"> <table class="singleColumn"> <tr> <td> <div class="pN">102</div> <div class="G">Nikkhamitvāna nagarā,</div> </td> </tr> <tr> <td> <div class="G">nivattitvā vilokite;</div> </td> </tr> <tr> <td> <div class="G">Tadāpi pathavī kampi,</div> </td> </tr> <tr> <td> <div class="G">sineruvanavaṭaṃsakā.</div> </td> </tr> </table> </div>
</div>
<div class="q" id="p_21Cp_103"> <div class="divNumber">94.</div> <div class="p"> <table class="singleColumn"> <tr> <td> <div class="pN">103</div> <div class="G">Catuvāhiṃ rathaṃ datvā,</div> </td> </tr> <tr> <td> <div class="G">ṭhatvā cātummahāpathe;</div> </td> </tr> <tr> <td> <div class="G">Ekākiyo adutiyo,</div> </td> </tr> <tr> <td> <div class="G">maddideviṃ idamabraviṃ.</div> </td> </tr> </table> </div>
</div>
<div class="q" id="p_21Cp_104"> <div class="divNumber">95.</div> <div class="p"> <table class="singleColumn"> <tr> <td> <div class="pN">104</div> <div class="G">‘Tvaṃ maddi kaṇhaṃ gaṇhāhi,</div> </td> </tr> <tr> <td> <div class="G">lahukā esā kaniṭṭhikā;</div> </td> </tr> <tr> <td> <div class="G">Ahaṃ jāliṃ gahessāmi,</div> </td> </tr> <tr> <td> <div class="G">garuko bhātiko hi so’.</div> </td> </tr> </table> </div>
</div>
<div class="q" id="p_21Cp_105"> <div class="divNumber">96.</div> <div class="p"> <table class="singleColumn"> <tr> <td> <div class="pN">105</div> <div class="G">Padumaṃ puṇḍarīkaṃva,</div> </td> </tr> <tr> <td> <div class="G">maddī kaṇhājinaggahī;</div> </td> </tr> <tr> <td> <div class="G">Ahaṃ suvaṇṇabimbaṃva,</div> </td> </tr> <tr> <td> <div class="G">jāliṃ khattiyamaggahiṃ.</div> </td> </tr> </table> </div>
</div>
<div class="q" id="p_21Cp_106"> <div class="divNumber">97.</div> <div class="p"> <table class="singleColumn"> <tr> <td> <div class="pN">106</div> <div class="G">Abhijātā sukhumālā,</div> </td> </tr> <tr> <td> <div class="G">khattiyā caturo janā;</div> </td> </tr> <tr> <td> <div class="G">Visamaṃ samaṃ akkamantā,</div> </td> </tr> <tr> <td> <div class="G">vaṅkaṃ gacchāma pabbataṃ.</div> </td> </tr> </table> </div>
</div>
<div class="q" id="p_21Cp_107"> <div class="divNumber">98.</div> <div class="p"> <table class="singleColumn"> <tr> <td> <div class="pN">107</div> <div class="G">Ye keci manujā enti,</div> </td> </tr> <tr> <td> <div class="G">anumagge paṭippathe;</div> </td> </tr> <tr> <td> <div class="G">Maggante paṭipucchāma,</div> </td> </tr> <tr> <td> <div class="G">‘kuhiṃ vaṅkantapabbato’.</div> </td> </tr> </table> </div>
</div>
<div class="q" id="p_21Cp_108"> <div class="divNumber">99.</div> <div class="p"> <table class="singleColumn"> <tr> <td> <div class="pN">108</div> <div class="G">Te tattha amhe passitvā,</div> </td> </tr> <tr> <td> <div class="G">karuṇaṃ giramudīrayuṃ;</div> </td> </tr> <tr> <td> <div class="G">Dukkhante paṭivedenti,</div> </td> </tr> <tr> <td> <div class="G">dūre vaṅkantapabbato.</div> </td> </tr> </table> </div>
</div>
<div class="q" id="p_21Cp_109"> <div class="divNumber">100.</div> <div class="p"> <table class="singleColumn"> <tr> <td> <div class="pN">109</div> <div class="G">Yadi passanti pavane,</div> </td> </tr> <tr> <td> <div class="G">dārakā phaline dume;</div> </td> </tr> <tr> <td> <div class="G">Tesaṃ phalānaṃ hetumhi,</div> </td> </tr> <tr> <td> <div class="G">uparodanti dārakā.</div> </td> </tr> </table> </div>
</div>
<div class="q" id="p_21Cp_110"> <div class="divNumber">101.</div> <div class="p"> <table class="singleColumn"> <tr> <td> <div class="pN">110</div> <div class="G">Rodante dārake disvā,</div> </td> </tr> <tr> <td> <div class="G">ubbiddhā vipulā dumā;</div> </td> </tr> <tr> <td> <div class="G">Sayamevoṇamitvāna,</div> </td> </tr> <tr> <td> <div class="G">upagacchanti dārake.</div> </td> </tr> </table> </div>
</div>
<div class="q" id="p_21Cp_111"> <div class="divNumber">102.</div> <div class="p"> <table class="singleColumn"> <tr> <td> <div class="pN">111</div> <div class="G">Idaṃ acchariyaṃ disvā,</div> </td> </tr> <tr> <td> <div class="G">abbhutaṃ lomahaṃsanaṃ;</div> </td> </tr> <tr> <td> <div class="G">Sāhukāraṃ pavattesi,</div> </td> </tr> <tr> <td> <div class="G">maddī sabbaṅgasobhanā.</div> </td> </tr> </table> </div>
</div>
<div class="q" id="p_21Cp_112"> <div class="divNumber">103.</div> <div class="p"> <table class="singleColumn"> <tr> <td> <div class="pN">112</div> <div class="G">Accheraṃ vata lokasmiṃ,</div> </td> </tr> <tr> <td> <div class="G">abbhutaṃ lomahaṃsanaṃ;</div> </td> </tr> <tr> <td> <div class="G">Vessantarassa tejena,</div> </td> </tr> <tr> <td> <div class="G">sayamevoṇatā dumā.</div> </td> </tr> </table> </div>
</div>
<div class="q" id="p_21Cp_113"> <div class="divNumber">104.</div> <div class="p"> <table class="singleColumn"> <tr> <td> <div class="pN">113</div> <div class="G">Saṅkhipiṃsu pathaṃ yakkhā,</div> </td> </tr> <tr> <td> <div class="G">anukampāya dārake;</div> </td> </tr> <tr> <td> <div class="G">Nikkhantadivaseneva,</div> </td> </tr> <tr> <td> <div class="G">cetaraṭṭhamupāgamuṃ.</div> </td> </tr> </table> </div>
</div>
<div class="q" id="p_21Cp_114"> <div class="divNumber">105.</div> <div class="p"> <table class="singleColumn"> <tr> <td> <div class="pN">114</div> <div class="G">Saṭṭhirājasahassāni,</div> </td> </tr> <tr> <td> <div class="G">tadā vasanti mātule;</div> </td> </tr> <tr> <td> <div class="G">Sabbe pañjalikā hutvā,</div> </td> </tr> <tr> <td> <div class="G">rodamānā upāgamuṃ.</div> </td> </tr> </table> </div>
</div>
<div class="q" id="p_21Cp_115"> <div class="divNumber">106.</div> <div class="p"> <table class="singleColumn"> <tr> <td> <div class="pN">115</div> <div class="G">Tattha vattetvā sallāpaṃ,</div> </td> </tr> <tr> <td> <div class="G">cetehi cetaputtehi;</div> </td> </tr> <tr> <td> <div class="G">Te tato nikkhamitvāna,</div> </td> </tr> <tr> <td> <div class="G">vaṅkaṃ agamu pabbataṃ.</div> </td> </tr> </table> </div>
</div>
<div class="q" id="p_21Cp_116"> <div class="divNumber">107.</div> <div class="p"> <table class="singleColumn"> <tr> <td> <div class="pN">116</div> <div class="G">Āmantayitvā devindo,</div> </td> </tr> <tr> <td> <div class="G">vissakammaṃ mahiddhikaṃ;</div> </td> </tr> <tr> <td> <div class="G">Assamaṃ sukataṃ rammaṃ,</div> </td> </tr> <tr> <td> <div class="G">paṇṇasālaṃ sumāpaya.</div> </td> </tr> </table> </div>
</div>
<div class="q" id="p_21Cp_117"> <div class="divNumber">108.</div> <div class="p"> <table class="singleColumn"> <tr> <td> <div class="pN">117</div> <div class="G">Sakkassa vacanaṃ sutvā,</div> </td> </tr> <tr> <td> <div class="G">vissakammo mahiddhiko;</div> </td> </tr> <tr> <td> <div class="G">Assamaṃ sukataṃ rammaṃ,</div> </td> </tr> <tr> <td> <div class="G">paṇṇasālaṃ sumāpayi.</div> </td> </tr> </table> </div>
</div>
<div class="q" id="p_21Cp_118"> <div class="divNumber">109.</div> <div class="p"> <table class="singleColumn"> <tr> <td> <div class="pN">118</div> <div class="G">Ajjhogāhetvā pavanaṃ,</div> </td> </tr> <tr> <td> <div class="G">appasaddaṃ nirākulaṃ;</div> </td> </tr> <tr> <td> <div class="G">Caturo janā mayaṃ tattha,</div> </td> </tr> <tr> <td> <div class="G">vasāma pabbatantare.</div> </td> </tr> </table> </div>
</div>
<div class="q" id="p_21Cp_119"> <div class="divNumber">110.</div> <div class="p"> <table class="singleColumn"> <tr> <td> <div class="pN">119</div> <div class="G">Ahañca maddidevī ca,</div> </td> </tr> <tr> <td> <div class="G">jālī kaṇhājinā cubho;</div> </td> </tr> <tr> <td> <div class="G">Aññamaññaṃ sokanudā,</div> </td> </tr> <tr> <td> <div class="G">vasāma assame tadā.</div> </td> </tr> </table> </div>
</div>
<div class="q" id="p_21Cp_120"> <div class="divNumber">111.</div> <div class="p"> <table class="singleColumn"> <tr> <td> <div class="pN">120</div> <div class="G">Dārake anurakkhanto,</div> </td> </tr> <tr> <td> <div class="G">asuñño homi assame;</div> </td> </tr> <tr> <td> <div class="G">Maddī phalaṃ āharitvā,</div> </td> </tr> <tr> <td> <div class="G">poseti sā tayo jane.</div> </td> </tr> </table> </div>
</div>
<div class="q" id="p_21Cp_121"> <div class="divNumber">112.</div> <div class="p"> <table class="singleColumn"> <tr> <td> <div class="pN">121</div> <div class="G">Pavane vasamānassa,</div> </td> </tr> <tr> <td> <div class="G">addhiko maṃ upāgami;</div> </td> </tr> <tr> <td> <div class="G">Āyāci puttake mayhaṃ,</div> </td> </tr> <tr> <td> <div class="G">jāliṃ kaṇhājinaṃ cubho.</div> </td> </tr> </table> </div>
</div>
<div class="q" id="p_21Cp_122"> <div class="divNumber">113.</div> <div class="p"> <table class="singleColumn"> <tr> <td> <div class="pN">122</div> <div class="G">Yācakaṃ upagataṃ disvā,</div> </td> </tr> <tr> <td> <div class="G">hāso me upapajjatha;</div> </td> </tr> <tr> <td> <div class="G">Ubho putte gahetvāna,</div> </td> </tr> <tr> <td> <div class="G">adāsiṃ brāhmaṇe tadā.</div> </td> </tr> </table> </div>
</div>
<div class="q" id="p_21Cp_123"> <div class="divNumber">114.</div> <div class="p"> <table class="singleColumn"> <tr> <td> <div class="pN">123</div> <div class="G">Sake putte cajantassa,</div> </td> </tr> <tr> <td> <div class="G">jūjake brāhmaṇe yadā;</div> </td> </tr> <tr> <td> <div class="G">Tadāpi pathavī kampi,</div> </td> </tr> <tr> <td> <div class="G">sineruvanavaṭaṃsakā.</div> </td> </tr> </table> </div>
</div>
<div class="q" id="p_21Cp_124"> <div class="divNumber">115.</div> <div class="p"> <table class="singleColumn"> <tr> <td> <div class="pN">124</div> <div class="G">Punadeva sakko oruyha,</div> </td> </tr> <tr> <td> <div class="G">hutvā brāhmaṇasannibho;</div> </td> </tr> <tr> <td> <div class="G">Āyāci maṃ maddideviṃ,</div> </td> </tr> <tr> <td> <div class="G">sīlavantiṃ patibbataṃ.</div> </td> </tr> </table> </div>
</div>
<div class="q" id="p_21Cp_125"> <div class="divNumber">116.</div> <div class="p"> <table class="singleColumn"> <tr> <td> <div class="pN">125</div> <div class="G">Maddiṃ hatthe gahetvāna,</div> </td> </tr> <tr> <td> <div class="G">udakañjali pūriya;</div> </td> </tr> <tr> <td> <div class="G">Pasannamanasaṅkappo,</div> </td> </tr> <tr> <td> <div class="G">tassa maddiṃ adāsahaṃ.</div> </td> </tr> </table> </div>
</div>
<div class="q" id="p_21Cp_126"> <div class="divNumber">117.</div> <div class="p"> <table class="singleColumn"> <tr> <td> <div class="pN">126</div> <div class="G">Maddiyā dīyamānāya,</div> </td> </tr> <tr> <td> <div class="G">gagane devā pamoditā;</div> </td> </tr> <tr> <td> <div class="G">Tadāpi pathavī kampi,</div> </td> </tr> <tr> <td> <div class="G">sineruvanavaṭaṃsakā.</div> </td> </tr> </table> </div>
</div>
<div class="q" id="p_21Cp_127"> <div class="divNumber">118.</div> <div class="p"> <table class="singleColumn"> <tr> <td> <div class="pN">127</div> <div class="G">Jāliṃ kaṇhājinaṃ dhītaṃ,</div> </td> </tr> <tr> <td> <div class="G">maddideviṃ patibbataṃ;</div> </td> </tr> <tr> <td> <div class="G">Cajamāno na cintesiṃ,</div> </td> </tr> <tr> <td> <div class="G">bodhiyāyeva kāraṇā.</div> </td> </tr> </table> </div>
</div>
<div class="q" id="p_21Cp_128"> <div class="divNumber">119.</div> <div class="p"> <table class="singleColumn"> <tr> <td> <div class="pN">128</div> <div class="G">Na me dessā ubho puttā,</div> </td> </tr> <tr> <td> <div class="G">maddidevī na dessiyā;</div> </td> </tr> <tr> <td> <div class="G">Sabbaññutaṃ piyaṃ mayhaṃ,</div> </td> </tr> <tr> <td> <div class="G">tasmā piye adāsahaṃ.</div> </td> </tr> </table> </div>
</div>
<div class="q" id="p_21Cp_129"> <div class="divNumber">120.</div> <div class="p"> <table class="singleColumn"> <tr> <td> <div class="pN">129</div> <div class="G">Punāparaṃ brahāraññe,</div> </td> </tr> <tr> <td> <div class="G">mātāpitusamāgame;</div> </td> </tr> <tr> <td> <div class="G">Karuṇaṃ paridevante,</div> </td> </tr> <tr> <td> <div class="G">sallapante sukhaṃ dukhaṃ.</div> </td> </tr> </table> </div>
</div>
<div class="q" id="p_21Cp_130"> <div class="divNumber">121.</div> <div class="p"> <table class="singleColumn"> <tr> <td> <div class="pN">130</div> <div class="G">Hirottappena garunā,</div> </td> </tr> <tr> <td> <div class="G">ubhinnaṃ upasaṅkami;</div> </td> </tr> <tr> <td> <div class="G">Tadāpi pathavī kampi,</div> </td> </tr> <tr> <td> <div class="G">sineruvanavaṭaṃsakā.</div> </td> </tr> </table> </div>
</div>
<div class="q" id="p_21Cp_131"> <div class="divNumber">122.</div> <div class="p"> <table class="singleColumn"> <tr> <td> <div class="pN">131</div> <div class="G">Punāparaṃ brahāraññā,</div> </td> </tr> <tr> <td> <div class="G">nikkhamitvā sañātibhi;</div> </td> </tr> <tr> <td> <div class="G">Pavisāmi puraṃ rammaṃ,</div> </td> </tr> <tr> <td> <div class="G">jetuttaraṃ puruttamaṃ.</div> </td> </tr> </table> </div>
</div>
<div class="q" id="p_21Cp_132"> <div class="divNumber">123.</div> <div class="p"> <table class="singleColumn"> <tr> <td> <div class="pN">132</div> <div class="G">Ratanāni satta vassiṃsu,</div> </td> </tr> <tr> <td> <div class="G">mahāmegho pavassatha;</div> </td> </tr> <tr> <td> <div class="G">Tadāpi pathavī kampi,</div> </td> </tr> <tr> <td> <div class="G">sineruvanavaṭaṃsakā.</div> </td> </tr> </table> </div>
</div>
<div class="q" id="p_21Cp_133"> <div class="divNumber">124.</div> <div class="p"> <table class="singleColumn"> <tr> <td> <div class="pN">133</div> <div class="G">Acetanāyaṃ pathavī,</div> </td> </tr> <tr> <td> <div class="G">aviññāya sukhaṃ dukhaṃ;</div> </td> </tr> <tr> <td> <div class="G">Sāpi dānabalā mayhaṃ,</div> </td> </tr> <tr> <td> <div class="G">sattakkhattuṃ pakampathā”ti.</div> </td> </tr> </table> </div>
</div>
<div class="CENTER" id="p_21Cp_134">
<span class="pN">134</span>Vessantaracariyaṃ navamaṃ.</div>
</html>
