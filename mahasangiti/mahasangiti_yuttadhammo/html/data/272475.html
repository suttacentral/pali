<html>
<div class="i">6.15 Pubbantasahagatadiṭṭhinissaya</div>
<div class="h">Pāsādikasutta</div>
<div class="h">Pubbantasahagatadiṭṭhinissaya</div>
<div class="q" id="p_8D_387"> <div class="divNumber">191.</div> <div class="p">
<span class="pN">387</span>Yepi te, cunda, pubbantasahagatā diṭṭhinissayā, tepi vo mayā byākatā, yathā te byākātabbā. Yathā ca te na byākātabbā, kiṃ vo ahaṃ te tathā byākarissāmi? Yepi te, cunda, aparantasahagatā diṭṭhinissayā, tepi vo mayā byākatā, yathā te byākātabbā. Yathā ca te na byākātabbā, kiṃ vo ahaṃ te tathā byākarissāmi? Katame ca te, cunda, pubbantasahagatā diṭṭhinissayā, ye vo mayā byākatā, yathā te byākātabbā. Yathā ca te na byākātabbā, kiṃ vo ahaṃ te tathā byākarissāmi? Santi kho, cunda, eke samaṇabrāhmaṇā evaṃvādino evaṃdiṭṭhino—  ‘sassato attā ca loko ca, idameva saccaṃ moghamaññan’ti. Santi pana, cunda, eke samaṇabrāhmaṇā evaṃvādino evaṃdiṭṭhino—  ‘asassato attā ca loko ca…pe…  sassato ca asassato ca attā ca loko ca…  neva sassato nāsassato attā ca loko ca…  sayaṃkato attā ca loko ca…  paraṃkato attā ca loko ca…  sayaṃkato ca paraṃkato ca attā ca loko ca…  asayaṅkāro aparaṅkāro adhiccasamuppanno attā ca loko ca, idameva saccaṃ moghamaññan’ti. ‘Sassataṃ sukhadukkhaṃ…  asassataṃ sukhadukkhaṃ…  sassatañca asassatañca sukhadukkhaṃ…  nevasassataṃ nāsassataṃ sukhadukkhaṃ…  sayaṃkataṃ sukhadukkhaṃ…  paraṃkataṃ sukhadukkhaṃ…  sayaṃkatañca paraṃkatañca sukhadukkhaṃ…  asayaṃkāraṃ aparaṅkāraṃ adhiccasamuppannaṃ sukhadukkhaṃ, idameva saccaṃ moghamaññan’ti. </div>
</div>
<div class="q" id="p_8D_388"> <div class="divNumber">192.</div> <div class="p">
<span class="pN">388</span>Tatra, cunda, ye te samaṇabrāhmaṇā evaṃvādino evaṃdiṭṭhino—  ‘sassato attā ca loko ca, idameva saccaṃ moghamaññan’ti. Tyāhaṃ upasaṅkamitvā evaṃ vadāmi—  ‘atthi nu kho idaṃ, āvuso, vuccati—  <span class="smallFont">“</span>sassato attā ca loko cā<span class="smallFont">”</span>’ti? Yañca kho te evamāhaṃsu—  ‘idameva saccaṃ moghamaññan’ti. Taṃ tesaṃ nānujānāmi. Taṃ kissa hetu? Aññathāsaññinopi hettha, cunda, santeke sattā. Imāyapi kho ahaṃ, cunda, paññattiyā neva attanā samasamaṃ samanupassāmi kuto bhiyyo. Atha kho ahameva tattha bhiyyo yadidaṃ adhipaññatti. </div>
</div>
<div class="q" id="p_8D_389"> <div class="divNumber">193.</div> <div class="p">
<span class="pN">389</span>Tatra, cunda, ye te samaṇabrāhmaṇā evaṃvādino evaṃdiṭṭhino—  ‘asassato attā ca loko ca…  sassato ca asassato ca attā ca loko ca…  nevasassato nāsassato attā ca loko ca…  sayaṃkato attā ca loko ca…  paraṃkato attā ca loko ca…  sayaṃkato ca paraṃkato ca attā ca loko ca…  asayaṅkāro aparaṅkāro adhiccasamuppanno attā ca loko ca…  sassataṃ sukhadukkhaṃ…  asassataṃ sukhadukkhaṃ…  sassatañca asassatañca sukhadukkhaṃ…  nevasassataṃ nāsassataṃ sukhadukkhaṃ…  sayaṃkataṃ sukhadukkhaṃ…  paraṃkataṃ sukhadukkhaṃ…  sayaṃkatañca paraṃkatañca sukhadukkhaṃ…  asayaṃkāraṃ aparaṅkāraṃ adhiccasamuppannaṃ sukhadukkhaṃ, idameva saccaṃ moghamaññan’ti. Tyāhaṃ upasaṅkamitvā evaṃ vadāmi—  ‘atthi nu kho idaṃ, āvuso, vuccati—  <span class="smallFont">“</span>asayaṃkāraṃ aparaṅkāraṃ adhiccasamuppannaṃ sukhadukkhan<span class="smallFont">”</span>’ti? Yañca kho te evamāhaṃsu—  ‘idameva saccaṃ moghamaññan’ti. Taṃ tesaṃ nānujānāmi. Taṃ kissa hetu? Aññathāsaññinopi hettha, cunda, santeke sattā. Imāyapi kho ahaṃ, cunda, paññattiyā neva attanā samasamaṃ samanupassāmi kuto bhiyyo. Atha kho ahameva tattha bhiyyo yadidaṃ adhipaññatti. Ime kho te, cunda, pubbantasahagatā diṭṭhinissayā, ye vo mayā byākatā, yathā te byākātabbā. Yathā ca te na byākātabbā, kiṃ vo ahaṃ te tathā byākarissāmi? </div>
</div>
</html>
