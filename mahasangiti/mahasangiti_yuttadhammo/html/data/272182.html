<html>
<div class="i">7.2 Dukavāra</div>
<div class="h">Ekuttarikanaya</div>
<div class="h">Dukavāra</div>
<div class="q" id="p_5V_1446"> <div class="divNumber">322.</div> <div class="p">
<span class="pN">1446</span>Atthāpatti saññā vimokkhā, atthāpatti no saññāvimokkhā. Atthāpatti laddhasamāpattikassa, atthāpatti na laddhasamāpattikassa. Atthāpatti saddhammapaṭisaññuttā, atthāpatti asaddhammapaṭisaññuttā. Atthāpatti saparikkhārapaṭisaññuttā, atthāpatti paraparikkhārapaṭisaññuttā. Atthāpatti sapuggalapaṭisaññuttā, atthāpatti parapuggalapaṭisaññuttā. Atthi saccaṃ bhaṇanto garukaṃ āpattiṃ āpajjati, musā bhaṇanto lahukaṃ. Atthi musā bhaṇanto garukaṃ āpattiṃ āpajjati, saccaṃ bhaṇanto lahukaṃ. Atthāpatti bhūmigato āpajjati, no vehāsagato. Atthāpatti vehāsagato āpajjati, no bhūmigato. Atthāpatti nikkhamanto āpajjati, no pavisanto. Atthāpatti pavisanto āpajjati, no nikkhamanto. Atthāpatti ādiyanto āpajjati, atthāpatti anādiyanto āpajjati. Atthāpatti samādiyanto āpajjati, atthāpatti na samādiyanto āpajjati. Atthāpatti karonto āpajjati, atthāpatti na karonto āpajjati. Atthāpatti dento āpajjati, atthāpatti na dento āpajjati. Atthāpatti desento āpajjati, atthāpatti na desento āpajjati. Atthāpatti paṭiggaṇhanto āpajjati, atthāpatti na paṭiggaṇhanto āpajjati. Atthāpatti paribhogena āpajjati, atthāpatti na paribhogena āpajjati. Atthāpatti rattiṃ āpajjati, no divā. Atthāpatti divā āpajjati, no rattiṃ. Atthāpatti aruṇugge āpajjati, atthāpatti na aruṇugge āpajjati. Atthāpatti chindanto āpajjati, atthāpatti na chindanto āpajjati. Atthāpatti chādento āpajjati, atthāpatti na chādento āpajjati. Atthāpatti dhārento āpajjati, atthāpatti na dhārento āpajjati. </div>
</div>
<div class="q" id="p_5V_1447"> <div class="p">
<span class="pN">1447</span>Dve uposathā—  cātuddasiko ca pannarasiko ca. Dve pavāraṇā—  cātuddasikā ca pannarasikā ca. Dve kammāni—  apalokanakammaṃ, ñattikammaṃ. Aparānipi dve kammāni—  ñattidutiyakammaṃ, ñatticatutthakammaṃ. Dve kammavatthūni—  apalokanakammassa vatthu, ñattikammassa vatthu. Aparānipi dve kammavatthūni—  ñattidutiyakammassa vatthu, ñatticatutthakammassa vatthu. Dve kammadosā—  apalokanakammassa doso, ñattikammassa doso. Aparepi dve kammadosā—  ñattidutiyakammassa doso, ñatticatutthakammassa doso. Dve kammasampattiyo—  apalokanakammassa sampatti, ñattikammassa sampatti. Aparāpi dve kammasampattiyo—  ñattidutiyakammassa sampatti, ñatticatutthakammassa sampatti. Dve nānāsaṃvāsakabhūmiyo—  attanā vā attānaṃ nānāsaṃvāsakaṃ karoti, samaggo vā naṃ saṃgho ukkhipati adassane vā appaṭikamme vā appaṭinissagge vā. Dve samānasaṃvāsakabhūmiyo—  attanā vā attānaṃ samānasaṃvāsakaṃ karoti, samaggo vā naṃ saṃgho ukkhittaṃ osāreti dassane vā paṭikamme vā paṭinissagge vā. Dve pārājikā—  bhikkhūnañca bhikkhunīnañca. Dve saṃghādisesā, dve thullaccayā, dve pācittiyā, dve pāṭidesanīyā, dve dukkaṭā, dve dubbhāsitā—  bhikkhūnañca bhikkhunīnañca. Satta āpattiyo, satta āpattikkhandhā. Dvīhākārehi saṃgho bhijjati—  kammena vā salākaggāhena vā. </div>
</div>
<div class="q" id="p_5V_1448"> <div class="p">
<span class="pN">1448</span>Dve puggalā na upasampādetabbā—  addhānahīno, aṅgahīno. Aparepi dve puggalā na upasampādetabbā—  vatthuvipanno, karaṇadukkaṭako. Aparepi dve puggalā na upasampādetabbā—  aparipūro paripūro no ca yācati. Dvinnaṃ puggalānaṃ nissāya na vatthabbaṃ—  alajjissa ca bālassa ca. Dvinnaṃ puggalānaṃ nissayo na dātabbo—  alajjissa ca lajjino ca na yācati. Dvinnaṃ puggalānaṃ nissayo dātabbo—  bālassa ca lajjissa ca yācati. Dve puggalā abhabbā āpattiṃ āpajjituṃ—  buddhā ca paccekabuddhā ca. Dve puggalā bhabbā, āpattiṃ āpajjituṃ—  bhikkhū ca bhikkhuniyo ca. Dve puggalā abhabbā sañcicca āpattiṃ āpajjituṃ—  bhikkhū ca bhikkhuniyo ca ariyapuggalā. Dve puggalā bhabbā sañcicca āpattiṃ āpajjituṃ—  bhikkhū ca bhikkhuniyo ca puthujjanā. Dve puggalā abhabbā sañcicca sātisāraṃ vatthuṃ ajjhācarituṃ—  bhikkhū ca bhikkhuniyo ca ariyapuggalā. Dve puggalā bhabbā sañcicca sātisāraṃ vatthuṃ ajjhācarituṃ—  bhikkhū ca bhikkhuniyo ca puthujjanā. </div>
</div>
<div class="q" id="p_5V_1449"> <div class="p">
<span class="pN">1449</span>Dve paṭikkosā—  kāyena vā paṭikkosati vācāya vā paṭikkosati. Dve nissāraṇā—  atthi puggalo appatto nissāraṇaṃ tañce saṃgho nissāreti ekacco sunissārito, ekacco dunnissārito. Dve osāraṇā—  atthi puggalo appatto osāraṇaṃ tañce saṃgho osāreti ekacco sosārito, ekacco dosārito. Dve paṭiññā—  kāyena vā paṭijānāti vācāya vā paṭijānāti. Dve paṭiggahā—  kāyena vā paṭiggaṇhāti kāyapaṭibaddhena vā paṭiggaṇhāti. Dve paṭikkhepā—  kāyena vā paṭikkhipati vācāya vā paṭikkhipati. Dve upaghātikā—  sikkhūpaghātikā ca bhogūpaghātikā ca. Dve codanā—  kāyena vā codeti vācāya vā codeti. Dve kathinassa palibodhā—  āvāsapalibodho ca cīvarapalibodho ca. Dve kathinassa apalibodhā—  āvāsaapalibodho ca cīvaraapalibodho ca. Dve cīvarāni—  gahapatikañca paṃsukūlañca. Dve pattā—  ayopatto mattikāpatto. Dve maṇḍalāni—  tipumayaṃ, sīsamayaṃ. Dve pattassa adhiṭṭhānā—  kāyena vā adhiṭṭheti vācāya vā adhiṭṭheti. Dve cīvarassa adhiṭṭhānā—  kāyena vā adhiṭṭheti vācāya vā adhiṭṭheti. Dve vikappanā—  sammukhāvikappanā ca parammukhāvikappanā ca. Dve vinayā—  bhikkhūnañca bhikkhunīnañca. Dve venayikā—  paññattañca paññattānulomañca. Dve vinayassa sallekhā—  akappiye setughāto, kappiye mattakāritā. Dvīhākārehi āpattiṃ āpajjati—  kāyena vā āpajjati vācāya vā āpajjati. Dvīhākārehi āpattiyā vuṭṭhāti—  kāyena vā vuṭṭhāti vācāya vā vuṭṭhāti. Dve parivāsā—  paṭicchannaparivāso, appaṭicchannaparivāso. Aparepi dve parivāsā—  suddhantaparivāso samodhānaparivāso. Dve mānattā—  paṭicchannamānattaṃ, appaṭicchannamānattaṃ. Aparepi dve mānattā—  pakkhamānattaṃ, samodhānamānattaṃ. Dvinnaṃ puggalānaṃ ratticchedo—  pārivāsikassa ca mānattacārikassa ca. Dve anādariyāni—  puggalānādariyañca dhammānādariyañca. Dve loṇāni—  jātimañca kārimañca. Aparānipi dve loṇāni—  sāmuddaṃ kāḷaloṇaṃ. Aparānipi dve loṇāni—  sindhavaṃ, ubbhidaṃ. Aparānipi dve loṇāni—  romakaṃ, pakkālakaṃ. Dve paribhogā—  abbhantaraparibhogo ca bāhiraparibhogo ca. Dve akkosā—  hīno ca akkoso ukkaṭṭho ca akkoso. Dvīhākārehi pesuññaṃ hoti—  piyakamyassa vā bhedādhippāyassa vā. Dvīhākārehi gaṇabhojanaṃ pasavati—  nimantanato vā viññattito vā. Dve vassūpanāyikā—  purimikā, pacchimikā. Dve adhammikāni pātimokkhaṭṭhapanāni. Dve dhammikāni pātimokkhaṭṭhapanāni. </div>
</div>
<div class="q" id="p_5V_1450"> <div class="p">
<span class="pN">1450</span>Dve puggalā bālā—  yo ca anāgataṃ bhāraṃ vahati, yo ca āgataṃ bhāraṃ na vahati. Dve puggalā paṇḍitā—  yo ca anāgataṃ bhāraṃ na vahati, yo ca āgataṃ bhāraṃ vahati. Aparepi dve puggalā bālā—  yo ca akappiye kappiyasaññī, yo ca kappiye akappiyasaññī. Dve puggalā paṇḍitā—  yo ca akappiye akappiyasaññī, yo ca kappiye kappiyasaññī. Aparepi dve puggalā bālā—  yo ca anāpattiyā āpattisaññī, yo ca āpattiyā anāpattisaññī. Dve puggalā paṇḍitā—  yo ca āpattiyā āpattisaññī, yo ca anāpattiyā anāpattisaññī. Aparepi dve puggalā bālā—  yo ca adhamme dhammasaññī, yo ca dhamme adhammasaññī. Dve puggalā paṇḍitā—  yo ca adhamme adhammasaññī, yo ca dhamme dhammasaññī. Aparepi dve puggalā bālā—  yo ca avinaye vinayasaññī, yo ca vinaye avinayasaññī. Dve puggalā paṇḍitā—  yo ca avinaye avinayasaññī, yo ca vinaye vinayasaññī. </div>
</div>
<div class="q" id="p_5V_1451"> <div class="p">
<span class="pN">1451</span>Dvinnaṃ puggalānaṃ āsavā vaḍḍhanti—  yo ca na kukkuccāyitabbaṃ kukkuccāyati, yo ca kukkuccāyitabbaṃ na kukkuccāyati. Dvinnaṃ puggalānaṃ āsavā na vaḍḍhanti—  yo ca na kukkuccāyitabbaṃ na kukkuccāyati, yo ca kukkuccāyitabbaṃ kukkuccāyati. Aparesampi dvinnaṃ puggalānaṃ āsavā vaḍḍhanti—  yo ca akappiye kappiyasaññī, yo ca kappiye akappiyasaññī. Dvinnaṃ puggalānaṃ āsavā na vaḍḍhanti—  yo ca akappiye akappiyasaññī, yo ca kappiye kappiyasaññī. Aparesampi dvinnaṃ puggalānaṃ āsavā vaḍḍhanti—  yo ca anāpattiyā āpattisaññī, yo ca āpattiyā anāpattisaññī. Dvinnaṃ puggalānaṃ āsavā na vaḍḍhanti—  yo ca anāpattiyā anāpattisaññī, yo ca āpattiyā āpattisaññī. Aparesampi dvinnaṃ puggalānaṃ āsavā vaḍḍhanti—  yo ca adhamme dhammasaññī, yo ca dhamme adhammasaññī. Dvinnaṃ puggalānaṃ āsavā na vaḍḍhanti—  yo ca adhamme adhammasaññī, yo ca dhamme dhammasaññī. Aparesampi dvinnaṃ puggalānaṃ āsavā vaḍḍhanti—  yo ca avinaye vinayasaññī, yo ca vinaye avinayasaññī. Dvinnaṃ puggalānaṃ āsavā na vaḍḍhanti—  yo ca avinaye avinayasaññī, yo ca vinaye vinayasaññī. </div>
</div>
<div class="CENTER" id="p_5V_1452">
<span class="pN">1452</span>Dukā niṭṭhitā.</div>
<div class="SUMMARY" id="p_5V_1453">
<span class="pN">1453</span><span class="firstLetter">T</span>assuddānaṃ</div>
<div class="q" id="p_5V_1454"> <div class="p"> <table class="singleColumn"> <tr> <td> <div class="pN">1454</div> <div class="G">Saññā laddhā ca saddhammā,</div> </td> </tr> <tr> <td> <div class="G">parikkhārā ca puggalā;</div> </td> </tr> <tr> <td> <div class="G">Saccaṃ bhūmi nikkhamanto,</div> </td> </tr> <tr> <td> <div class="G">ādiyanto samādiyaṃ.</div> </td> </tr> </table> </div>
</div>
<div class="q" id="p_5V_1455"> <div class="p"> <table class="singleColumn"> <tr> <td> <div class="pN">1455</div> <div class="G">Karonto dento gaṇhanto,</div> </td> </tr> <tr> <td> <div class="G">paribhogena ratti ca;</div> </td> </tr> <tr> <td> <div class="G">Aruṇāchindaṃ chādento,</div> </td> </tr> <tr> <td> <div class="G">dhārento ca uposathā.</div> </td> </tr> </table> </div>
</div>
<div class="q" id="p_5V_1456"> <div class="p"> <table class="singleColumn"> <tr> <td> <div class="pN">1456</div> <div class="G">Pavāraṇā kammāparā,</div> </td> </tr> <tr> <td> <div class="G">vatthu aparā dosā ca;</div> </td> </tr> <tr> <td> <div class="G">Aparā dve ca sampatti,</div> </td> </tr> <tr> <td> <div class="G">nānā samānameva ca.</div> </td> </tr> </table> </div>
</div>
<div class="q" id="p_5V_1457"> <div class="p"> <table class="singleColumn"> <tr> <td> <div class="pN">1457</div> <div class="G">Pārājisaṃghathullaccaya,</div> </td> </tr> <tr> <td> <div class="G">pācitti pāṭidesanā;</div> </td> </tr> <tr> <td> <div class="G">Dukkaṭā dubbhāsitā ceva,</div> </td> </tr> <tr> <td> <div class="G">satta āpattikkhandhā ca.</div> </td> </tr> </table> </div>
</div>
<div class="q" id="p_5V_1458"> <div class="p"> <table class="singleColumn"> <tr> <td> <div class="pN">1458</div> <div class="G">Bhijjati upasampadā,</div> </td> </tr> <tr> <td> <div class="G">tatheva apare duve;</div> </td> </tr> <tr> <td> <div class="G">Na vatthabbaṃ na dātabbaṃ,</div> </td> </tr> <tr> <td> <div class="G">abhabbābhabbameva ca.</div> </td> </tr> </table> </div>
</div>
<div class="q" id="p_5V_1459"> <div class="p"> <table class="singleColumn"> <tr> <td> <div class="pN">1459</div> <div class="G">Sañcicca sātisārā ca,</div> </td> </tr> <tr> <td> <div class="G">paṭikkosā nissāraṇā;</div> </td> </tr> <tr> <td> <div class="G">Osāraṇā paṭiññā ca,</div> </td> </tr> <tr> <td> <div class="G">paṭiggahā paṭikkhipā.</div> </td> </tr> </table> </div>
</div>
<div class="q" id="p_5V_1460"> <div class="p"> <table class="singleColumn"> <tr> <td> <div class="pN">1460</div> <div class="G">Upaghāti codanā ca,</div> </td> </tr> <tr> <td> <div class="G">kathinā ca duve tathā;</div> </td> </tr> <tr> <td> <div class="G">Cīvarā pattamaṇḍalā,</div> </td> </tr> <tr> <td> <div class="G">adhiṭṭhānā tatheva dve.</div> </td> </tr> </table> </div>
</div>
<div class="q" id="p_5V_1461"> <div class="p"> <table class="singleColumn"> <tr> <td> <div class="pN">1461</div> <div class="G">Vikappanā ca vinayā,</div> </td> </tr> <tr> <td> <div class="G">venayikā ca sallekhā;</div> </td> </tr> <tr> <td> <div class="G">Āpajjati ca vuṭṭhāti,</div> </td> </tr> <tr> <td> <div class="G">parivāsāpare duve.</div> </td> </tr> </table> </div>
</div>
<div class="q" id="p_5V_1462"> <div class="p"> <table class="singleColumn"> <tr> <td> <div class="pN">1462</div> <div class="G">Dve mānattā apare ca,</div> </td> </tr> <tr> <td> <div class="G">ratticchedo anādari;</div> </td> </tr> <tr> <td> <div class="G">Dve loṇā tayo apare,</div> </td> </tr> <tr> <td> <div class="G">paribhogakkosena ca.</div> </td> </tr> </table> </div>
</div>
<div class="q" id="p_5V_1463"> <div class="p"> <table class="singleColumn"> <tr> <td> <div class="pN">1463</div> <div class="G">Pesuñño ca gaṇāvassa,</div> </td> </tr> <tr> <td> <div class="G">ṭhapanā bhārakappiyaṃ;</div> </td> </tr> <tr> <td> <div class="G">Anāpatti adhammadhammā,</div> </td> </tr> <tr> <td> <div class="G">vinaye āsave tathāti.</div> </td> </tr> </table> </div>
</div>
</html>
