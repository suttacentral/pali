<html>
<div class="i">1.1.1.1 Pārājikakaṇḍa</div>
<div class="h">Bhikkhuvibhaṅga</div>
<div class="h">Paṭhamabhāga</div>
<div class="h">Katthapaññattivāra</div>
<div class="h">Pārājikakaṇḍa</div>
<div class="q" id="p_5V_2"> <div class="divNumber">1.</div> <div class="p">
<span class="pN">2</span>Yaṃ tena bhagavatā jānatā passatā arahatā sammāsambuddhena paṭhamaṃ pārājikaṃ kattha paññattaṃ, kaṃ ārabbha, kismiṃ vatthusmiṃ? Atthi tattha paññatti, anupaññatti, anuppannapaññatti? Sabbatthapaññatti, padesapaññatti? Sādhāraṇapaññatti, asādhāraṇapaññatti? Ekatopaññatti, ubhatopaññatti? Pañcannaṃ pātimokkhuddesānaṃ katthogadhaṃ kattha pariyāpannaṃ? Katamena uddesena uddesaṃ āgacchati? Catunnaṃ vipattīnaṃ katamā vipatti? Sattannaṃ āpattikkhandhānaṃ katamo āpattikkhandho? Channaṃ āpattisamuṭṭhānānaṃ katihi samuṭṭhānehi samuṭṭhāti? Catunnaṃ adhikaraṇānaṃ katamaṃ adhikaraṇaṃ? Sattannaṃ samathānaṃ katihi samathehi sammati? Ko tattha vinayo, ko tattha abhivinayo? Kiṃ tattha pātimokkhaṃ, kiṃ tattha adhipātimokkhaṃ? Kā vipatti? Kā sampatti? Kā paṭipatti? Kati atthavase paṭicca bhagavatā paṭhamaṃ pārājikaṃ paññattaṃ? Ke sikkhanti? Ke sikkhitasikkhā? Kattha ṭhitaṃ? Ke dhārenti? Kassa vacanaṃ? Kenābhatanti? </div>
</div>
<div class="q" id="p_5V_3"> <div class="divNumber">2.</div> <div class="p">
<span class="pN">3</span>Yaṃ tena bhagavatā jānatā passatā arahatā sammāsambuddhena paṭhamaṃ pārājikaṃ kattha paññattanti? Vesāliyaṃ paññattaṃ. Kaṃ ārabbhāti? Sudinnaṃ kalandaputtaṃ ārabbha. Kismiṃ vatthusminti? Sudinno kalandaputto purāṇadutiyikāya methunaṃ dhammaṃ paṭisevi, tasmiṃ vatthusmiṃ. Atthi tattha paññatti, anupaññatti, anuppannapaññattīti? Ekā paññatti, dve anupaññattiyo. Anuppannapaññatti tasmiṃ natthi. Sabbatthapaññatti, padesapaññattīti? Sabbatthapaññatti. Sādhāraṇapaññatti, asādhāraṇapaññattīti? Sādhāraṇapaññatti. Ekatopaññatti, ubhatopaññattīti? Ubhatopaññatti. Pañcannaṃ pātimokkhuddesānaṃ katthogadhaṃ kattha pariyāpannanti? Nidānogadhaṃ, nidānapariyāpannaṃ. Katamena uddesena uddesaṃ āgacchatīti? Dutiyena uddesena uddesaṃ āgacchati. Catunnaṃ vipattīnaṃ katamā vipattīti? Sīlavipatti. Sattannaṃ āpattikkhandhānaṃ katamo āpattikkhandhoti? Pārājikāpattikkhandho. Channaṃ āpattisamuṭṭhānānaṃ katihi samuṭṭhānehi samuṭṭhātīti? Ekena samuṭṭhānena samuṭṭhāti—  kāyato ca cittato ca samuṭṭhāti, na vācato. Catunnaṃ adhikaraṇānaṃ katamaṃ adhikaraṇanti? Āpattādhikaraṇaṃ. Sattannaṃ samathānaṃ katihi samathehi sammatīti? Dvīhi samathehi sammati—  sammukhāvinayena ca paṭiññātakaraṇena ca. Ko tattha vinayo, ko tattha abhivinayoti? Paññatti vinayo, vibhatti abhivinayo. Kiṃ tattha pātimokkhaṃ, kiṃ tattha adhipātimokkhanti? Paññatti pātimokkhaṃ, vibhatti adhipātimokkhaṃ. Kā vipattīti? Asaṃvaro vipatti. Kā sampattīti? Saṃvaro sampatti. Kā paṭipattīti? “Na evarūpaṃ karissāmī”ti yāvajīvaṃ āpāṇakoṭikaṃ samādāya sikkhati sikkhāpadesu. Kati atthavase paṭicca bhagavatā paṭhamaṃ pārājikaṃ paññattanti? Dasa atthavase paṭicca bhagavatā paṭhamaṃ pārājikaṃ paññattaṃ—  saṃghasuṭṭhutāya, saṃghaphāsutāya, dummaṅkūnaṃ puggalānaṃ niggahāya, pesalānaṃ bhikkhūnaṃ phāsuvihārāya, diṭṭhadhammikānaṃ āsavānaṃ saṃvarāya, samparāyikānaṃ āsavānaṃ paṭighātāya, appasannānaṃ pasādāya, pasannānaṃ bhiyyobhāvāya, saddhammaṭṭhitiyā, vinayānuggahāya. Ke sikkhantīti? Sekkhā ca puthujjanakalyāṇakā ca sikkhanti. Ke sikkhitasikkhāti? Arahanto sikkhitasikkhā. Kattha ṭhitanti? Sikkhākāmesu ṭhitaṃ. Ke dhārentīti? Yesaṃ vattati te dhārenti. Kassa vacananti? Bhagavato vacanaṃ arahato sammāsambuddhassa. Kenābhatanti? Paramparābhataṃ—  </div>
</div>
<div class="q" id="p_5V_4"> <div class="divNumber">3.</div> <div class="p"> <table class="singleColumn"> <tr> <td> <div class="pN">4</div> <div class="G">Upāli dāsako ceva,</div> </td> </tr> <tr> <td> <div class="G">soṇako siggavo tathā;</div> </td> </tr> <tr> <td> <div class="G">Moggaliputtena pañcamā,</div> </td> </tr> <tr> <td> <div class="G">ete jambusirivhaye.</div> </td> </tr> </table> </div>
</div>
<div class="q" id="p_5V_5"> <div class="p"> <table class="singleColumn"> <tr> <td> <div class="pN">5</div> <div class="G">Tato mahindo iṭṭiyo,</div> </td> </tr> <tr> <td> <div class="G">uttiyo sambalo tathā;</div> </td> </tr> <tr> <td> <div class="G">Bhaddanāmo ca paṇḍito.</div> </td> </tr> </table> </div>
</div>
<div class="q" id="p_5V_6"> <div class="p"> <table class="singleColumn"> <tr> <td> <div class="pN">6</div> <div class="G">Ete nāgā mahāpaññā,</div> </td> </tr> <tr> <td> <div class="G">jambudīpā idhāgatā;</div> </td> </tr> <tr> <td> <div class="G">Vinayaṃ te vācayiṃsu,</div> </td> </tr> <tr> <td> <div class="G">piṭakaṃ tambapaṇṇiyā.</div> </td> </tr> </table> </div>
</div>
<div class="q" id="p_5V_7"> <div class="p"> <table class="singleColumn"> <tr> <td> <div class="pN">7</div> <div class="G">Nikāye pañca vācesuṃ,</div> </td> </tr> <tr> <td> <div class="G">satta ceva pakaraṇe;</div> </td> </tr> <tr> <td> <div class="G">Tato ariṭṭho medhāvī,</div> </td> </tr> <tr> <td> <div class="G">tissadatto ca paṇḍito.</div> </td> </tr> </table> </div>
</div>
<div class="q" id="p_5V_8"> <div class="p"> <table class="singleColumn"> <tr> <td> <div class="pN">8</div> <div class="G">Visārado kāḷasumano,</div> </td> </tr> <tr> <td> <div class="G">thero ca dīghanāmako;</div> </td> </tr> <tr> <td> <div class="G">Dīghasumano ca paṇḍito.</div> </td> </tr> </table> </div>
</div>
<div class="q" id="p_5V_9"> <div class="p"> <table class="singleColumn"> <tr> <td> <div class="pN">9</div> <div class="G">Punadeva kāḷasumano,</div> </td> </tr> <tr> <td> <div class="G">Nāgatthero ca buddharakkhito;</div> </td> </tr> <tr> <td> <div class="G">Tissatthero ca medhāvī,</div> </td> </tr> <tr> <td> <div class="G">Devatthero ca paṇḍito.</div> </td> </tr> </table> </div>
</div>
<div class="q" id="p_5V_10"> <div class="p"> <table class="singleColumn"> <tr> <td> <div class="pN">10</div> <div class="G">Punadeva sumano medhāvī,</div> </td> </tr> <tr> <td> <div class="G">Vinaye ca visārado;</div> </td> </tr> <tr> <td> <div class="G">Bahussuto cūḷanāgo,</div> </td> </tr> <tr> <td> <div class="G">Gajova duppadhaṃsiyo.</div> </td> </tr> </table> </div>
</div>
<div class="q" id="p_5V_11"> <div class="p"> <table class="singleColumn"> <tr> <td> <div class="pN">11</div> <div class="G">Dhammapālitanāmo ca,</div> </td> </tr> <tr> <td> <div class="G">rohaṇe sādhupūjito;</div> </td> </tr> <tr> <td> <div class="G">Tassa sisso mahāpañño,</div> </td> </tr> <tr> <td> <div class="G">khemanāmo tipeṭako.</div> </td> </tr> </table> </div>
</div>
<div class="q" id="p_5V_12"> <div class="p"> <table class="singleColumn"> <tr> <td> <div class="pN">12</div> <div class="G">Dīpe tārakarājāva,</div> </td> </tr> <tr> <td> <div class="G">paññāya atirocatha;</div> </td> </tr> <tr> <td> <div class="G">Upatisso ca medhāvī,</div> </td> </tr> <tr> <td> <div class="G">phussadevo mahākathī.</div> </td> </tr> </table> </div>
</div>
<div class="q" id="p_5V_13"> <div class="p"> <table class="singleColumn"> <tr> <td> <div class="pN">13</div> <div class="G">Punadeva sumano medhāvī,</div> </td> </tr> <tr> <td> <div class="G">Pupphanāmo bahussuto;</div> </td> </tr> <tr> <td> <div class="G">Mahākathī mahāsivo,</div> </td> </tr> <tr> <td> <div class="G">Piṭake sabbattha kovido.</div> </td> </tr> </table> </div>
</div>
<div class="q" id="p_5V_14"> <div class="p"> <table class="singleColumn"> <tr> <td> <div class="pN">14</div> <div class="G">Punadeva upāli medhāvī,</div> </td> </tr> <tr> <td> <div class="G">Vinaye ca visārado;</div> </td> </tr> <tr> <td> <div class="G">Mahānāgo mahāpañño,</div> </td> </tr> <tr> <td> <div class="G">Saddhammavaṃsakovido.</div> </td> </tr> </table> </div>
</div>
<div class="q" id="p_5V_15"> <div class="p"> <table class="singleColumn"> <tr> <td> <div class="pN">15</div> <div class="G">Punadeva abhayo medhāvī,</div> </td> </tr> <tr> <td> <div class="G">Piṭake sabbattha kovido;</div> </td> </tr> <tr> <td> <div class="G">Tissatthero ca medhāvī,</div> </td> </tr> <tr> <td> <div class="G">Vinaye ca visārado.</div> </td> </tr> </table> </div>
</div>
<div class="q" id="p_5V_16"> <div class="p"> <table class="singleColumn"> <tr> <td> <div class="pN">16</div> <div class="G">Tassa sisso mahāpañño,</div> </td> </tr> <tr> <td> <div class="G">pupphanāmo bahussuto;</div> </td> </tr> <tr> <td> <div class="G">Sāsanaṃ anurakkhanto,</div> </td> </tr> <tr> <td> <div class="G">jambudīpe patiṭṭhito.</div> </td> </tr> </table> </div>
</div>
<div class="q" id="p_5V_17"> <div class="p"> <table class="singleColumn"> <tr> <td> <div class="pN">17</div> <div class="G">Cūḷābhayo ca medhāvī,</div> </td> </tr> <tr> <td> <div class="G">vinaye ca visārado;</div> </td> </tr> <tr> <td> <div class="G">Tissatthero ca medhāvī,</div> </td> </tr> <tr> <td> <div class="G">saddhammavaṃsakovido.</div> </td> </tr> </table> </div>
</div>
<div class="q" id="p_5V_18"> <div class="p"> <table class="singleColumn"> <tr> <td> <div class="pN">18</div> <div class="G">Cūḷadevo ca medhāvī,</div> </td> </tr> <tr> <td> <div class="G">vinaye ca visārado;</div> </td> </tr> <tr> <td> <div class="G">Sivatthero ca medhāvī,</div> </td> </tr> <tr> <td> <div class="G">vinaye sabbattha kovido.</div> </td> </tr> </table> </div>
</div>
<div class="q" id="p_5V_19"> <div class="p"> <table class="singleColumn"> <tr> <td> <div class="pN">19</div> <div class="G">Ete nāgā mahāpaññā,</div> </td> </tr> <tr> <td> <div class="G">vinayaññū maggakovidā;</div> </td> </tr> <tr> <td> <div class="G">Vinayaṃ dīpe pakāsesuṃ,</div> </td> </tr> <tr> <td> <div class="G">piṭakaṃ tambapaṇṇiyāti.</div> </td> </tr> </table> </div>
</div>
<div class="q" id="p_5V_20"> <div class="divNumber">4.</div> <div class="p">
<span class="pN">20</span>Yaṃ tena bhagavatā jānatā passatā arahatā sammāsambuddhena dutiyaṃ pārājikaṃ kattha paññattanti? Rājagahe paññattaṃ. Kaṃ ārabbhāti? Dhaniyaṃ kumbhakāraputtaṃ ārabbha. Kismiṃ vatthusminti? Dhaniyo kumbhakāraputto rañño dārūni adinnaṃ ādiyi, tasmiṃ vatthusmiṃ. Ekā paññatti, ekā anupaññatti. Channaṃ āpattisamuṭṭhānānaṃ katihi samuṭṭhānehi samuṭṭhātīti? Tīhi samuṭṭhānehi samuṭṭhāti—  siyā kāyato ca cittato ca samuṭṭhāti, na vācato; siyā vācato ca cittato ca samuṭṭhāti, na kāyato; siyā kāyato ca vācato ca cittato ca samuṭṭhāti…pe… . </div>
</div>
<div class="q" id="p_5V_21"> <div class="divNumber">5.</div> <div class="p">
<span class="pN">21</span>Tatiyaṃ pārājikaṃ kattha paññattanti? Vesāliyaṃ paññattaṃ. Kaṃ ārabbhāti? Sambahule bhikkhū ārabbha. Kismiṃ vatthusminti? Sambahulā bhikkhū aññamaññaṃ jīvitā voropesuṃ, tasmiṃ vatthusmiṃ. Ekā paññatti, ekā anupaññatti. Channaṃ āpattisamuṭṭhānānaṃ katihi samuṭṭhānehi samuṭṭhātīti? Tīhi samuṭṭhānehi samuṭṭhāti—  siyā kāyato ca cittato ca samuṭṭhāti, na vācato; siyā vācato ca cittato ca samuṭṭhāti, na kāyato; siyā kāyato ca vācato ca cittato ca samuṭṭhāti…pe… . </div>
</div>
<div class="q" id="p_5V_22"> <div class="divNumber">6.</div> <div class="p">
<span class="pN">22</span>Catutthaṃ pārājikaṃ kattha paññattanti? Vesāliyaṃ paññattaṃ. Kaṃ ārabbhāti? Vaggumudātīriye bhikkhū ārabbha. Kismiṃ vatthusminti? Vaggumudātīriyā bhikkhū gihīnaṃ aññamaññassa uttarimanussadhammassa vaṇṇaṃ bhāsiṃsu, tasmiṃ vatthusmiṃ. Ekā paññatti, ekā anupaññatti. Channaṃ āpattisamuṭṭhānānaṃ katihi samuṭṭhānehi samuṭṭhātīti? Tīhi samuṭṭhānehi samuṭṭhāti—  siyā kāyato ca cittato ca samuṭṭhāti, na vācato; siyā vācato ca cittato ca samuṭṭhāti, na kāyato; siyā kāyato ca vācato ca cittato ca samuṭṭhāti…pe… . </div>
</div>
<div class="CENTER" id="p_5V_23">
<span class="pN">23</span>Cattāro pārājikā niṭṭhitā.</div>
<div class="SUMMARY" id="p_5V_24">
<span class="pN">24</span><span class="firstLetter">T</span>assuddānaṃ</div>
<div class="q" id="p_5V_25"> <div class="p"> <table class="singleColumn"> <tr> <td> <div class="pN">25</div> <div class="G">Methunādinnādānañca,</div> </td> </tr> <tr> <td> <div class="G">manussaviggahuttari;</div> </td> </tr> <tr> <td> <div class="G">Pārājikāni cattāri,</div> </td> </tr> <tr> <td> <div class="G">chejjavatthū asaṃsayāti.</div> </td> </tr> </table> </div>
</div>
</html>
