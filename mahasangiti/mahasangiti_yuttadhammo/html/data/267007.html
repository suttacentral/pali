<html>
<div class="i">3.10 Dhātuvivaṇṇapetavatthu</div>
<div class="h">Cūḷavagga</div>
<div class="h">Dhātuvivaṇṇapetavatthu</div>
<div class="q" id="p_19Pv_550"> <div class="divNumber">507.</div> <div class="p"> <table class="singleColumn"> <tr> <td> <div class="pN">550</div> <div class="G">“Antalikkhasmiṃ tiṭṭhanto,</div> </td> </tr> <tr> <td> <div class="G">Duggandho pūti vāyasi;</div> </td> </tr> <tr> <td> <div class="G">Mukhañca te kimayo pūtigandhaṃ,</div> </td> </tr> <tr> <td> <div class="G">Khādanti kiṃ kammamakāsi pubbe.</div> </td> </tr> </table> </div>
</div>
<div class="q" id="p_19Pv_551"> <div class="divNumber">508.</div> <div class="p"> <table class="singleColumn"> <tr> <td> <div class="pN">551</div> <div class="G">Tato satthaṃ gahetvāna,</div> </td> </tr> <tr> <td> <div class="G">okkantanti punappunaṃ;</div> </td> </tr> <tr> <td> <div class="G">Khārena paripphositvā,</div> </td> </tr> <tr> <td> <div class="G">okkantanti punappunaṃ.</div> </td> </tr> </table> </div>
</div>
<div class="q" id="p_19Pv_552"> <div class="divNumber">509.</div> <div class="p"> <table class="singleColumn"> <tr> <td> <div class="pN">552</div> <div class="G">Kiṃ nu kāyena vācāya,</div> </td> </tr> <tr> <td> <div class="G">manasā dukkaṭaṃ kataṃ;</div> </td> </tr> <tr> <td> <div class="G">Kissa kammavipākena,</div> </td> </tr> <tr> <td> <div class="G">idaṃ dukkhaṃ nigacchasī”ti.</div> </td> </tr> </table> </div>
</div>
<div class="q" id="p_19Pv_553"> <div class="divNumber">510.</div> <div class="p"> <table class="singleColumn"> <tr> <td> <div class="pN">553</div> <div class="G">“Ahaṃ rājagahe ramme,</div> </td> </tr> <tr> <td> <div class="G">ramaṇīye giribbaje;</div> </td> </tr> <tr> <td> <div class="G">Issaro dhanadhaññassa,</div> </td> </tr> <tr> <td> <div class="G">supahūtassa mārisa.</div> </td> </tr> </table> </div>
</div>
<div class="q" id="p_19Pv_554"> <div class="divNumber">511.</div> <div class="p"> <table class="singleColumn"> <tr> <td> <div class="pN">554</div> <div class="G">Tassāyaṃ me bhariyā ca,</div> </td> </tr> <tr> <td> <div class="G">dhītā ca suṇisā ca me;</div> </td> </tr> <tr> <td> <div class="G">Tā mālaṃ uppalañcāpi,</div> </td> </tr> <tr> <td> <div class="G">paccagghañca vilepanaṃ;</div> </td> </tr> <tr> <td> <div class="G">Thūpaṃ harantiyo vāresiṃ,</div> </td> </tr> <tr> <td> <div class="G">taṃ pāpaṃ pakataṃ mayā.</div> </td> </tr> </table> </div>
</div>
<div class="q" id="p_19Pv_555"> <div class="divNumber">512.</div> <div class="p"> <table class="singleColumn"> <tr> <td> <div class="pN">555</div> <div class="G">Chaḷāsītisahassāni,</div> </td> </tr> <tr> <td> <div class="G">mayaṃ paccattavedanā;</div> </td> </tr> <tr> <td> <div class="G">Thūpapūjaṃ vivaṇṇetvā,</div> </td> </tr> <tr> <td> <div class="G">paccāma niraye bhusaṃ.</div> </td> </tr> </table> </div>
</div>
<div class="q" id="p_19Pv_556"> <div class="divNumber">513.</div> <div class="p"> <table class="singleColumn"> <tr> <td> <div class="pN">556</div> <div class="G">Ye ca kho thūpapūjāya,</div> </td> </tr> <tr> <td> <div class="G">vattante arahato mahe;</div> </td> </tr> <tr> <td> <div class="G">Ādīnavaṃ pakāsenti,</div> </td> </tr> <tr> <td> <div class="G">vivecayetha ne tato.</div> </td> </tr> </table> </div>
</div>
<div class="q" id="p_19Pv_557"> <div class="divNumber">514.</div> <div class="p"> <table class="singleColumn"> <tr> <td> <div class="pN">557</div> <div class="G">Imā ca passa āyantiyo,</div> </td> </tr> <tr> <td> <div class="G">Māladhārī alaṅkatā;</div> </td> </tr> <tr> <td> <div class="G">Mālāvipākaṃnubhontiyo,</div> </td> </tr> <tr> <td> <div class="G">Samiddhā ca tā yasassiniyo.</div> </td> </tr> </table> </div>
</div>
<div class="q" id="p_19Pv_558"> <div class="divNumber">515.</div> <div class="p"> <table class="singleColumn"> <tr> <td> <div class="pN">558</div> <div class="G">Tañca disvāna accheraṃ,</div> </td> </tr> <tr> <td> <div class="G">abbhutaṃ lomahaṃsanaṃ;</div> </td> </tr> <tr> <td> <div class="G">Namo karonti sappaññā,</div> </td> </tr> <tr> <td> <div class="G">vandanti taṃ mahāmuniṃ.</div> </td> </tr> </table> </div>
</div>
<div class="q" id="p_19Pv_559"> <div class="divNumber">516.</div> <div class="p"> <table class="singleColumn"> <tr> <td> <div class="pN">559</div> <div class="G">Sohaṃ nūna ito gantvā,</div> </td> </tr> <tr> <td> <div class="G">yoniṃ laddhāna mānusiṃ;</div> </td> </tr> <tr> <td> <div class="G">Thūpapūjaṃ karissāmi,</div> </td> </tr> <tr> <td> <div class="G">appamatto punappunan”ti.</div> </td> </tr> </table> </div>
</div>
<div class="CENTER" id="p_19Pv_560">
<span class="pN">560</span>Dhātuvivaṇṇapetavatthu dasamaṃ.</div>
<div class="ENDH3" id="p_19Pv_561">
<span class="pN">561</span>Cūḷavaggo tatiyo.</div>
<div class="SUMMARY" id="p_19Pv_562">
<span class="pN">562</span><span class="firstLetter">T</span>assuddānaṃ</div>
<div class="q" id="p_19Pv_563"> <div class="p"> <table class="singleColumn"> <tr> <td> <div class="pN">563</div> <div class="G">Abhijjamāno kuṇḍiyo,</div> </td> </tr> <tr> <td> <div class="G">rathakārī bhusena ca;</div> </td> </tr> <tr> <td> <div class="G">Kumāro gaṇikā ceva,</div> </td> </tr> <tr> <td> <div class="G">dve luddā piṭṭhipūjanā;</div> </td> </tr> <tr> <td> <div class="G">Vaggo tena pavuccatīti.</div> </td> </tr> </table> </div>
</div>
</html>
