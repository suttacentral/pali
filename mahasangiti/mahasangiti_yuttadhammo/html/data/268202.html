<html>
<div class="i">2.3.4 Vaḍḍhisutta</div>
<div class="h">Dutiyapaṇṇāsaka</div>
<div class="h">Ākaṅkhavagga</div>
<div class="h">Vaḍḍhisutta</div>
<div class="q" id="p_17A10_545"> <div class="divNumber">74.</div> <div class="p">
<span class="pN">545</span>“Dasahi, bhikkhave, vaḍḍhīhi vaḍḍhamāno ariyasāvako ariyāya vaḍḍhiyā vaḍḍhati, sārādāyī ca hoti varādāyī kāyassa. Katamehi dasahi? Khettavatthūhi vaḍḍhati, dhanadhaññena vaḍḍhati, puttadārehi vaḍḍhati, dāsakammakaraporisehi vaḍḍhati, catuppadehi vaḍḍhati, saddhāya vaḍḍhati, sīlena vaḍḍhati, sutena vaḍḍhati, cāgena vaḍḍhati, paññāya vaḍḍhati—  imehi kho, bhikkhave, dasahi vaḍḍhīhi vaḍḍhamāno ariyasāvako ariyāya vaḍḍhiyā vaḍḍhati, sārādāyī ca hoti varādāyī kāyassāti. </div>
</div>
<div class="q" id="p_17A10_546"> <div class="p"> <table class="singleColumn"> <tr> <td> <div class="pN">546</div> <div class="G">Dhanena dhaññena ca yodha vaḍḍhati,</div> </td> </tr> <tr> <td> <div class="G">Puttehi dārehi catuppadehi ca;</div> </td> </tr> <tr> <td> <div class="G">Sa bhogavā hoti yasassi pūjito,</div> </td> </tr> <tr> <td> <div class="G">Ñātīhi mittehi athopi rājubhi.</div> </td> </tr> </table> </div>
</div>
<div class="q" id="p_17A10_547"> <div class="p"> <table class="singleColumn"> <tr> <td> <div class="pN">547</div> <div class="G">Saddhāya sīlena ca yodha vaḍḍhati,</div> </td> </tr> <tr> <td> <div class="G">Paññāya cāgena sutena cūbhayaṃ;</div> </td> </tr> <tr> <td> <div class="G">So tādiso sappuriso vicakkhaṇo,</div> </td> </tr> <tr> <td> <div class="G">Diṭṭheva dhamme ubhayena vaḍḍhatī”ti.</div> </td> </tr> </table> </div>
</div>
<div class="CENTER" id="p_17A10_548">
<span class="pN">548</span>Catutthaṃ.</div>
</html>
