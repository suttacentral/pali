<html>
<div class="i">1.5.2.1 Bhūtagāmasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Bhūtagāmavagga
</div>
<div class="h">
Bhūtagāmasikkhāpada
</div>
<div class="q" id="p_2V_338">
<div class="divNumber">
89.
</div>
<div class="p">
<span class="pN">338</span>Tena samayena buddho bhagavā āḷaviyaṃ viharati aggāḷave cetiye. Tena kho pana samayena āḷavakā bhikkhū navakammaṃ karontā rukkhaṃ chindantipi chedāpentipi. Aññataropi āḷavako bhikkhu rukkhaṃ chindati. Tasmiṃ rukkhe adhivatthā devatā taṃ bhikkhuṃ etadavoca—  “mā, bhante, attano bhavanaṃ kattukāmo mayhaṃ bhavanaṃ chindī”ti. So bhikkhu anādiyanto chindiyeva, tassā ca devatāya dārakassa bāhuṃ ākoṭesi. Atha kho tassā devatāya etadahosi—  “yannūnāhaṃ imaṃ bhikkhuṃ idheva jīvitā voropeyyan”ti. Atha kho tassā devatāya etadahosi—  “na kho metaṃ patirūpaṃ yāhaṃ imaṃ bhikkhuṃ idheva jīvitā voropeyyaṃ. Yannūnāhaṃ bhagavato etamatthaṃ āroceyyan”ti. Atha kho sā devatā yena bhagavā tenupasaṅkami; upasaṅkamitvā bhagavato etamatthaṃ ārocesi. “Sādhu sādhu, devate. Sādhu kho tvaṃ, devate, taṃ bhikkhuṃ jīvitā na voropesi. Sacajja tvaṃ, devate, taṃ bhikkhuṃ jīvitā voropeyyāsi, bahuñca tvaṃ, devate, apuññaṃ pasaveyyāsi. Gaccha tvaṃ, devate, amukasmiṃ okāse rukkho vivitto tasmiṃ upagacchā”ti. Manussā ujjhāyanti khiyyanti vipācenti—  “kathañhi nāma samaṇā sakyaputtiyā rukkhaṃ chindissantipi chedāpessantipi ekindriyaṃ samaṇā sakyaputtiyā jīvaṃ viheṭhentī”ti.
</div>
</div>
<div class="q" id="p_2V_339">
<div class="p">
<span class="pN">339</span>Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma āḷavakā bhikkhū rukkhaṃ chindissantipi chedāpessantipī”ti…pe…  “saccaṃ kira tumhe, bhikkhave, rukkhaṃ chindathāpi chedāpethāpī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, rukkhaṃ chindissathāpi, chedāpessathāpi. Jīvasaññino hi, moghapurisā, manussā rukkhasmiṃ. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_340">
<div class="divNumber">
90.
</div>
<div class="p">
<span class="pN">340</span><span class="bold">“Bhūtagāmapātabyatāya pācittiyan”</span>ti. (<span class="italic">11</span>:<span class="bold">60</span>)
</div>
</div>
<div class="q" id="p_2V_341">
<div class="divNumber">
91.
</div>
<div class="p">
<span class="pN">341</span><span class="bold">Bhūtagāmo</span> nāma pañca bījajātāni—  mūlabījaṃ, khandhabījaṃ, phaḷubījaṃ, aggabījaṃ, bījabījameva pañcamaṃ.
</div>
</div>
<div class="q" id="p_2V_342">
<div class="p">
<span class="pN">342</span><span class="bold">Mūlabījaṃ</span> nāma—  haliddi, siṅgiveraṃ, vacā, vacattaṃ, ativisā, kaṭukarohiṇī, usīraṃ, bhaddamuttakaṃ, yāni vā panaññānipi atthi mūle jāyanti, mūle sañjāyanti, etaṃ mūlabījaṃ nāma.
</div>
</div>
<div class="q" id="p_2V_343">
<div class="p">
<span class="pN">343</span><span class="bold">Khandhabījaṃ</span> nāma—  assattho, nigrodho, pilakkho, udumbaro, kacchako, kapitthano, yāni vā panaññānipi atthi khandhe jāyanti, khandhe sañjāyanti, etaṃ khandhabījaṃ nāma.
</div>
</div>
<div class="q" id="p_2V_344">
<div class="p">
<span class="pN">344</span><span class="bold">Phaḷubījaṃ</span> nāma—  ucchu, veḷu, naḷo, yāni vā panaññānipi atthi pabbe jāyanti, pabbe sañjāyanti, etaṃ phaḷubījaṃ nāma.
</div>
</div>
<div class="q" id="p_2V_345">
<div class="p">
<span class="pN">345</span><span class="bold">Aggabījaṃ</span> nāma—  ajjukaṃ, phaṇijjakaṃ, hiriveraṃ, yāni vā panaññānipi atthi agge jāyanti, agge sañjāyanti, etaṃ aggabījaṃ nāma.
</div>
</div>
<div class="q" id="p_2V_346">
<div class="p">
<span class="pN">346</span><span class="bold">Bījabījaṃ</span> nāma—  pubbaṇṇaṃ, aparaṇṇaṃ, yāni vā panaññānipi atthi bīje jāyanti, bīje sañjāyanti, etaṃ bījabījaṃ nāma.
</div>
</div>
<div class="q" id="p_2V_347">
<div class="divNumber">
92.
</div>
<div class="p">
<span class="pN">347</span>Bīje bījasaññī chindati vā chedāpeti vā, bhindati vā bhedāpeti vā, pacati vā pacāpeti vā, āpatti pācittiyassa. Bīje vematiko chindati vā chedāpeti vā, bhindati vā bhedāpeti vā, pacati vā pacāpeti vā, āpatti dukkaṭassa. Bīje abījasaññī chindati vā chedāpeti vā, bhindati vā bhedāpeti vā, pacati vā pacāpeti vā, anāpatti. Abīje bījasaññī āpatti dukkaṭassa. Abīje vematiko, āpatti dukkaṭassa. Abīje abījasaññī, anāpatti.
</div>
</div>
<div class="q" id="p_2V_348">
<div class="divNumber">
93.
</div>
<div class="p">
<span class="pN">348</span>Anāpatti—  “imaṃ jāna, imaṃ dehi, imaṃ āhara, iminā attho, imaṃ kappiyaṃ karohī”ti bhaṇati, asañcicca, assatiyā, ajānantassa, ummattakassa, ādikammikassāti.
</div>
</div>
<div class="CENTER" id="p_2V_349">
<span class="pN">349</span>Bhūtagāmasikkhāpadaṃ niṭṭhitaṃ paṭhamaṃ.
</div>
</html>
