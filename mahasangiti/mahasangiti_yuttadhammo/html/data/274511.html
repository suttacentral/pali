<html>
<div class="i">1.3.5 Paṭhamaasappurisasutta</div>
<div class="h">Maggasaṃyutta</div>
<div class="h">Micchattavagga</div>
<div class="h">Paṭhamaasappurisasutta</div>
<div class="q" id="p_14S5_98"> <div class="divNumber">25.</div> <div class="p">
<span class="pN">98</span>Sāvatthinidānaṃ. “Asappurisañca vo, bhikkhave, desessāmi, sappurisañca. Taṃ suṇātha. Katamo ca, bhikkhave, asappuriso? Idha, bhikkhave, ekacco micchādiṭṭhiko hoti, micchāsaṅkappo, micchāvāco, micchākammanto, micchāājīvo, micchāvāyāmo, micchāsati, micchāsamādhi—  ayaṃ vuccati, bhikkhave, asappuriso. </div>
</div>
<div class="q" id="p_14S5_99"> <div class="p">
<span class="pN">99</span>Katamo ca, bhikkhave, sappuriso? Idha, bhikkhave, ekacco sammādiṭṭhiko hoti, sammāsaṅkappo, sammāvāco, sammākammanto, sammāājīvo, sammāvāyāmo, sammāsati, sammāsamādhi—  ayaṃ vuccati, bhikkhave, sappuriso”ti. </div>
</div>
<div class="CENTER" id="p_14S5_100">
<span class="pN">100</span>Pañcamaṃ.</div>
</html>
