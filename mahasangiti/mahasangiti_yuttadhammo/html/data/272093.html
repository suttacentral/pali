<html>
<div class="i">2.5 Abbhānārahavatta</div>
<div class="h">Pārivāsikakkhandhaka</div>
<div class="h">Abbhānārahavatta</div>
<div class="q" id="p_4V_474"> <div class="divNumber">95.</div> <div class="p">
<span class="pN">474</span>Tena kho pana samayena abbhānārahā bhikkhū sādiyanti pakatattānaṃ bhikkhūnaṃ abhivādanaṃ paccuṭṭhānaṃ…pe…  nahāne piṭṭhiparikammaṃ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma abbhānārahā bhikkhū sādiyissanti pakatattānaṃ bhikkhūnaṃ abhivādanaṃ paccuṭṭhānaṃ…pe…  nahāne piṭṭhiparikamman”ti. Atha kho te bhikkhū bhagavato etamatthaṃ ārocesuṃ. </div>
</div>
<div class="q" id="p_4V_475"> <div class="p">
<span class="pN">475</span>Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā bhikkhū paṭipucchi—  “saccaṃ kira, bhikkhave, abbhānārahā bhikkhū sādiyanti pakatattānaṃ bhikkhūnaṃ abhivādanaṃ paccuṭṭhānaṃ…pe…  nahāne piṭṭhiparikamman”ti? “Saccaṃ, bhagavā”ti. Vigarahi buddho bhagavā—  “ananucchavikaṃ…pe…  kathañhi nāma, bhikkhave, abbhānārahā bhikkhū sādiyissanti pakatattānaṃ bhikkhūnaṃ abhivādanaṃ paccuṭṭhānaṃ…pe…  nahāne piṭṭhiparikammaṃ. Netaṃ, bhikkhave, appasannānaṃ vā pasādāya…pe…  vigarahitvā…pe…  dhammiṃ kathaṃ katvā bhikkhū āmantesi—  “na, bhikkhave, abbhānārahena bhikkhunā sāditabbaṃ pakatattānaṃ bhikkhūnaṃ abhivādanaṃ paccupaṭṭhānaṃ…pe…  nahāne piṭṭhiparikammaṃ. Yo sādiyeyya, āpatti dukkaṭassa. Anujānāmi, bhikkhave, abbhānārahānaṃ bhikkhūnaṃ mithu yathāvuḍḍhaṃ abhivādanaṃ paccuṭṭhānaṃ…pe…  nahāne piṭṭhiparikammaṃ. Anujānāmi, bhikkhave, abbhānārahānaṃ bhikkhūnaṃ pañca yathāvuḍḍhaṃ—  uposathaṃ, pavāraṇaṃ, vassikasāṭikaṃ, oṇojanaṃ, bhattaṃ. Tena hi, bhikkhave, abbhānārahānaṃ bhikkhūnaṃ vattaṃ paññapessāmi yathā abbhānārahehi bhikkhūhi vattitabbaṃ. </div>
</div>
<div class="q" id="p_4V_476"> <div class="divNumber">96.</div> <div class="p">
<span class="pN">476</span>Abbhānārahena, bhikkhave, bhikkhunā sammā vattitabbaṃ. Tatrāyaṃ sammāvattanā—  </div>
</div>
<div class="q" id="p_4V_477"> <div class="p">
<span class="pN">477</span>Na upasampādetabbaṃ…pe…  (yathā heṭṭhā, tathā vitthāretabbaṃ) na bhikkhūhi sampayojetabbaṃ. </div>
</div>
<div class="q" id="p_4V_478"> <div class="p">
<span class="pN">478</span>Na, bhikkhave, abbhānārahena bhikkhunā pakatattassa bhikkhuno purato gantabbaṃ, na purato nisīditabbaṃ. Yo hoti saṃghassa āsanapariyanto seyyāpariyanto vihārapariyanto so tassa padātabbo. Tena ca so sāditabbo. </div>
</div>
<div class="q" id="p_4V_479"> <div class="p">
<span class="pN">479</span>Na, bhikkhave, abbhānārahena bhikkhunā pakatattena bhikkhunā puresamaṇena vā pacchāsamaṇena vā kulāni upasaṅkamitabbāni; na āraññikaṅgaṃ samādātabbaṃ; na piṇḍapātikaṅgaṃ samādātabbaṃ; na ca tappaccayā piṇḍapāto nīharāpetabbo—  mā maṃ jāniṃsūti. </div>
</div>
<div class="q" id="p_4V_480"> <div class="p">
<span class="pN">480</span>Na, bhikkhave, abbhānārahena bhikkhunā sabhikkhukā āvāsā abhikkhuko āvāso gantabbo, aññatra pakatattena, aññatra antarāyā. </div>
</div>
<div class="q" id="p_4V_481"> <div class="p">
<span class="pN">481</span>Na, bhikkhave, abbhānārahena bhikkhunā sabhikkhukā āvāsā abhikkhuko anāvāso gantabbo, aññatra pakatattena, aññatra antarāyā…pe… . (Yathā heṭṭhā, tathā vitthāretabbā.) </div>
</div>
<div class="q" id="p_4V_482"> <div class="p">
<span class="pN">482</span>Gantabbo, bhikkhave, abbhānārahena bhikkhunā sabhikkhukā āvāsā…pe…  anāvāsā…pe…  āvāsā vā anāvāsā vā sabhikkhuko āvāso…pe…  sabhikkhuko anāvāso…pe…  sabhikkhuko āvāso vā anāvāso vā, yatthassu bhikkhū samānasaṃvāsakā, yaṃ jaññā sakkomi ajjeva gantunti. </div>
</div>
<div class="q" id="p_4V_483"> <div class="p">
<span class="pN">483</span>Na, bhikkhave, abbhānārahena bhikkhunā pakatattena bhikkhunā saddhiṃ ekacchanne āvāse vatthabbaṃ, na ekacchanne anāvāse vatthabbaṃ, na ekacchanne āvāse vā anāvāse vā vatthabbaṃ; pakatattaṃ bhikkhuṃ disvā āsanā vuṭṭhātabbaṃ, pakatatto bhikkhu āsanena nimantetabbo; na pakatattena bhikkhunā saddhiṃ ekāsane nisīditabbaṃ, na nīce āsane nisinne ucce āsane nisīditabbaṃ, na chamāyaṃ nisinne āsane nisīditabbaṃ; na ekacaṅkame caṅkamitabbaṃ, na nīce caṅkame caṅkamante ucce caṅkame caṅkamitabbaṃ, na chamāyaṃ caṅkamante caṅkame caṅkamitabbaṃ. </div>
</div>
<div class="q" id="p_4V_484"> <div class="p">
<span class="pN">484</span>Na, bhikkhave, abbhānārahena bhikkhunā pārivāsikena bhikkhunā saddhiṃ…pe…  mūlāyapaṭikassanārahena bhikkhunā saddhiṃ…pe…  mānattārahena bhikkhunā saddhiṃ…pe…  mānattacārikena bhikkhunā saddhiṃ…pe…  abbhānārahena vuḍḍhatarena bhikkhunā saddhiṃ ekacchanne āvāse vatthabbaṃ, na ekacchanne anāvāse vatthabbaṃ; na ekacchanne āvāse vā anāvāse vā vatthabbaṃ; na ekāsane nisīditabbaṃ, na nīce āsane nisinne ucce āsane nisīditabbaṃ, na chamāyaṃ nisinne āsane nisīditabbaṃ; na ekacaṅkame caṅkamitabbaṃ, na nīce caṅkame caṅkamante ucce caṅkame caṅkamitabbaṃ, na chamāyaṃ caṅkamante caṅkame caṅkamitabbaṃ. </div>
</div>
<div class="q" id="p_4V_485"> <div class="p">
<span class="pN">485</span>Abbhānārahacatuttho ce, bhikkhave, parivāsaṃ dadeyya, mūlāya paṭikasseyya, mānattaṃ dadeyya, taṃvīso abbheyya, akammaṃ, na ca karaṇīyan”ti. </div>
</div>
<div class="CENTER" id="p_4V_486">
<span class="pN">486</span>Abbhānārahavattaṃ niṭṭhitaṃ.<br> Pārivāsikakkhandhako dutiyo.<br> Imamhi khandhake vatthū pañca.</div>
<div class="SUMMARY" id="p_4V_487">
<span class="pN">487</span><span class="firstLetter">T</span>assuddānaṃ</div>
<div class="q" id="p_4V_488"> <div class="p"> <table class="singleColumn"> <tr> <td> <div class="pN">488</div> <div class="G">Pārivāsikā sādenti,</div> </td> </tr> <tr> <td> <div class="G">pakatattāna bhikkhunaṃ;</div> </td> </tr> <tr> <td> <div class="G">Abhivādanaṃ paccuṭṭhānaṃ,</div> </td> </tr> <tr> <td> <div class="G">añjaliñca sāmīciyaṃ.</div> </td> </tr> </table> </div>
</div>
<div class="q" id="p_4V_489"> <div class="p"> <table class="singleColumn"> <tr> <td> <div class="pN">489</div> <div class="G">Āsanaṃ seyyābhihāraṃ,</div> </td> </tr> <tr> <td> <div class="G">pādo pīṭhaṃ kathalikaṃ;</div> </td> </tr> <tr> <td> <div class="G">Pattaṃ nahāne parikammaṃ,</div> </td> </tr> <tr> <td> <div class="G">ujjhāyanti ca pesalā.</div> </td> </tr> </table> </div>
</div>
<div class="q" id="p_4V_490"> <div class="p"> <table class="singleColumn"> <tr> <td> <div class="pN">490</div> <div class="G">Dukkaṭaṃ sādiyantassa,</div> </td> </tr> <tr> <td> <div class="G">Mithu pañca yathāvuḍḍhaṃ;</div> </td> </tr> <tr> <td> <div class="G">Uposathaṃ pavāraṇaṃ,</div> </td> </tr> <tr> <td> <div class="G">Vassikoṇojabhojanaṃ.</div> </td> </tr> </table> </div>
</div>
<div class="q" id="p_4V_491"> <div class="p"> <table class="singleColumn"> <tr> <td> <div class="pN">491</div> <div class="G">Sammā ca vattanā tattha,</div> </td> </tr> <tr> <td> <div class="G">pakatattassa gacchantaṃ;</div> </td> </tr> <tr> <td> <div class="G">Yo ca hoti pariyanto,</div> </td> </tr> <tr> <td> <div class="G">pure pacchā tatheva ca.</div> </td> </tr> </table> </div>
</div>
<div class="q" id="p_4V_492"> <div class="p"> <table class="singleColumn"> <tr> <td> <div class="pN">492</div> <div class="G">Āraññapiṇḍanīhāro,</div> </td> </tr> <tr> <td> <div class="G">āgantuke uposathe;</div> </td> </tr> <tr> <td> <div class="G">Pavāraṇāya dūtena,</div> </td> </tr> <tr> <td> <div class="G">gantabbo ca sabhikkhuko.</div> </td> </tr> </table> </div>
</div>
<div class="q" id="p_4V_493"> <div class="p"> <table class="singleColumn"> <tr> <td> <div class="pN">493</div> <div class="G">Ekacchanne ca vuṭṭhānaṃ,</div> </td> </tr> <tr> <td> <div class="G">tatheva ca nimantaye;</div> </td> </tr> <tr> <td> <div class="G">Āsane nīce caṅkame,</div> </td> </tr> <tr> <td> <div class="G">chamāyaṃ caṅkamena ca.</div> </td> </tr> </table> </div>
</div>
<div class="q" id="p_4V_494"> <div class="p"> <table class="singleColumn"> <tr> <td> <div class="pN">494</div> <div class="G">Vuḍḍhatarena akammaṃ,</div> </td> </tr> <tr> <td> <div class="G">ratticchedā ca sodhanā;</div> </td> </tr> <tr> <td> <div class="G">Nikkhipanaṃ samādānaṃ,</div> </td> </tr> <tr> <td> <div class="G">vattaṃva pārivāsike.</div> </td> </tr> </table> </div>
</div>
<div class="q" id="p_4V_495"> <div class="p"> <table class="singleColumn"> <tr> <td> <div class="pN">495</div> <div class="G">Mūlāya mānattārahā,</div> </td> </tr> <tr> <td> <div class="G">tathā mānattacārikā;</div> </td> </tr> <tr> <td> <div class="G">Abbhānārahe nayo cāpi,</div> </td> </tr> <tr> <td> <div class="G">sambhedaṃ nayato puna.</div> </td> </tr> </table> </div>
</div>
<div class="q" id="p_4V_496"> <div class="p"> <table class="singleColumn"> <tr> <td> <div class="pN">496</div> <div class="G">Pārivāsikesu tayo,</div> </td> </tr> <tr> <td> <div class="G">catu mānattacārike;</div> </td> </tr> <tr> <td> <div class="G">Na samenti ratticchedesu,</div> </td> </tr> <tr> <td> <div class="G">mānattesu ca devasi;</div> </td> </tr> <tr> <td> <div class="G">Dve kammā sadisā sesā,</div> </td> </tr> <tr> <td> <div class="G">tayo kammā samāsamāti.</div> </td> </tr> </table> </div>
</div>
<div class="ENDH3" id="p_4V_497">
<span class="pN">497</span>Pārivāsikakkhandhakaṃ niṭṭhitaṃ.</div>
</html>
