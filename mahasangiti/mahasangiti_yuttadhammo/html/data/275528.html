<html>
<div class="i">1.1.6 Appassutasutta</div>
<div class="h">Paṭhamapaṇṇāsaka</div>
<div class="h">Bhaṇḍagāmavagga</div>
<div class="h">Appassutasutta</div>
<div class="q" id="p_15A4_34"> <div class="divNumber">6.</div> <div class="p">
<span class="pN">34</span>“Cattārome, bhikkhave, puggalā santo saṃvijjamānā lokasmiṃ. Katame cattāro? Appassuto sutena anupapanno, appassuto sutena upapanno, bahussuto sutena anupapanno, bahussuto sutena upapanno. Kathañca, bhikkhave, puggalo appassuto hoti sutena anupapanno? Idha, bhikkhave, ekaccassa puggalassa appakaṃ sutaṃ hoti—  suttaṃ geyyaṃ veyyākaraṇaṃ gāthā udānaṃ itivuttakaṃ jātakaṃ abbhutadhammaṃ vedallaṃ. So tassa appakassa sutassa na atthamaññāya dhammamaññāya dhammānudhammappaṭipanno hoti. Evaṃ kho, bhikkhave, puggalo appassuto hoti sutena anupapanno. </div>
</div>
<div class="q" id="p_15A4_35"> <div class="p">
<span class="pN">35</span>Kathañca, bhikkhave, puggalo appassuto hoti sutena upapanno? Idha, bhikkhave, ekaccassa puggalassa appakaṃ sutaṃ hoti—  suttaṃ geyyaṃ veyyākaraṇaṃ gāthā udānaṃ itivuttakaṃ jātakaṃ abbhutadhammaṃ vedallaṃ. So tassa appakassa sutassa atthamaññāya dhammamaññāya dhammānudhammappaṭipanno hoti. Evaṃ kho, bhikkhave, puggalo appassuto hoti sutena upapanno. </div>
</div>
<div class="q" id="p_15A4_36"> <div class="p">
<span class="pN">36</span>Kathañca, bhikkhave, puggalo bahussuto hoti sutena anupapanno? Idha, bhikkhave, ekaccassa puggalassa bahukaṃ sutaṃ hoti—  suttaṃ geyyaṃ veyyākaraṇaṃ gāthā udānaṃ itivuttakaṃ jātakaṃ abbhutadhammaṃ vedallaṃ. So tassa bahukassa sutassa na atthamaññāya dhammamaññāya dhammānudhammappaṭipanno hoti. Evaṃ kho, bhikkhave, puggalo bahussuto hoti sutena anupapanno. </div>
</div>
<div class="q" id="p_15A4_37"> <div class="p">
<span class="pN">37</span>Kathañca, bhikkhave, puggalo bahussuto hoti sutena upapanno? Idha, bhikkhave, ekaccassa puggalassa bahukaṃ sutaṃ hoti—  suttaṃ geyyaṃ veyyākaraṇaṃ gāthā udānaṃ itivuttakaṃ jātakaṃ abbhutadhammaṃ vedallaṃ. So tassa bahukassa sutassa atthamaññāya dhammamaññāya dhammānudhammappaṭipanno hoti. Evaṃ kho, bhikkhave, puggalo bahussuto hoti sutena upapanno. Ime kho, bhikkhave, cattāro puggalā santo saṃvijjamānā lokasminti. </div>
</div>
<div class="q" id="p_15A4_38"> <div class="p"> <table class="singleColumn"> <tr> <td> <div class="pN">38</div> <div class="G">Appassutopi ce hoti,</div> </td> </tr> <tr> <td> <div class="G">sīlesu asamāhito;</div> </td> </tr> <tr> <td> <div class="G">Ubhayena naṃ garahanti,</div> </td> </tr> <tr> <td> <div class="G">sīlato ca sutena ca.</div> </td> </tr> </table> </div>
</div>
<div class="q" id="p_15A4_39"> <div class="p"> <table class="singleColumn"> <tr> <td> <div class="pN">39</div> <div class="G">Appassutopi ce hoti,</div> </td> </tr> <tr> <td> <div class="G">sīlesu susamāhito;</div> </td> </tr> <tr> <td> <div class="G">Sīlato naṃ pasaṃsanti,</div> </td> </tr> <tr> <td> <div class="G">tassa sampajjate sutaṃ.</div> </td> </tr> </table> </div>
</div>
<div class="q" id="p_15A4_40"> <div class="p"> <table class="singleColumn"> <tr> <td> <div class="pN">40</div> <div class="G">Bahussutopi ce hoti,</div> </td> </tr> <tr> <td> <div class="G">sīlesu asamāhito;</div> </td> </tr> <tr> <td> <div class="G">Sīlato naṃ garahanti,</div> </td> </tr> <tr> <td> <div class="G">nāssa sampajjate sutaṃ.</div> </td> </tr> </table> </div>
</div>
<div class="q" id="p_15A4_41"> <div class="p"> <table class="singleColumn"> <tr> <td> <div class="pN">41</div> <div class="G">Bahussutopi ce hoti,</div> </td> </tr> <tr> <td> <div class="G">sīlesu susamāhito;</div> </td> </tr> <tr> <td> <div class="G">Ubhayena naṃ pasaṃsanti,</div> </td> </tr> <tr> <td> <div class="G">sīlato ca sutena ca.</div> </td> </tr> </table> </div>
</div>
<div class="q" id="p_15A4_42"> <div class="p"> <table class="singleColumn"> <tr> <td> <div class="pN">42</div> <div class="G">Bahussutaṃ dhammadharaṃ,</div> </td> </tr> <tr> <td> <div class="G">sappaññaṃ buddhasāvakaṃ;</div> </td> </tr> <tr> <td> <div class="G">Nekkhaṃ jambonadasseva,</div> </td> </tr> <tr> <td> <div class="G">ko taṃ ninditumarahati;</div> </td> </tr> <tr> <td> <div class="G">Devāpi naṃ pasaṃsanti,</div> </td> </tr> <tr> <td> <div class="G">brahmunāpi pasaṃsito”ti.</div> </td> </tr> </table> </div>
</div>
<div class="CENTER" id="p_15A4_43">
<span class="pN">43</span>Chaṭṭhaṃ.</div>
</html>
