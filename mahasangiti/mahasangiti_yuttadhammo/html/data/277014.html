<html>
<div class="i">1.2.3.5 Dutiyaarahantasutta</div>
<div class="h">Khandhasaṃyutta</div>
<div class="h">Majjhimapaṇṇāsaka</div>
<div class="h">Khajjanīyavagga</div>
<div class="h">Dutiyaarahantasutta</div>
<div class="q" id="p_13S3_397"> <div class="divNumber">77.</div> <div class="p">
<span class="pN">397</span>Sāvatthinidānaṃ. “Rūpaṃ, bhikkhave, aniccaṃ. Yadaniccaṃ taṃ dukkhaṃ; yaṃ dukkhaṃ tadanattā; yadanattā taṃ ‘netaṃ mama, nesohamasmi, na meso attā’ti…pe…  evametaṃ yathābhūtaṃ sammappaññāya daṭṭhabbaṃ. </div>
</div>
<div class="q" id="p_13S3_398"> <div class="p">
<span class="pN">398</span>Evaṃ passaṃ, bhikkhave, sutavā ariyasāvako rūpasmimpi nibbindati, vedanāyapi…  saññāyapi…  saṅkhāresupi…  viññāṇasmimpi nibbindati. Nibbindaṃ virajjati; virāgā vimuccati. Vimuttasmiṃ vimuttamiti ñāṇaṃ hoti. ‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāti. Yāvatā, bhikkhave, sattāvāsā, yāvatā bhavaggaṃ, ete aggā, ete seṭṭhā lokasmiṃ yadidaṃ arahanto”ti. </div>
</div>
<div class="CENTER" id="p_13S3_399">
<span class="pN">399</span>Pañcamaṃ.</div>
</html>
