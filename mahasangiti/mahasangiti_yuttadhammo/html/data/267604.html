<html>
<div class="i">47.10 Nimittabyākaraṇiyattheraapadāna</div>
<div class="h">Sālakusumiyavagga</div>
<div class="h">Nimittabyākaraṇiyattheraapadāna</div>
<div class="q" id="p_20Ap1_6046"> <div class="divNumber">59.</div> <div class="p"> <table class="singleColumn"> <tr> <td> <div class="pN">6046</div> <div class="G">“Ajjhogāhetvā himavaṃ,</div> </td> </tr> <tr> <td> <div class="G">mante vāce mahaṃ tadā;</div> </td> </tr> <tr> <td> <div class="G">Catupaññāsasahassāni,</div> </td> </tr> <tr> <td> <div class="G">sissā mayhaṃ upaṭṭhahuṃ.</div> </td> </tr> </table> </div>
</div>
<div class="q" id="p_20Ap1_6047"> <div class="divNumber">60.</div> <div class="p"> <table class="singleColumn"> <tr> <td> <div class="pN">6047</div> <div class="G">Adhitā vedagū sabbe,</div> </td> </tr> <tr> <td> <div class="G">chaḷaṅge pāramiṃ gatā;</div> </td> </tr> <tr> <td> <div class="G">Sakavijjāhupatthaddhā,</div> </td> </tr> <tr> <td> <div class="G">himavante vasanti te.</div> </td> </tr> </table> </div>
</div>
<div class="q" id="p_20Ap1_6048"> <div class="divNumber">61.</div> <div class="p"> <table class="singleColumn"> <tr> <td> <div class="pN">6048</div> <div class="G">Cavitvā tusitā kāyā,</div> </td> </tr> <tr> <td> <div class="G">devaputto mahāyaso;</div> </td> </tr> <tr> <td> <div class="G">Uppajji mātukucchismiṃ,</div> </td> </tr> <tr> <td> <div class="G">sampajāno patissato.</div> </td> </tr> </table> </div>
</div>
<div class="q" id="p_20Ap1_6049"> <div class="divNumber">62.</div> <div class="p"> <table class="singleColumn"> <tr> <td> <div class="pN">6049</div> <div class="G">Sambuddhe upapajjante,</div> </td> </tr> <tr> <td> <div class="G">dasasahassi kampatha;</div> </td> </tr> <tr> <td> <div class="G">Andhā cakkhuṃ alabhiṃsu,</div> </td> </tr> <tr> <td> <div class="G">uppajjantamhi nāyake.</div> </td> </tr> </table> </div>
</div>
<div class="q" id="p_20Ap1_6050"> <div class="divNumber">63.</div> <div class="p"> <table class="singleColumn"> <tr> <td> <div class="pN">6050</div> <div class="G">Sabbākāraṃ pakampittha,</div> </td> </tr> <tr> <td> <div class="G">kevalā vasudhā ayaṃ;</div> </td> </tr> <tr> <td> <div class="G">Nigghosasaddaṃ sutvāna,</div> </td> </tr> <tr> <td> <div class="G">ubbijjiṃsu mahājanā.</div> </td> </tr> </table> </div>
</div>
<div class="q" id="p_20Ap1_6051"> <div class="divNumber">64.</div> <div class="p"> <table class="singleColumn"> <tr> <td> <div class="pN">6051</div> <div class="G">Sabbe janā samāgamma,</div> </td> </tr> <tr> <td> <div class="G">āgacchuṃ mama santikaṃ;</div> </td> </tr> <tr> <td> <div class="G">‘Vasudhāyaṃ pakampittha,</div> </td> </tr> <tr> <td> <div class="G">kiṃ vipāko bhavissati’.</div> </td> </tr> </table> </div>
</div>
<div class="q" id="p_20Ap1_6052"> <div class="divNumber">65.</div> <div class="p"> <table class="singleColumn"> <tr> <td> <div class="pN">6052</div> <div class="G">Avacāsiṃ tadā tesaṃ,</div> </td> </tr> <tr> <td> <div class="G">‘mā bhetha natthi vo bhayaṃ;</div> </td> </tr> <tr> <td> <div class="G">Vissatthā hotha sabbepi,</div> </td> </tr> <tr> <td> <div class="G">uppādoyaṃ suvatthiko.</div> </td> </tr> </table> </div>
</div>
<div class="q" id="p_20Ap1_6053"> <div class="divNumber">66.</div> <div class="p"> <table class="singleColumn"> <tr> <td> <div class="pN">6053</div> <div class="G">Aṭṭhahetūhi samphussa,</div> </td> </tr> <tr> <td> <div class="G">vasudhāyaṃ pakampati;</div> </td> </tr> <tr> <td> <div class="G">Tathā nimittā dissanti,</div> </td> </tr> <tr> <td> <div class="G">obhāso vipulo mahā.</div> </td> </tr> </table> </div>
</div>
<div class="q" id="p_20Ap1_6054"> <div class="divNumber">67.</div> <div class="p"> <table class="singleColumn"> <tr> <td> <div class="pN">6054</div> <div class="G">Asaṃsayaṃ buddhaseṭṭho,</div> </td> </tr> <tr> <td> <div class="G">uppajjissati cakkhumā’;</div> </td> </tr> <tr> <td> <div class="G">Saññāpetvāna janataṃ,</div> </td> </tr> <tr> <td> <div class="G">pañca sīle kathesahaṃ.</div> </td> </tr> </table> </div>
</div>
<div class="q" id="p_20Ap1_6055"> <div class="divNumber">68.</div> <div class="p"> <table class="singleColumn"> <tr> <td> <div class="pN">6055</div> <div class="G">Sutvāna pañca sīlāni,</div> </td> </tr> <tr> <td> <div class="G">buddhuppādañca dullabhaṃ;</div> </td> </tr> <tr> <td> <div class="G">Ubbegajātā sumanā,</div> </td> </tr> <tr> <td> <div class="G">tuṭṭhahaṭṭhā ahaṃsu te.</div> </td> </tr> </table> </div>
</div>
<div class="q" id="p_20Ap1_6056"> <div class="divNumber">69.</div> <div class="p"> <table class="singleColumn"> <tr> <td> <div class="pN">6056</div> <div class="G">Dvenavute ito kappe,</div> </td> </tr> <tr> <td> <div class="G">yaṃ nimittaṃ viyākariṃ;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">byākaraṇassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_6057"> <div class="divNumber">70.</div> <div class="p"> <table class="singleColumn"> <tr> <td> <div class="pN">6057</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_6058"> <div class="divNumber">71.</div> <div class="p"> <table class="singleColumn"> <tr> <td> <div class="pN">6058</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap1_6059"> <div class="divNumber">72.</div> <div class="p"> <table class="singleColumn"> <tr> <td> <div class="pN">6059</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”. (4843)</div> </td> </tr> </table> </div>
</div>
<div class="q" id="p_20Ap1_6060"> <div class="p">
<span class="pN">6060</span>Itthaṃ sudaṃ āyasmā nimittabyākaraṇiyo thero imā gāthāyo abhāsitthāti. </div>
</div>
<div class="CENTER" id="p_20Ap1_6061">
<span class="pN">6061</span>Nimittabyākaraṇiyattherassāpadānaṃ dasamaṃ.</div>
<div class="ENDH3" id="p_20Ap1_6062">
<span class="pN">6062</span>Sālakusumiyavaggo sattacattālīsamo.</div>
<div class="SUMMARY" id="p_20Ap1_6063">
<span class="pN">6063</span><span class="firstLetter">T</span>assuddānaṃ</div>
<div class="q" id="p_20Ap1_6064"> <div class="p"> <table class="singleColumn"> <tr> <td> <div class="pN">6064</div> <div class="G">Sālakusumiyo thero,</div> </td> </tr> <tr> <td> <div class="G">pūjā nibbāpakopi ca;</div> </td> </tr> <tr> <td> <div class="G">Setudo tālavaṇṭī ca,</div> </td> </tr> <tr> <td> <div class="G">avaṭalabujappado.</div> </td> </tr> </table> </div>
</div>
<div class="q" id="p_20Ap1_6065"> <div class="p"> <table class="singleColumn"> <tr> <td> <div class="pN">6065</div> <div class="G">Pilakkhapaṭibhānī ca,</div> </td> </tr> <tr> <td> <div class="G">veyyākaraṇiyo dijo;</div> </td> </tr> <tr> <td> <div class="G">Dvesattati ca gāthāyo,</div> </td> </tr> <tr> <td> <div class="G">gaṇitāyo vibhāvibhi.</div> </td> </tr> </table> </div>
</div>
</html>
