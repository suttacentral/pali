<html>
<div class="i">5.5.11 Ācariyānācariyapañha</div>
<div class="h">Meṇḍakapañha</div>
<div class="h">Santhavavagga</div>
<div class="h">Ācariyānācariyapañha</div>
<div class="q" id="p_28Mi_1043"> <div class="divNumber">170.</div> <div class="p">
<span class="pN">1043</span>“Bhante nāgasena, bhāsitampetaṃ bhagavatā—  </div>
</div>
<div class="q" id="p_28Mi_1044"> <div class="p"> <table class="singleColumn"> <tr> <td> <div class="pN">1044</div> <div class="G">‘Na me ācariyo atthi,</div> </td> </tr> <tr> <td> <div class="G">sadiso me na vijjati;</div> </td> </tr> <tr> <td> <div class="G">Sadevakasmiṃ lokasmiṃ,</div> </td> </tr> <tr> <td> <div class="G">natthi me paṭipuggalo’ti.</div> </td> </tr> </table> </div>
</div>
<div class="q" id="p_28Mi_1045"> <div class="p">
<span class="pN">1045</span>Puna ca bhaṇitaṃ—  ‘iti kho, bhikkhave, āḷāro kālāmo ācariyo me samāno antevāsiṃ maṃ samānaṃ attanā samasamaṃ ṭhapesi, uḷārāya ca maṃ pūjāya pūjesī’ti. Yadi, bhante nāgasena, tathāgatena bhaṇitaṃ—  ‘na me ācariyo atthi, sadiso me na vijjati. Sadevakasmiṃ lokasmiṃ, natthi me paṭipuggalo’ti, tena hi ‘iti kho, bhikkhave, āḷāro kālāmo ācariyo me samāno antevāsiṃ maṃ samānaṃ attanā samasamaṃ ṭhapesī’ti yaṃ vacanaṃ, taṃ micchā. Yadi tathāgatena bhaṇitaṃ—  ‘iti kho, bhikkhave, āḷāro kālāmo ācariyo me samāno antevāsiṃ maṃ samānaṃ attanā samasamaṃ ṭhapesī’ti, tena hi ‘na me ācariyo atthi, sadiso me na vijjati. Sadevakasmiṃ lokasmiṃ, natthi me paṭipuggalo’ti tampi vacanaṃ micchā. Ayampi ubhato koṭiko pañho tavānuppatto, so tayā nibbāhitabbo”ti. </div>
</div>
<div class="q" id="p_28Mi_1046"> <div class="p">
<span class="pN">1046</span>“Bhāsitampetaṃ, mahārāja, tathāgatena </div>
</div>
<div class="q" id="p_28Mi_1047"> <div class="p"> <table class="singleColumn"> <tr> <td> <div class="pN">1047</div> <div class="G">‘Na me ācariyo atthi,</div> </td> </tr> <tr> <td> <div class="G">sadiso me na vijjati;</div> </td> </tr> <tr> <td> <div class="G">Sadevakasmiṃ lokasmiṃ,</div> </td> </tr> <tr> <td> <div class="G">natthi me paṭipuggalo’ti.</div> </td> </tr> </table> </div>
</div>
<div class="q" id="p_28Mi_1048"> <div class="p">
<span class="pN">1048</span>Bhaṇitañca—  ‘iti kho, bhikkhave, āḷāro kālāmo ācariyo me samāno antevāsiṃ maṃ samānaṃ attanā samasamaṃ ṭhapesi, uḷārāya ca maṃ pūjāya pūjesī’ti. </div>
</div>
<div class="q" id="p_28Mi_1049"> <div class="p">
<span class="pN">1049</span>Tañca pana vacanaṃ pubbeva sambodhā anabhisambuddhassa bodhisattasseva sato ācariyabhāvaṃ sandhāya bhāsitaṃ. </div>
</div>
<div class="q" id="p_28Mi_1050"> <div class="p">
<span class="pN">1050</span>Pañcime, mahārāja, pubbeva sambodhā anabhisambuddhassa bodhisattassa sato ācariyā, yehi anusiṭṭho bodhisatto tattha tattha divasaṃ vītināmesi. Katame pañca? Ye te, mahārāja, aṭṭha brāhmaṇā jātamatte bodhisatte lakkhaṇāni pariggaṇhiṃsu, seyyathidaṃ—  rāmo dhajo lakkhaṇo mantī yañño suyāmo subhojo sudattoti. Te tassa sotthiṃ pavedayitvā rakkhākammaṃ akaṃsu, te ca paṭhamaṃ ācariyā. </div>
</div>
<div class="q" id="p_28Mi_1051"> <div class="p">
<span class="pN">1051</span>Puna caparaṃ, mahārāja, bodhisattassa pitā suddhodano rājā yaṃ tena samayena abhijātaṃ udiccajātimantaṃ padakaṃ veyyākaraṇaṃ chaḷaṅgavantaṃ sabbamittaṃ nāma brāhmaṇaṃ upanetvā sovaṇṇena bhiṅgārena udakaṃ oṇojetvā ‘imaṃ kumāraṃ sikkhāpehī’ti adāsi, ayaṃ dutiyo ācariyo. </div>
</div>
<div class="q" id="p_28Mi_1052"> <div class="p">
<span class="pN">1052</span>Puna caparaṃ, mahārāja, yā sā devatā bodhisattaṃ saṃvejesi, yassā vacanaṃ sutvā bodhisatto saṃviggo ubbiggo tasmiṃyeva khaṇe nekkhammaṃ nikkhamitvā pabbaji, ayaṃ tatiyo ācariyo. </div>
</div>
<div class="q" id="p_28Mi_1053"> <div class="p">
<span class="pN">1053</span>Puna caparaṃ, mahārāja, āḷāro kālāmo ākiñcaññāyatanassa parikammaṃ ācikkhi, ayaṃ catuttho ācariyo. </div>
</div>
<div class="q" id="p_28Mi_1054"> <div class="p">
<span class="pN">1054</span>Puna caparaṃ, mahārāja, udako rāmaputto nevasaññānāsaññāyatanassa parikammaṃ ācikkhi, ayaṃ pañcamo ācariyo. </div>
</div>
<div class="q" id="p_28Mi_1055"> <div class="p">
<span class="pN">1055</span>Ime kho, mahārāja, pubbeva sambodhā anabhisambuddhassa bodhisattassa sato pañca ācariyā. Te ca pana ācariyā lokiye dhamme. Imasmiñca pana, mahārāja, lokuttare dhamme sabbaññutañāṇappaṭivedhāya natthi tathāgatassa anuttaro anusāsako, sayambhū, mahārāja, tathāgato anācariyako, tasmā kāraṇā tathāgatena bhaṇitaṃ—  </div>
</div>
<div class="q" id="p_28Mi_1056"> <div class="p"> <table class="singleColumn"> <tr> <td> <div class="pN">1056</div> <div class="G">‘Na me ācariyo atthi,</div> </td> </tr> <tr> <td> <div class="G">sadiso me na vijjati;</div> </td> </tr> <tr> <td> <div class="G">Sadevakasmiṃ lokasmiṃ,</div> </td> </tr> <tr> <td> <div class="G">natthi me paṭipuggalo’”ti.</div> </td> </tr> </table> </div>
</div>
<div class="q" id="p_28Mi_1057"> <div class="p">
<span class="pN">1057</span>“Sādhu, bhante nāgasena, evametaṃ tathā sampaṭicchāmī”ti. </div>
</div>
<div class="CENTER" id="p_28Mi_1058">
<span class="pN">1058</span>Ācariyānācariyapañho ekādasamo.</div>
<div class="ENDH3" id="p_28Mi_1059">
<span class="pN">1059</span>Santhavavaggo pañcamo.</div>
<div class="CENTER" id="p_28Mi_1060">
<span class="pN">1060</span>Imasmiṃ vagge ekādasa pañhā.</div>
<div class="ENDH3" id="p_28Mi_1061">
<span class="pN">1061</span>Meṇḍakapañho niṭṭhito.</div>
</html>
