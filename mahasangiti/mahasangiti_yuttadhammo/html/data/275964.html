<html>
<div class="i">4.2.4 Sājīvasutta</div>
<div class="h">Catutthapaṇṇāsaka</div>
<div class="h">Āghātavagga</div>
<div class="h">Sājīvasutta</div>
<div class="q" id="p_16A5_947"> <div class="divNumber">164.</div> <div class="p">
<span class="pN">947</span>Tatra kho āyasmā sāriputto bhikkhū āmantesi…pe…  “pañcahi, āvuso, dhammehi samannāgato bhikkhu alaṃsājīvo sabrahmacārīnaṃ. Katamehi pañcahi? Idhāvuso, bhikkhu attanā ca sīlasampanno hoti, sīlasampadākathāya ca āgataṃ pañhaṃ byākattā hoti; attanā ca samādhisampanno hoti, samādhisampadākathāya ca āgataṃ pañhaṃ byākattā hoti; attanā ca paññāsampanno hoti, paññāsampadākathāya ca āgataṃ pañhaṃ byākattā hoti; attanā ca vimuttisampanno hoti, vimuttisampadākathāya ca āgataṃ pañhaṃ byākattā hoti; attanā ca vimuttiñāṇadassanasampanno hoti, vimuttiñāṇadassanasampadākathāya ca āgataṃ pañhaṃ byākattā hoti. Imehi kho, āvuso, pañcahi dhammehi samannāgato bhikkhu alaṃsājīvo sabrahmacārīnan”ti. </div>
</div>
<div class="CENTER" id="p_16A5_948">
<span class="pN">948</span>Catutthaṃ.</div>
</html>
