<html>
<div class="i">2.2.10 Dutiyakathāvatthusutta</div>
<div class="h">Dutiyapaṇṇāsaka</div>
<div class="h">Yamakavagga</div>
<div class="h">Dutiyakathāvatthusutta</div>
<div class="q" id="p_17A10_503"> <div class="divNumber">70.</div> <div class="p">
<span class="pN">503</span>Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena sambahulā bhikkhū pacchābhattaṃ piṇḍapātapaṭikkantā upaṭṭhānasālāyaṃ sannisinnā sannipatitā anekavihitaṃ tiracchānakathaṃ anuyuttā viharanti, seyyathidaṃ—  rājakathaṃ corakathaṃ mahāmattakathaṃ…pe…  itibhavābhavakathaṃ iti vāti. </div>
</div>
<div class="q" id="p_17A10_504"> <div class="p">
<span class="pN">504</span>“Dasayimāni, bhikkhave, pāsaṃsāni ṭhānāni. Katamāni dasa? Idha, bhikkhave, bhikkhu attanā ca appiccho hoti, appicchakathañca bhikkhūnaṃ kattā hoti. ‘Appiccho bhikkhu appicchakathañca bhikkhūnaṃ kattā’ti pāsaṃsametaṃ ṭhānaṃ. (1) </div>
</div>
<div class="q" id="p_17A10_505"> <div class="p">
<span class="pN">505</span>Attanā ca santuṭṭho hoti, santuṭṭhikathañca bhikkhūnaṃ kattā hoti. ‘Santuṭṭho bhikkhu santuṭṭhikathañca bhikkhūnaṃ kattā’ti pāsaṃsametaṃ ṭhānaṃ. (2) </div>
</div>
<div class="q" id="p_17A10_506"> <div class="p">
<span class="pN">506</span>Attanā ca pavivitto hoti, pavivekakathañca bhikkhūnaṃ kattā hoti. ‘Pavivitto bhikkhu pavivekakathañca bhikkhūnaṃ kattā’ti pāsaṃsametaṃ ṭhānaṃ. (3) </div>
</div>
<div class="q" id="p_17A10_507"> <div class="p">
<span class="pN">507</span>Attanā ca asaṃsaṭṭho hoti, asaṃsaṭṭhakathañca bhikkhūnaṃ kattā hoti. ‘Asaṃsaṭṭho bhikkhu asaṃsaṭṭhakathañca bhikkhūnaṃ kattā’ti pāsaṃsametaṃ ṭhānaṃ. (4) </div>
</div>
<div class="q" id="p_17A10_508"> <div class="p">
<span class="pN">508</span>Attanā ca āraddhavīriyo hoti, vīriyārambhakathañca bhikkhūnaṃ kattā hoti. ‘Āraddhavīriyo bhikkhu vīriyārambhakathañca bhikkhūnaṃ kattā’ti pāsaṃsametaṃ ṭhānaṃ. (5) </div>
</div>
<div class="q" id="p_17A10_509"> <div class="p">
<span class="pN">509</span>Attanā ca sīlasampanno hoti, sīlasampadākathañca bhikkhūnaṃ kattā hoti. ‘Sīlasampanno bhikkhu sīlasampadākathañca bhikkhūnaṃ kattā’ti pāsaṃsametaṃ ṭhānaṃ. (6) </div>
</div>
<div class="q" id="p_17A10_510"> <div class="p">
<span class="pN">510</span>Attanā ca samādhisampanno hoti, samādhisampadākathañca bhikkhūnaṃ kattā hoti. ‘Samādhisampanno bhikkhu samādhisampadākathañca bhikkhūnaṃ kattā’ti pāsaṃsametaṃ ṭhānaṃ. (7) </div>
</div>
<div class="q" id="p_17A10_511"> <div class="p">
<span class="pN">511</span>Attanā ca paññāsampanno hoti, paññāsampadākathañca bhikkhūnaṃ kattā hoti. ‘Paññāsampanno bhikkhu paññāsampadākathañca bhikkhūnaṃ kattā’ti pāsaṃsametaṃ ṭhānaṃ. (8) </div>
</div>
<div class="q" id="p_17A10_512"> <div class="p">
<span class="pN">512</span>Attanā ca vimuttisampanno hoti, vimuttisampadākathañca bhikkhūnaṃ kattā hoti. ‘Vimuttisampanno bhikkhu vimuttisampadākathañca bhikkhūnaṃ kattā’ti pāsaṃsametaṃ ṭhānaṃ. (9) </div>
</div>
<div class="q" id="p_17A10_513"> <div class="p">
<span class="pN">513</span>Attanā ca vimuttiñāṇadassanasampanno hoti, vimuttiñāṇadassanasampadākathañca bhikkhūnaṃ kattā hoti. ‘Vimuttiñāṇadassanasampanno bhikkhu vimuttiñāṇadassanasampadākathañca bhikkhūnaṃ kattā’ti pāsaṃsametaṃ ṭhānaṃ. (10) </div>
</div>
<div class="q" id="p_17A10_514"> <div class="p">
<span class="pN">514</span>Imāni kho, bhikkhave, dasa pāsaṃsāni ṭhānānī”ti. </div>
</div>
<div class="CENTER" id="p_17A10_515">
<span class="pN">515</span>Dasamaṃ.</div>
<div class="CENTER" id="p_17A10_516">
<span class="pN">516</span>Yamakavaggo dutiyo.</div>
<div class="SUMMARY" id="p_17A10_517">
<span class="pN">517</span><span class="firstLetter">T</span>assuddānaṃ</div>
<div class="q" id="p_17A10_518"> <div class="p"> <table class="singleColumn"> <tr> <td> <div class="pN">518</div> <div class="G">Avijjā taṇhā niṭṭhā ca,</div> </td> </tr> <tr> <td> <div class="G">avecca dve sukhāni ca;</div> </td> </tr> <tr> <td> <div class="G">Naḷakapāne dve vuttā,</div> </td> </tr> <tr> <td> <div class="G">kathāvatthūpare duveti.</div> </td> </tr> </table> </div>
</div>
</html>
