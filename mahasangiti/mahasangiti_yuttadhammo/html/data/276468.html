<html>
<div class="i">1.5.3.9 Paripācitasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Ovādavagga
</div>
<div class="h">
Paripācitasikkhāpada
</div>
<div class="q" id="p_2V_629">
<div class="divNumber">
192.
</div>
<div class="p">
<span class="pN">629</span>Tena samayena buddho bhagavā rājagahe viharati veḷuvane kalandakanivāpe. Tena kho pana samayena thullanandā bhikkhunī aññatarassa kulassa kulūpikā hoti niccabhattikā. Tena ca gahapatinā therā bhikkhū nimantitā honti. Atha kho thullanandā bhikkhunī pubbaṇhasamayaṃ nivāsetvā pattacīvaramādāya yena taṃ kulaṃ tenupasaṅkami; upasaṅkamitvā taṃ gahapatiṃ etadavoca—  “kimidaṃ, gahapati, pahūtaṃ khādanīyaṃ bhojanīyaṃ paṭiyattan”ti? “Therā mayā, ayye, nimantitā”ti. “Ke pana te, gahapati, therā”ti? “Ayyo sāriputto ayyo mahāmoggallāno ayyo mahākaccāno ayyo mahākoṭṭhiko ayyo mahākappino ayyo mahācundo ayyo anuruddho ayyo revato ayyo upāli ayyo ānando ayyo rāhulo”ti. “Kiṃ pana tvaṃ, gahapati, mahānāge tiṭṭhamāne ceṭake nimantesī”ti?
</div>
</div>
<div class="q" id="p_2V_630">
<div class="p">
<span class="pN">630</span>“Ke pana te, ayye, mahānāgā”ti? “Ayyo devadatto ayyo kokāliko ayyo kaṭamodakatissako ayyo khaṇḍadeviyā putto ayyo samuddadatto”ti. Ayaṃ carahi thullanandāya bhikkhuniyā antarā kathā vippakatā, atha te therā bhikkhū pavisiṃsu. “Saccaṃ mahānāgā kho tayā, gahapati, nimantitā”ti. “Idāneva kho tvaṃ, ayye, ceṭake akāsi; idāni mahānāge”ti. Gharato ca nikkaḍḍhi, niccabhattañca pacchindi.
</div>
</div>
<div class="q" id="p_2V_631">
<div class="p">
<span class="pN">631</span>Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma devadatto jānaṃ bhikkhuniparipācitaṃ piṇḍapātaṃ bhuñjissatī”ti…pe…  “saccaṃ kira tvaṃ, devadatta, jānaṃ bhikkhuniparipācitaṃ piṇḍapātaṃ bhuñjasī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tvaṃ, moghapurisa, jānaṃ bhikkhuniparipācitaṃ piṇḍapātaṃ bhuñjissasi. Netaṃ, moghapurisa, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_632">
<div class="p">
<span class="pN">632</span><span class="bold">“Yo pana bhikkhu jānaṃ bhikkhuniparipācitaṃ piṇḍapātaṃ bhuñjeyya, pācittiyan”</span>ti.
</div>
</div>
<div class="q" id="p_2V_633">
<div class="p">
<span class="pN">633</span>Evañcidaṃ bhagavatā bhikkhūnaṃ sikkhāpadaṃ paññattaṃ hoti.
</div>
</div>
<div class="q" id="p_2V_634">
<div class="divNumber">
193.
</div>
<div class="p">
<span class="pN">634</span>Tena kho pana samayena aññataro bhikkhu rājagahā pabbajito ñātikulaṃ agamāsi. Manussā—  “cirassampi bhadanto āgato”ti sakkaccaṃ bhattaṃ akaṃsu. Tassa kulassa kulūpikā bhikkhunī te manusse etadavoca—  “dethayyassa, āvuso, bhattan”ti. Atha kho so bhikkhu—  “bhagavatā paṭikkhittaṃ jānaṃ bhikkhuniparipācitaṃ piṇḍapātaṃ bhuñjitun”ti kukkuccāyanto na paṭiggahesi. Nāsakkhi piṇḍāya carituṃ, chinnabhatto ahosi. Atha kho so bhikkhu ārāmaṃ gantvā bhikkhūnaṃ etamatthaṃ ārocesi. Bhikkhū bhagavato etamatthaṃ ārocesuṃ.
</div>
</div>
<div class="q" id="p_2V_635">
<div class="p">
<span class="pN">635</span>Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi, bhikkhave, pubbe gihisamārambhe jānaṃ bhikkhuniparipācitaṃ piṇḍapātaṃ bhuñjituṃ. Evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_636">
<div class="divNumber">
194.
</div>
<div class="p">
<span class="pN">636</span><span class="bold">“Yo pana bhikkhu jānaṃ bhikkhuniparipācitaṃ piṇḍapātaṃ bhuñjeyya, aññatra pubbe gihisamārambhā, pācittiyan”</span>ti. (<span class="italic">29</span>:<span class="bold">78</span>)
</div>
</div>
<div class="q" id="p_2V_637">
<div class="divNumber">
195.
</div>
<div class="p">
<span class="pN">637</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṃ imasmiṃ atthe adhippeto bhikkhūti.
</div>
</div>
<div class="q" id="p_2V_638">
<div class="p">
<span class="pN">638</span><span class="bold">Jānāti</span> nāma sāmaṃ vā jānāti aññe vā tassa ārocenti sā vā āroceti.
</div>
</div>
<div class="q" id="p_2V_639">
<div class="p">
<span class="pN">639</span><span class="bold">Bhikkhunī</span> nāma ubhatosaṃghe upasampannā.
</div>
</div>
<div class="q" id="p_2V_640">
<div class="p">
<span class="pN">640</span><span class="bold">Paripāceti</span> nāma pubbe adātukāmānaṃ akattukāmānaṃ—  “ayyo bhāṇako, ayyo bahussuto, ayyo suttantiko, ayyo vinayadharo, ayyo dhammakathiko, detha ayyassa, karotha ayyassā”ti esā paripāceti nāma.
</div>
</div>
<div class="q" id="p_2V_641">
<div class="p">
<span class="pN">641</span><span class="bold">Piṇḍapāto</span> nāma pañcannaṃ bhojanānaṃ aññataraṃ bhojanaṃ.
</div>
</div>
<div class="q" id="p_2V_642">
<div class="p">
<span class="pN">642</span><span class="bold">Aññatra pubbe gihisamārambhā</span>ti ṭhapetvā gihisamārambhaṃ.
</div>
</div>
<div class="q" id="p_2V_643">
<div class="p">
<span class="pN">643</span><span class="bold">Gihisamārambho</span> nāma ñātakā vā honti pavāritā vā pakatipaṭiyattaṃ vā.
</div>
</div>
<div class="q" id="p_2V_644">
<div class="p">
<span class="pN">644</span>Aññatra pubbe gihisamārambhā bhuñjissāmīti paṭiggaṇhāti, āpatti dukkaṭassa. Ajjhohāre ajjhohāre, āpatti pācittiyassa.
</div>
</div>
<div class="q" id="p_2V_645">
<div class="divNumber">
196.
</div>
<div class="p">
<span class="pN">645</span>Paripācite paripācitasaññī bhuñjati, aññatra pubbe gihisamārambhā, āpatti pācittiyassa. Paripācite vematiko bhuñjati, aññatra pubbe gihisamārambhā, āpatti dukkaṭassa. Paripācite aparipācitasaññī bhuñjati, aññatra pubbe gihisamārambhā, anāpatti. Ekatoupasampannāya paripācitaṃ bhuñjati, aññatra pubbe gihisamārambhā, āpatti dukkaṭassa. Aparipācite paripācitasaññī, āpatti dukkaṭassa. Aparipācite vematiko, āpatti dukkaṭassa. Aparipācite aparipācitasaññī, anāpatti.
</div>
</div>
<div class="q" id="p_2V_646">
<div class="divNumber">
197.
</div>
<div class="p">
<span class="pN">646</span>Anāpatti—  pubbe gihisamārambhe, sikkhamānā paripāceti, sāmaṇerī paripāceti, pañca bhojanāni ṭhapetvā sabbattha anāpatti, ummattakassa, ādikammikassāti.
</div>
</div>
<div class="CENTER" id="p_2V_647">
<span class="pN">647</span>Paripācitasikkhāpadaṃ niṭṭhitaṃ navamaṃ.
</div>
</html>
