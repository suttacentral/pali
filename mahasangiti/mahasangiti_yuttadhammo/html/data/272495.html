<html>
<div class="i">7.28--29 Pahūtajivhābrahmassaralakkhaṇāni</div>
<div class="h">Lakkhaṇasutta</div>
<div class="q" id="h_8D_545"> <h2 class="paliSectionName">
<span class="pN">545</span>Pahūtajivhābrahmassaralakkhaṇāni </h2>
</div>
<div class="q" id="p_8D_546"> <div class="divNumber">236.</div> <div class="p">
<span class="pN">546</span>“Yampi, bhikkhave, tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto samāno pharusaṃ vācaṃ pahāya pharusāya vācāya paṭivirato ahosi. Yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā, tathārūpiṃ vācaṃ bhāsitā ahosi. So tassa kammassa kaṭattā upacitattā…pe…  so tato cuto itthattaṃ āgato samāno imāni dve mahāpurisalakkhaṇāni paṭilabhati. Pahūtajivho ca hoti brahmassaro ca karavīkabhāṇī. </div>
</div>
<div class="q" id="p_8D_547"> <div class="p">
<span class="pN">547</span>So tehi lakkhaṇehi samannāgato sace agāraṃ ajjhāvasati, rājā hoti cakkavattī…pe…  rājā samāno kiṃ labhati? Ādeyyavāco hoti, ādiyantissa vacanaṃ brāhmaṇagahapatikā negamajānapadā gaṇakamahāmattā anīkaṭṭhā dovārikā amaccā pārisajjā rājāno bhogiyā kumārā. Rājā samāno idaṃ labhati…pe…  buddho samāno kiṃ labhati? Ādeyyavāco hoti, ādiyantissa vacanaṃ bhikkhū bhikkhuniyo upāsakā upāsikāyo devā manussā asurā nāgā gandhabbā. Buddho samāno idaṃ labhati”. Etamatthaṃ bhagavā avoca. </div>
</div>
<div class="q" id="p_8D_548"> <div class="divNumber">237.</div> <div class="p">
<span class="pN">548</span>Tatthetaṃ vuccati—  </div>
</div>
<div class="q" id="p_8D_549"> <div class="p"> <table class="singleColumn"> <tr> <td> <div class="pN">549</div> <div class="G">“Akkosabhaṇḍanavihesakāriṃ,</div> </td> </tr> <tr> <td> <div class="G">Ubbādhikaṃ bahujanappamaddanaṃ;</div> </td> </tr> <tr> <td> <div class="G">Abāḷhaṃ giraṃ so na bhaṇi pharusaṃ,</div> </td> </tr> <tr> <td> <div class="G">Madhuraṃ bhaṇi susaṃhitaṃ sakhilaṃ.</div> </td> </tr> </table> </div>
</div>
<div class="q" id="p_8D_550"> <div class="p"> <table class="singleColumn"> <tr> <td> <div class="pN">550</div> <div class="G">Manaso piyā hadayagāminiyo,</div> </td> </tr> <tr> <td> <div class="G">Vācā so erayati kaṇṇasukhā;</div> </td> </tr> <tr> <td> <div class="G">Vācāsuciṇṇaphalamanubhavi,</div> </td> </tr> <tr> <td> <div class="G">Saggesu vedayatha puññaphalaṃ.</div> </td> </tr> </table> </div>
</div>
<div class="q" id="p_8D_551"> <div class="p"> <table class="singleColumn"> <tr> <td> <div class="pN">551</div> <div class="G">Veditvā so sucaritassa phalaṃ,</div> </td> </tr> <tr> <td> <div class="G">Brahmassarattamidhamajjhagamā;</div> </td> </tr> <tr> <td> <div class="G">Jivhāssa hoti vipulā puthulā,</div> </td> </tr> <tr> <td> <div class="G">Ādeyyavākyavacano bhavati.</div> </td> </tr> </table> </div>
</div>
<div class="q" id="p_8D_552"> <div class="p"> <table class="singleColumn"> <tr> <td> <div class="pN">552</div> <div class="G">Gihinopi ijjhati yathā bhaṇato,</div> </td> </tr> <tr> <td> <div class="G">Atha ce pabbajati so manujo;</div> </td> </tr> <tr> <td> <div class="G">Ādiyantissa vacanaṃ janatā,</div> </td> </tr> <tr> <td> <div class="G">Bahuno bahuṃ subhaṇitaṃ bhaṇato”ti.</div> </td> </tr> </table> </div>
</div>
</html>
