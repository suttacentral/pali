<html>
<div class="i"> Ārammaṇa</div>
<div class="h">Uppannattika</div>
<div class="h">Pañhāvāra</div>
<div class="h">Paccayānuloma</div>
<div class="h">Vibhaṅgavāra</div>
<div class="h">Ārammaṇa</div>
<div class="q" id="p_37P1_2596"> <div class="divNumber">2.</div> <div class="p">
<span class="pN">2596</span>Uppanno dhammo uppannassa dhammassa ārammaṇapaccayena paccayo—  uppannaṃ cakkhuṃ aniccato dukkhato anattato vipassati, assādeti abhinandati, taṃ ārabbha rāgo uppajjati, diṭṭhi uppajjati, vicikicchā…pe…  uddhaccaṃ…pe…  domanassaṃ uppajjati. Uppannaṃ sotaṃ…  ghānaṃ…  jivhaṃ…  kāyaṃ…  rūpe…  sadde…  gandhe…  rase…  phoṭṭhabbe…  vatthuṃ…  uppanne khandhe aniccato dukkhato anattato vipassati…pe…  domanassaṃ uppajjati. Dibbena cakkhunā rūpaṃ passati, dibbāya sotadhātuyā saddaṃ suṇāti, rūpāyatanaṃ cakkhuviññāṇassa…pe…  phoṭṭhabbāyatanaṃ kāyaviññāṇassa…pe…  uppannā khandhā iddhividhañāṇassa, āvajjanāya ārammaṇapaccayena paccayo. (1) </div>
</div>
<div class="q" id="p_37P1_2597"> <div class="divNumber">3.</div> <div class="p">
<span class="pN">2597</span>Anuppanno dhammo uppannassa dhammassa ārammaṇapaccayena paccayo—  anuppanne rūpe…  sadde…  gandhe…  rase…  phoṭṭhabbe…  anuppanne khandhe aniccato dukkhato anattato vipassati…pe…  domanassaṃ uppajjati. Anuppannā khandhā iddhividhañāṇassa, cetopariyañāṇassa, anāgataṃsañāṇassa, āvajjanāya ārammaṇapaccayena paccayo. (1) </div>
</div>
<div class="q" id="p_37P1_2598"> <div class="divNumber">4.</div> <div class="p">
<span class="pN">2598</span>Uppādī dhammo uppannassa dhammassa ārammaṇapaccayena paccayo—  uppādiṃ cakkhuṃ…pe…  kāyaṃ…  rūpe…  gandhe…  rase…  phoṭṭhabbe…  vatthuṃ…  uppādī khandhe aniccato dukkhato anattato…pe…  domanassaṃ uppajjati. Uppādī khandhā iddhividhañāṇassa, cetopariyañāṇassa, anāgataṃsañāṇassa, āvajjanāya ārammaṇapaccayena paccayo. (1) </div>
</div>
</html>
