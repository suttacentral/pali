<html>
<div class="i">6.3 Paccavekkhaṇasutta</div>
<div class="h">Jaccandhavagga</div>
<div class="h">Paccavekkhaṇasutta</div>
<div class="q" id="p_18Ud_486"> <div class="divNumber">53.</div> <div class="p">
<span class="pN">486</span>Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhagavā attano aneke pāpake akusale dhamme pahīne paccavekkhamāno nisinno hoti, aneke ca kusale dhamme bhāvanāpāripūriṃ gate. </div>
</div>
<div class="q" id="p_18Ud_487"> <div class="p">
<span class="pN">487</span>Atha kho bhagavā attano aneke pāpake akusale dhamme pahīne viditvā aneke ca kusale dhamme bhāvanāpāripūriṃ gate tāyaṃ velāyaṃ imaṃ udānaṃ udānesi—  </div>
</div>
<div class="q" id="p_18Ud_488"> <div class="p"> <table class="singleColumn"> <tr> <td> <div class="pN">488</div> <div class="G">“Ahu pubbe tadā nāhu,</div> </td> </tr> <tr> <td> <div class="G">nāhu pubbe tadā ahu;</div> </td> </tr> <tr> <td> <div class="G">Na cāhu na ca bhavissati,</div> </td> </tr> <tr> <td> <div class="G">na cetarahi vijjatī”ti. (64)</div> </td> </tr> </table> </div>
</div>
<div class="CENTER" id="p_18Ud_489">
<span class="pN">489</span>Tatiyaṃ.</div>
</html>
