<html>
<div class="i">4.5 Ucchupetavatthu</div>
<div class="h">Mahāvagga</div>
<div class="h">Ucchupetavatthu</div>
<div class="q" id="p_19Pv_789"> <div class="divNumber">737.</div> <div class="p"> <table class="singleColumn"> <tr> <td> <div class="pN">789</div> <div class="G">“Idaṃ mama ucchuvanaṃ mahantaṃ,</div> </td> </tr> <tr> <td> <div class="G">Nibbattati puññaphalaṃ anappakaṃ;</div> </td> </tr> <tr> <td> <div class="G">Taṃ dāni me na paribhogameti,</div> </td> </tr> <tr> <td> <div class="G">Ācikkha bhante kissa ayaṃ vipāko.</div> </td> </tr> </table> </div>
</div>
<div class="q" id="p_19Pv_790"> <div class="divNumber">738.</div> <div class="p"> <table class="singleColumn"> <tr> <td> <div class="pN">790</div> <div class="G">Haññāmi khajjāmi ca vāyamāmi,</div> </td> </tr> <tr> <td> <div class="G">Parisakkāmi paribhuñjituṃ kiñci;</div> </td> </tr> <tr> <td> <div class="G">Svāhaṃ chinnathāmo kapaṇo lālapāmi,</div> </td> </tr> <tr> <td> <div class="G">Kissa kammassa ayaṃ vipāko.</div> </td> </tr> </table> </div>
</div>
<div class="q" id="p_19Pv_791"> <div class="divNumber">739.</div> <div class="p"> <table class="singleColumn"> <tr> <td> <div class="pN">791</div> <div class="G">Vighāto cāhaṃ paripatāmi chamāyaṃ,</div> </td> </tr> <tr> <td> <div class="G">Parivattāmi vāricarova ghamme;</div> </td> </tr> <tr> <td> <div class="G">Rudato ca me assukā niggalanti,</div> </td> </tr> <tr> <td> <div class="G">Ācikkha bhante kissa ayaṃ vipāko.</div> </td> </tr> </table> </div>
</div>
<div class="q" id="p_19Pv_792"> <div class="divNumber">740.</div> <div class="p"> <table class="singleColumn"> <tr> <td> <div class="pN">792</div> <div class="G">Chāto kilanto ca pipāsito ca,</div> </td> </tr> <tr> <td> <div class="G">Santassito sātasukhaṃ na vinde;</div> </td> </tr> <tr> <td> <div class="G">Pucchāmi taṃ etamatthaṃ bhadante,</div> </td> </tr> <tr> <td> <div class="G">Kathaṃ nu ucchuparibhogaṃ labheyyan”ti.</div> </td> </tr> </table> </div>
</div>
<div class="q" id="p_19Pv_793"> <div class="divNumber">741.</div> <div class="p"> <table class="singleColumn"> <tr> <td> <div class="pN">793</div> <div class="G">“Pure tuvaṃ kammamakāsi attanā,</div> </td> </tr> <tr> <td> <div class="G">Manussabhūto purimāya jātiyā;</div> </td> </tr> <tr> <td> <div class="G">Ahañca taṃ etamatthaṃ vadāmi,</div> </td> </tr> <tr> <td> <div class="G">Sutvāna tvaṃ etamatthaṃ vijāna.</div> </td> </tr> </table> </div>
</div>
<div class="q" id="p_19Pv_794"> <div class="divNumber">742.</div> <div class="p"> <table class="singleColumn"> <tr> <td> <div class="pN">794</div> <div class="G">Ucchuṃ tuvaṃ khādamāno payāto,</div> </td> </tr> <tr> <td> <div class="G">Puriso ca te piṭṭhito anvagacchi;</div> </td> </tr> <tr> <td> <div class="G">So ca taṃ paccāsanto kathesi,</div> </td> </tr> <tr> <td> <div class="G">Tassa tuvaṃ na kiñci ālapittha.</div> </td> </tr> </table> </div>
</div>
<div class="q" id="p_19Pv_795"> <div class="divNumber">743.</div> <div class="p"> <table class="singleColumn"> <tr> <td> <div class="pN">795</div> <div class="G">So ca taṃ abhaṇantaṃ ayāci,</div> </td> </tr> <tr> <td> <div class="G">‘Dehayya ucchun’ti ca taṃ avoca;</div> </td> </tr> <tr> <td> <div class="G">Tassa tuvaṃ piṭṭhito ucchuṃ adāsi,</div> </td> </tr> <tr> <td> <div class="G">Tassetaṃ kammassa ayaṃ vipāko.</div> </td> </tr> </table> </div>
</div>
<div class="q" id="p_19Pv_796"> <div class="divNumber">744.</div> <div class="p"> <table class="singleColumn"> <tr> <td> <div class="pN">796</div> <div class="G">Iṅgha tvaṃ gantvāna piṭṭhito gaṇheyyāsi,</div> </td> </tr> <tr> <td> <div class="G">Gahetvāna taṃ khādassu yāvadatthaṃ;</div> </td> </tr> <tr> <td> <div class="G">Teneva tvaṃ attamano bhavissasi,</div> </td> </tr> <tr> <td> <div class="G">Haṭṭho cudaggo ca pamodito cā”ti.</div> </td> </tr> </table> </div>
</div>
<div class="q" id="p_19Pv_797"> <div class="divNumber">745.</div> <div class="p"> <table class="singleColumn"> <tr> <td> <div class="pN">797</div> <div class="G">Gantvāna so piṭṭhito aggahesi,</div> </td> </tr> <tr> <td> <div class="G">Gahetvāna taṃ khādi yāvadatthaṃ;</div> </td> </tr> <tr> <td> <div class="G">Teneva so attamano ahosi,</div> </td> </tr> <tr> <td> <div class="G">Haṭṭho cudaggo ca pamodito cāti.</div> </td> </tr> </table> </div>
</div>
<div class="CENTER" id="p_19Pv_798">
<span class="pN">798</span>Ucchupetavatthu pañcamaṃ.</div>
</html>
