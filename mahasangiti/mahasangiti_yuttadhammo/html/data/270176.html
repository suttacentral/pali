<html>
<div class="i">1.5.4 Niyāmakathā</div>
<div class="h">Mahāpaṇṇāsaka</div>
<div class="h">Pañcamavagga</div>
<div class="h">Niyāmakathā</div>
<div class="q" id="p_32Kv_1489"> <div class="divNumber">428.</div> <div class="p">
<span class="pN">1489</span>๐ Aniyatassa niyāmagamanāya atthi ñāṇanti? Āmantā. Niyatassa aniyāmagamanāya atthi ñāṇanti? Na hevaṃ vattabbe…pe… . </div>
</div>
<div class="q" id="p_32Kv_1490"> <div class="p">
<span class="pN">1490</span>๐ Niyatassa aniyāmagamanāya natthi ñāṇanti? Āmantā. Aniyatassa niyāmagamanāya natthi ñāṇanti? Na hevaṃ vattabbe…pe… . </div>
</div>
<div class="q" id="p_32Kv_1491"> <div class="p">
<span class="pN">1491</span>๐ Aniyatassa niyāmagamanāya atthi ñāṇanti? Āmantā. Niyatassa niyāmagamanāya atthi ñāṇanti? Na hevaṃ vattabbe…pe… . </div>
</div>
<div class="q" id="p_32Kv_1492"> <div class="p">
<span class="pN">1492</span>๐ Niyatassa niyāmagamanāya natthi ñāṇanti? Āmantā. Aniyatassa niyāmagamanāya natthi ñāṇanti? Na hevaṃ vattabbe…pe… . </div>
</div>
<div class="q" id="p_32Kv_1493"> <div class="p">
<span class="pN">1493</span>๐ Aniyatassa niyāmagamanāya atthi ñāṇanti? Āmantā. Aniyatassa aniyāmagamanāya atthi ñāṇanti? Na hevaṃ vattabbe…pe… . </div>
</div>
<div class="q" id="p_32Kv_1494"> <div class="p">
<span class="pN">1494</span>๐ Aniyatassa aniyāmagamanāya natthi ñāṇanti? Āmantā. Aniyatassa niyāmagamanāya natthi ñāṇanti? Na hevaṃ vattabbe…pe… . </div>
</div>
<div class="q" id="p_32Kv_1495"> <div class="divNumber">429.</div> <div class="p">
<span class="pN">1495</span>๐ Aniyatassa niyāmagamanāya atthi ñāṇanti? Āmantā. Aniyatassa niyāmagamanāya atthi niyāmoti? Na hevaṃ vattabbe…pe…  </div>
</div>
<div class="q" id="p_32Kv_1496"> <div class="p">
<span class="pN">1496</span>๐ Aniyatassa niyāmagamanāya atthi ñāṇanti? Āmantā. Aniyatassa niyāmagamanāya atthi satipaṭṭhānā…  sammappadhānā…  iddhipādā…  indriyā…  balā…  bojjhaṅgāti? Na hevaṃ vattabbe…pe… . </div>
</div>
<div class="q" id="p_32Kv_1497"> <div class="p">
<span class="pN">1497</span>๐ Aniyatassa niyāmagamanāya natthi niyāmoti? Āmantā. Hañci aniyatassa niyāmagamanāya natthi niyāmo, no vata re vattabbe—  “aniyatassa niyāmagamanāya atthi ñāṇan”ti. </div>
</div>
<div class="q" id="p_32Kv_1498"> <div class="p">
<span class="pN">1498</span>๐ Aniyatassa niyāmagamanāya natthi satipaṭṭhānā…pe…  bojjhaṅgāti? Āmantā. Hañci aniyatassa niyāmagamanāya natthi bojjhaṅgā, no vata re vattabbe—  “aniyatassa niyāmagamanāya atthi ñāṇan”ti. </div>
</div>
<div class="q" id="p_32Kv_1499"> <div class="divNumber">430.</div> <div class="p">
<span class="pN">1499</span>๐ Aniyatassa niyāmagamanāya atthi ñāṇanti? Āmantā. Gotrabhuno puggalassa sotāpattimagge ñāṇaṃ atthīti? Na hevaṃ vattabbe…pe…  sotāpattiphalasacchikiriyāya paṭipannassa puggalassa sotāpattiphale ñāṇaṃ atthīti? Na hevaṃ vattabbe…pe…  arahattasacchikiriyāya paṭipannassa puggalassa arahatte ñāṇaṃ atthīti? Na hevaṃ vattabbe…pe… . </div>
</div>
<div class="q" id="p_32Kv_1500"> <div class="divNumber">431.</div> <div class="p">
<span class="pN">1500</span>× Na vattabbaṃ—  “aniyatassa niyāmagamanāya atthi ñāṇan”ti? Āmantā. Nanu bhagavā jānāti—  “ayaṃ puggalo sammattaniyāmaṃ okkamissati, bhabbo ayaṃ puggalo dhammaṃ abhisametun”ti? Āmantā. Hañci bhagavā jānāti—  “ayaṃ puggalo sammattaniyāmaṃ okkamissati, bhabbo ayaṃ puggalo dhammaṃ abhisametuṃ”, tena vata re vattabbe—  “aniyatassa niyāmagamanāya atthi ñāṇan”ti. </div>
</div>
<div class="CENTER" id="p_32Kv_1501">
<span class="pN">1501</span>Niyāmakathā niṭṭhitā.</div>
</html>
