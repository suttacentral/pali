<html>
<div class="i">10.1.13 Cakkavākajātaka</div>
<div class="h">Dasakanipāta</div>
<div class="h">Catudvāravagga</div>
<div class="h">Cakkavākajātaka</div>
<div class="q" id="p_22J_2055"> <div class="divNumber">135.</div> <div class="p"> <table class="singleColumn"> <tr> <td> <div class="pN">2055</div> <div class="G">“Vaṇṇavā abhirūposi,</div> </td> </tr> <tr> <td> <div class="G">ghano sañjātarohito;</div> </td> </tr> <tr> <td> <div class="G">Cakkavāka surūposi,</div> </td> </tr> <tr> <td> <div class="G">vippasannamukhindriyo.</div> </td> </tr> </table> </div>
</div>
<div class="q" id="p_22J_2056"> <div class="divNumber">136.</div> <div class="p"> <table class="singleColumn"> <tr> <td> <div class="pN">2056</div> <div class="G">Pāṭhīnaṃ pāvusaṃ macchaṃ,</div> </td> </tr> <tr> <td> <div class="G">balajaṃ muñjarohitaṃ;</div> </td> </tr> <tr> <td> <div class="G">Gaṅgāya tīre nisinno,</div> </td> </tr> <tr> <td> <div class="G">evaṃ bhuñjasi bhojanaṃ”.</div> </td> </tr> </table> </div>
</div>
<div class="q" id="p_22J_2057"> <div class="divNumber">137.</div> <div class="p"> <table class="singleColumn"> <tr> <td> <div class="pN">2057</div> <div class="G">“Na vāhametaṃ bhuñjāmi,</div> </td> </tr> <tr> <td> <div class="G">Jaṅgalānodakāni vā;</div> </td> </tr> <tr> <td> <div class="G">Aññatra sevālapaṇakā,</div> </td> </tr> <tr> <td> <div class="G">Etaṃ me samma bhojanaṃ”.</div> </td> </tr> </table> </div>
</div>
<div class="q" id="p_22J_2058"> <div class="divNumber">138.</div> <div class="p"> <table class="singleColumn"> <tr> <td> <div class="pN">2058</div> <div class="G">“Na vāhametaṃ saddahāmi,</div> </td> </tr> <tr> <td> <div class="G">cakkavākassa bhojanaṃ;</div> </td> </tr> <tr> <td> <div class="G">Ahampi samma bhuñjāmi,</div> </td> </tr> <tr> <td> <div class="G">gāme loṇiyateliyaṃ.</div> </td> </tr> </table> </div>
</div>
<div class="q" id="p_22J_2059"> <div class="divNumber">139.</div> <div class="p"> <table class="singleColumn"> <tr> <td> <div class="pN">2059</div> <div class="G">Manussesu kataṃ bhattaṃ,</div> </td> </tr> <tr> <td> <div class="G">suciṃ maṃsūpasecanaṃ;</div> </td> </tr> <tr> <td> <div class="G">Na ca me tādiso vaṇṇo,</div> </td> </tr> <tr> <td> <div class="G">cakkavāka yathā tuvaṃ”.</div> </td> </tr> </table> </div>
</div>
<div class="q" id="p_22J_2060"> <div class="divNumber">140.</div> <div class="p"> <table class="singleColumn"> <tr> <td> <div class="pN">2060</div> <div class="G">“Sampassaṃ attani veraṃ,</div> </td> </tr> <tr> <td> <div class="G">hiṃsayaṃ mānusiṃ pajaṃ;</div> </td> </tr> <tr> <td> <div class="G">Utrasto ghasasī bhīto,</div> </td> </tr> <tr> <td> <div class="G">tena vaṇṇo tavediso.</div> </td> </tr> </table> </div>
</div>
<div class="q" id="p_22J_2061"> <div class="divNumber">141.</div> <div class="p"> <table class="singleColumn"> <tr> <td> <div class="pN">2061</div> <div class="G">Sabbalokaviruddhosi,</div> </td> </tr> <tr> <td> <div class="G">dhaṅka pāpena kammunā;</div> </td> </tr> <tr> <td> <div class="G">Laddho piṇḍo na pīṇeti,</div> </td> </tr> <tr> <td> <div class="G">tena vaṇṇo tavediso.</div> </td> </tr> </table> </div>
</div>
<div class="q" id="p_22J_2062"> <div class="divNumber">142.</div> <div class="p"> <table class="singleColumn"> <tr> <td> <div class="pN">2062</div> <div class="G">Ahampi samma bhuñjāmi,</div> </td> </tr> <tr> <td> <div class="G">ahiṃsaṃ sabbapāṇinaṃ;</div> </td> </tr> <tr> <td> <div class="G">Appossukko nirāsaṅkī,</div> </td> </tr> <tr> <td> <div class="G">asoko akutobhayo.</div> </td> </tr> </table> </div>
</div>
<div class="q" id="p_22J_2063"> <div class="divNumber">143.</div> <div class="p"> <table class="singleColumn"> <tr> <td> <div class="pN">2063</div> <div class="G">So karassu ānubhāvaṃ,</div> </td> </tr> <tr> <td> <div class="G">vītivattassu sīliyaṃ;</div> </td> </tr> <tr> <td> <div class="G">Ahiṃsāya cara loke,</div> </td> </tr> <tr> <td> <div class="G">piyo hohisi maṃmiva.</div> </td> </tr> </table> </div>
</div>
<div class="q" id="p_22J_2064"> <div class="divNumber">144.</div> <div class="p"> <table class="singleColumn"> <tr> <td> <div class="pN">2064</div> <div class="G">Yo na hanti na ghāteti,</div> </td> </tr> <tr> <td> <div class="G">na jināti na jāpaye;</div> </td> </tr> <tr> <td> <div class="G">Mettaṃso sabbabhūtesu,</div> </td> </tr> <tr> <td> <div class="G">veraṃ tassa na kenacī”ti.</div> </td> </tr> </table> </div>
</div>
<div class="CENTER" id="p_22J_2065">
<span class="pN">2065</span>Cakkavākajātakaṃ terasamaṃ.</div>
</html>
