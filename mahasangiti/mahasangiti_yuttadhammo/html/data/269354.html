<html>
<div class="i">11.1.7 Dasarathajātaka</div>
<div class="h">Ekādasakanipāta</div>
<div class="h">Mātuposakavagga</div>
<div class="h">Dasarathajātaka</div>
<div class="q" id="p_22J_2196"> <div class="divNumber">84.</div> <div class="p"> <table class="singleColumn"> <tr> <td> <div class="pN">2196</div> <div class="G">“Etha lakkhaṇa sītā ca,</div> </td> </tr> <tr> <td> <div class="G">ubho otarathodakaṃ;</div> </td> </tr> <tr> <td> <div class="G">Evāyaṃ bharato āha,</div> </td> </tr> <tr> <td> <div class="G">‘rājā dasaratho mato’”.</div> </td> </tr> </table> </div>
</div>
<div class="q" id="p_22J_2197"> <div class="divNumber">85.</div> <div class="p"> <table class="singleColumn"> <tr> <td> <div class="pN">2197</div> <div class="G">“Kena rāmappabhāvena,</div> </td> </tr> <tr> <td> <div class="G">socitabbaṃ na socasi;</div> </td> </tr> <tr> <td> <div class="G">Pitaraṃ kālakataṃ sutvā,</div> </td> </tr> <tr> <td> <div class="G">na taṃ pasahate dukhaṃ”.</div> </td> </tr> </table> </div>
</div>
<div class="q" id="p_22J_2198"> <div class="divNumber">86.</div> <div class="p"> <table class="singleColumn"> <tr> <td> <div class="pN">2198</div> <div class="G">“Yaṃ na sakkā nipāletuṃ,</div> </td> </tr> <tr> <td> <div class="G">posena lapataṃ bahuṃ;</div> </td> </tr> <tr> <td> <div class="G">Sa kissa viññū medhāvī,</div> </td> </tr> <tr> <td> <div class="G">attānamupatāpaye.</div> </td> </tr> </table> </div>
</div>
<div class="q" id="p_22J_2199"> <div class="divNumber">87.</div> <div class="p"> <table class="singleColumn"> <tr> <td> <div class="pN">2199</div> <div class="G">Daharā ca hi vuddhā ca,</div> </td> </tr> <tr> <td> <div class="G">ye bālā ye ca paṇḍitā;</div> </td> </tr> <tr> <td> <div class="G">Aḍḍhā ceva daliddā ca,</div> </td> </tr> <tr> <td> <div class="G">sabbe maccuparāyaṇā.</div> </td> </tr> </table> </div>
</div>
<div class="q" id="p_22J_2200"> <div class="divNumber">88.</div> <div class="p"> <table class="singleColumn"> <tr> <td> <div class="pN">2200</div> <div class="G">Phalānamiva pakkānaṃ,</div> </td> </tr> <tr> <td> <div class="G">niccaṃ patanato bhayaṃ;</div> </td> </tr> <tr> <td> <div class="G">Evaṃ jātāna maccānaṃ,</div> </td> </tr> <tr> <td> <div class="G">nicca maraṇato bhayaṃ.</div> </td> </tr> </table> </div>
</div>
<div class="q" id="p_22J_2201"> <div class="divNumber">89.</div> <div class="p"> <table class="singleColumn"> <tr> <td> <div class="pN">2201</div> <div class="G">Sāyameke na dissanti,</div> </td> </tr> <tr> <td> <div class="G">pāto diṭṭhā bahujjanā;</div> </td> </tr> <tr> <td> <div class="G">Pāto eke na dissanti,</div> </td> </tr> <tr> <td> <div class="G">sāyaṃ diṭṭhā bahujjanā.</div> </td> </tr> </table> </div>
</div>
<div class="q" id="p_22J_2202"> <div class="divNumber">90.</div> <div class="p"> <table class="singleColumn"> <tr> <td> <div class="pN">2202</div> <div class="G">Paridevayamāno ce,</div> </td> </tr> <tr> <td> <div class="G">kiñcidatthaṃ udabbahe;</div> </td> </tr> <tr> <td> <div class="G">Sammūḷho hiṃsamattānaṃ,</div> </td> </tr> <tr> <td> <div class="G">kayirā taṃ vicakkhaṇo.</div> </td> </tr> </table> </div>
</div>
<div class="q" id="p_22J_2203"> <div class="divNumber">91.</div> <div class="p"> <table class="singleColumn"> <tr> <td> <div class="pN">2203</div> <div class="G">Kiso vivaṇṇo bhavati,</div> </td> </tr> <tr> <td> <div class="G">hiṃsamattānamattano;</div> </td> </tr> <tr> <td> <div class="G">Na tena petā pālenti,</div> </td> </tr> <tr> <td> <div class="G">niratthā paridevanā.</div> </td> </tr> </table> </div>
</div>
<div class="q" id="p_22J_2204"> <div class="divNumber">92.</div> <div class="p"> <table class="singleColumn"> <tr> <td> <div class="pN">2204</div> <div class="G">Yathā saraṇamādittaṃ,</div> </td> </tr> <tr> <td> <div class="G">vārinā parinibbaye;</div> </td> </tr> <tr> <td> <div class="G">Evampi dhīro sutavā,</div> </td> </tr> <tr> <td> <div class="G">medhāvī paṇḍito naro;</div> </td> </tr> <tr> <td> <div class="G">Khippamuppatitaṃ sokaṃ,</div> </td> </tr> <tr> <td> <div class="G">vāto tūlaṃva dhaṃsaye.</div> </td> </tr> </table> </div>
</div>
<div class="q" id="p_22J_2205"> <div class="divNumber">93.</div> <div class="p"> <table class="singleColumn"> <tr> <td> <div class="pN">2205</div> <div class="G">Macco ekova acceti,</div> </td> </tr> <tr> <td> <div class="G">ekova jāyate kule;</div> </td> </tr> <tr> <td> <div class="G">Saṃyogaparamā tveva,</div> </td> </tr> <tr> <td> <div class="G">sambhogā sabbapāṇinaṃ.</div> </td> </tr> </table> </div>
</div>
<div class="q" id="p_22J_2206"> <div class="divNumber">94.</div> <div class="p"> <table class="singleColumn"> <tr> <td> <div class="pN">2206</div> <div class="G">Tasmā hi dhīrassa bahussutassa,</div> </td> </tr> <tr> <td> <div class="G">Sampassato lokamimaṃ parañca;</div> </td> </tr> <tr> <td> <div class="G">Aññāya dhammaṃ hadayaṃ manañca,</div> </td> </tr> <tr> <td> <div class="G">Sokā mahantāpi na tāpayanti.</div> </td> </tr> </table> </div>
</div>
<div class="q" id="p_22J_2207"> <div class="divNumber">95.</div> <div class="p"> <table class="singleColumn"> <tr> <td> <div class="pN">2207</div> <div class="G">Sohaṃ dassañca bhokkhañca,</div> </td> </tr> <tr> <td> <div class="G">bharissāmi ca ñātake;</div> </td> </tr> <tr> <td> <div class="G">Sesañca pālayissāmi,</div> </td> </tr> <tr> <td> <div class="G">kiccametaṃ vijānato.</div> </td> </tr> </table> </div>
</div>
<div class="q" id="p_22J_2208"> <div class="divNumber">96.</div> <div class="p"> <table class="singleColumn"> <tr> <td> <div class="pN">2208</div> <div class="G">Dasa vassasahassāni,</div> </td> </tr> <tr> <td> <div class="G">saṭṭhi vassasatāni ca;</div> </td> </tr> <tr> <td> <div class="G">Kambugīvo mahābāhu,</div> </td> </tr> <tr> <td> <div class="G">rāmo rajjamakārayī”ti.</div> </td> </tr> </table> </div>
</div>
<div class="CENTER" id="p_22J_2209">
<span class="pN">2209</span>Dasarathajātakaṃ sattamaṃ.</div>
</html>
