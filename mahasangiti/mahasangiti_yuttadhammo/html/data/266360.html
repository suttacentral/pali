<html>
<div class="i">25 Koṇāgamanabuddhavaṃsa</div>
<div class="h">Koṇāgamanabuddhavaṃsa</div>
<div class="q" id="p_21Bu_954"> <div class="divNumber">1.</div> <div class="p"> <table class="singleColumn"> <tr> <td> <div class="pN">954</div> <div class="G">“Kakusandhassa aparena,</div> </td> </tr> <tr> <td> <div class="G">sambuddho dvipaduttamo;</div> </td> </tr> <tr> <td> <div class="G">Koṇāgamano nāma jino,</div> </td> </tr> <tr> <td> <div class="G">lokajeṭṭho narāsabho.</div> </td> </tr> </table> </div>
</div>
<div class="q" id="p_21Bu_955"> <div class="divNumber">2.</div> <div class="p"> <table class="singleColumn"> <tr> <td> <div class="pN">955</div> <div class="G">Dasa dhamme pūrayitvāna,</div> </td> </tr> <tr> <td> <div class="G">kantāraṃ samatikkami;</div> </td> </tr> <tr> <td> <div class="G">Pavāhiya malaṃ sabbaṃ,</div> </td> </tr> <tr> <td> <div class="G">patto sambodhimuttamaṃ.</div> </td> </tr> </table> </div>
</div>
<div class="q" id="p_21Bu_956"> <div class="divNumber">3.</div> <div class="p"> <table class="singleColumn"> <tr> <td> <div class="pN">956</div> <div class="G">Dhammacakkaṃ pavattente,</div> </td> </tr> <tr> <td> <div class="G">koṇāgamananāyake;</div> </td> </tr> <tr> <td> <div class="G">Tiṃsakoṭisahassānaṃ,</div> </td> </tr> <tr> <td> <div class="G">paṭhamābhisamayo ahu.</div> </td> </tr> </table> </div>
</div>
<div class="q" id="p_21Bu_957"> <div class="divNumber">4.</div> <div class="p"> <table class="singleColumn"> <tr> <td> <div class="pN">957</div> <div class="G">Pāṭihīraṃ karonte ca,</div> </td> </tr> <tr> <td> <div class="G">paravādappamaddane;</div> </td> </tr> <tr> <td> <div class="G">Vīsatikoṭisahassānaṃ,</div> </td> </tr> <tr> <td> <div class="G">dutiyābhisamayo ahu.</div> </td> </tr> </table> </div>
</div>
<div class="q" id="p_21Bu_958"> <div class="divNumber">5.</div> <div class="p"> <table class="singleColumn"> <tr> <td> <div class="pN">958</div> <div class="G">Tato vikubbanaṃ katvā,</div> </td> </tr> <tr> <td> <div class="G">jino devapuraṃ gato;</div> </td> </tr> <tr> <td> <div class="G">Vasate tattha sambuddho,</div> </td> </tr> <tr> <td> <div class="G">silāya paṇḍukambale.</div> </td> </tr> </table> </div>
</div>
<div class="q" id="p_21Bu_959"> <div class="divNumber">6.</div> <div class="p"> <table class="singleColumn"> <tr> <td> <div class="pN">959</div> <div class="G">Pakaraṇe satta desento,</div> </td> </tr> <tr> <td> <div class="G">vassaṃ vasati so muni;</div> </td> </tr> <tr> <td> <div class="G">Dasakoṭisahassānaṃ,</div> </td> </tr> <tr> <td> <div class="G">tatiyābhisamayo ahu.</div> </td> </tr> </table> </div>
</div>
<div class="q" id="p_21Bu_960"> <div class="divNumber">7.</div> <div class="p"> <table class="singleColumn"> <tr> <td> <div class="pN">960</div> <div class="G">Tassāpi devadevassa,</div> </td> </tr> <tr> <td> <div class="G">eko āsi samāgamo;</div> </td> </tr> <tr> <td> <div class="G">Khīṇāsavānaṃ vimalānaṃ,</div> </td> </tr> <tr> <td> <div class="G">santacittāna tādinaṃ.</div> </td> </tr> </table> </div>
</div>
<div class="q" id="p_21Bu_961"> <div class="divNumber">8.</div> <div class="p"> <table class="singleColumn"> <tr> <td> <div class="pN">961</div> <div class="G">Tiṃsabhikkhusahassānaṃ,</div> </td> </tr> <tr> <td> <div class="G">tadā āsi samāgamo;</div> </td> </tr> <tr> <td> <div class="G">Oghānamatikkantānaṃ,</div> </td> </tr> <tr> <td> <div class="G">bhijjitānañca maccuyā.</div> </td> </tr> </table> </div>
</div>
<div class="q" id="p_21Bu_962"> <div class="divNumber">9.</div> <div class="p"> <table class="singleColumn"> <tr> <td> <div class="pN">962</div> <div class="G">Ahaṃ tena samayena,</div> </td> </tr> <tr> <td> <div class="G">pabbato nāma khattiyo;</div> </td> </tr> <tr> <td> <div class="G">Mittāmaccehi sampanno,</div> </td> </tr> <tr> <td> <div class="G">anantabalavāhano.</div> </td> </tr> </table> </div>
</div>
<div class="q" id="p_21Bu_963"> <div class="divNumber">10.</div> <div class="p"> <table class="singleColumn"> <tr> <td> <div class="pN">963</div> <div class="G">Sambuddhadassanaṃ gantvā,</div> </td> </tr> <tr> <td> <div class="G">sutvā dhammamanuttaraṃ;</div> </td> </tr> <tr> <td> <div class="G">Nimantetvā sajinasaṃghaṃ,</div> </td> </tr> <tr> <td> <div class="G">dānaṃ datvā yadicchakaṃ.</div> </td> </tr> </table> </div>
</div>
<div class="q" id="p_21Bu_964"> <div class="divNumber">11.</div> <div class="p"> <table class="singleColumn"> <tr> <td> <div class="pN">964</div> <div class="G">Pattuṇṇaṃ cīnapaṭṭañca,</div> </td> </tr> <tr> <td> <div class="G">koseyyaṃ kambalampi ca;</div> </td> </tr> <tr> <td> <div class="G">Sovaṇṇapādukañceva,</div> </td> </tr> <tr> <td> <div class="G">adāsiṃ satthusāvake.</div> </td> </tr> </table> </div>
</div>
<div class="q" id="p_21Bu_965"> <div class="divNumber">12.</div> <div class="p"> <table class="singleColumn"> <tr> <td> <div class="pN">965</div> <div class="G">Sopi maṃ buddho byākāsi,</div> </td> </tr> <tr> <td> <div class="G">saṃghamajjhe nisīdiya;</div> </td> </tr> <tr> <td> <div class="G">‘Imamhi bhaddake kappe,</div> </td> </tr> <tr> <td> <div class="G">ayaṃ buddho bhavissati.</div> </td> </tr> </table> </div>
</div>
<div class="q" id="p_21Bu_966"> <div class="divNumber">13.</div> <div class="p"> <table class="singleColumn"> <tr> <td> <div class="pN">966</div> <div class="G">Ahu kapilavhayā rammā,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">hessāma sammukhā imaṃ’.</div> </td> </tr> </table> </div>
</div>
<div class="q" id="p_21Bu_967"> <div class="divNumber">14.</div> <div class="p"> <table class="singleColumn"> <tr> <td> <div class="pN">967</div> <div class="G">Tassāpi vacanaṃ sutvā,</div> </td> </tr> <tr> <td> <div class="G">bhiyyo cittaṃ pasādayiṃ;</div> </td> </tr> <tr> <td> <div class="G">Uttariṃ vatamadhiṭṭhāsiṃ,</div> </td> </tr> <tr> <td> <div class="G">dasapāramipūriyā.</div> </td> </tr> </table> </div>
</div>
<div class="q" id="p_21Bu_968"> <div class="divNumber">15.</div> <div class="p"> <table class="singleColumn"> <tr> <td> <div class="pN">968</div> <div class="G">Sabbaññutaṃ gavesanto,</div> </td> </tr> <tr> <td> <div class="G">dānaṃ datvā naruttame;</div> </td> </tr> <tr> <td> <div class="G">Ohāyāhaṃ mahārajjaṃ,</div> </td> </tr> <tr> <td> <div class="G">pabbajiṃ jinasantike.</div> </td> </tr> </table> </div>
</div>
<div class="q" id="p_21Bu_969"> <div class="divNumber">16.</div> <div class="p"> <table class="singleColumn"> <tr> <td> <div class="pN">969</div> <div class="G">Nagaraṃ sobhavatī nāma,</div> </td> </tr> <tr> <td> <div class="G">sobho nāmāsi khattiyo;</div> </td> </tr> <tr> <td> <div class="G">Vasate tattha nagare,</div> </td> </tr> <tr> <td> <div class="G">sambuddhassa mahākulaṃ.</div> </td> </tr> </table> </div>
</div>
<div class="q" id="p_21Bu_970"> <div class="divNumber">17.</div> <div class="p"> <table class="singleColumn"> <tr> <td> <div class="pN">970</div> <div class="G">Brāhmaṇo yaññadatto ca,</div> </td> </tr> <tr> <td> <div class="G">āsi buddhassa so pitā;</div> </td> </tr> <tr> <td> <div class="G">Uttarā nāma janikā,</div> </td> </tr> <tr> <td> <div class="G">koṇāgamanassa satthuno.</div> </td> </tr> </table> </div>
</div>
<div class="q" id="p_21Bu_971"> <div class="divNumber">18.</div> <div class="p"> <table class="singleColumn"> <tr> <td> <div class="pN">971</div> <div class="G">Tīṇi vassasahassāni,</div> </td> </tr> <tr> <td> <div class="G">Agāraṃ ajjha so vasi;</div> </td> </tr> <tr> <td> <div class="G">Tusitasantusitasantuṭṭhā,</div> </td> </tr> <tr> <td> <div class="G">Tayo pāsādamuttamā.</div> </td> </tr> </table> </div>
</div>
<div class="q" id="p_21Bu_972"> <div class="divNumber">19.</div> <div class="p"> <table class="singleColumn"> <tr> <td> <div class="pN">972</div> <div class="G">Anūnasoḷasasahassāni,</div> </td> </tr> <tr> <td> <div class="G">Nāriyo samalaṅkatā;</div> </td> </tr> <tr> <td> <div class="G">Rucigattā nāma nārī,</div> </td> </tr> <tr> <td> <div class="G">Satthavāho nāma atrajo.</div> </td> </tr> </table> </div>
</div>
<div class="q" id="p_21Bu_973"> <div class="divNumber">20.</div> <div class="p"> <table class="singleColumn"> <tr> <td> <div class="pN">973</div> <div class="G">Nimitte caturo disvā,</div> </td> </tr> <tr> <td> <div class="G">hatthiyānena nikkhami;</div> </td> </tr> <tr> <td> <div class="G">Chamāsaṃ padhānacāraṃ,</div> </td> </tr> <tr> <td> <div class="G">acarī purisuttamo.</div> </td> </tr> </table> </div>
</div>
<div class="q" id="p_21Bu_974"> <div class="divNumber">21.</div> <div class="p"> <table class="singleColumn"> <tr> <td> <div class="pN">974</div> <div class="G">Brahmunā yācito santo,</div> </td> </tr> <tr> <td> <div class="G">koṇāgamananāyako;</div> </td> </tr> <tr> <td> <div class="G">Vatti cakkaṃ mahāvīro,</div> </td> </tr> <tr> <td> <div class="G">migadāye naruttamo.</div> </td> </tr> </table> </div>
</div>
<div class="q" id="p_21Bu_975"> <div class="divNumber">22.</div> <div class="p"> <table class="singleColumn"> <tr> <td> <div class="pN">975</div> <div class="G">Bhiyyaso uttaro nāma,</div> </td> </tr> <tr> <td> <div class="G">ahesuṃ aggasāvakā;</div> </td> </tr> <tr> <td> <div class="G">Sotthijo nāmupaṭṭhāko,</div> </td> </tr> <tr> <td> <div class="G">koṇāgamanassa satthuno.</div> </td> </tr> </table> </div>
</div>
<div class="q" id="p_21Bu_976"> <div class="divNumber">23.</div> <div class="p"> <table class="singleColumn"> <tr> <td> <div class="pN">976</div> <div class="G">Samuddā uttarā ceva,</div> </td> </tr> <tr> <td> <div class="G">ahesuṃ aggasāvikā;</div> </td> </tr> <tr> <td> <div class="G">Bodhi tassa bhagavato,</div> </td> </tr> <tr> <td> <div class="G">udumbaroti pavuccati.</div> </td> </tr> </table> </div>
</div>
<div class="q" id="p_21Bu_977"> <div class="divNumber">24.</div> <div class="p"> <table class="singleColumn"> <tr> <td> <div class="pN">977</div> <div class="G">Uggo ca somadevo ca,</div> </td> </tr> <tr> <td> <div class="G">ahesuṃ aggupaṭṭhakā;</div> </td> </tr> <tr> <td> <div class="G">Sīvalā ceva sāmā ca,</div> </td> </tr> <tr> <td> <div class="G">ahesuṃ aggupaṭṭhikā.</div> </td> </tr> </table> </div>
</div>
<div class="q" id="p_21Bu_978"> <div class="divNumber">25.</div> <div class="p"> <table class="singleColumn"> <tr> <td> <div class="pN">978</div> <div class="G">Uccattanena so buddho,</div> </td> </tr> <tr> <td> <div class="G">tiṃsahatthasamuggato;</div> </td> </tr> <tr> <td> <div class="G">Ukkāmukhe yathā kambu,</div> </td> </tr> <tr> <td> <div class="G">evaṃ raṃsīhi maṇḍito.</div> </td> </tr> </table> </div>
</div>
<div class="q" id="p_21Bu_979"> <div class="divNumber">26.</div> <div class="p"> <table class="singleColumn"> <tr> <td> <div class="pN">979</div> <div class="G">Tiṃsavassasahassāni,</div> </td> </tr> <tr> <td> <div class="G">āyu buddhassa tāvade;</div> </td> </tr> <tr> <td> <div class="G">Tāvatā tiṭṭhamāno so,</div> </td> </tr> <tr> <td> <div class="G">tāresi janataṃ bahuṃ.</div> </td> </tr> </table> </div>
</div>
<div class="q" id="p_21Bu_980"> <div class="divNumber">27.</div> <div class="p"> <table class="singleColumn"> <tr> <td> <div class="pN">980</div> <div class="G">Dhammacetiṃ samussetvā,</div> </td> </tr> <tr> <td> <div class="G">dhammadussavibhūsitaṃ;</div> </td> </tr> <tr> <td> <div class="G">Dhammapupphaguḷaṃ katvā,</div> </td> </tr> <tr> <td> <div class="G">nibbuto so sasāvako.</div> </td> </tr> </table> </div>
</div>
<div class="q" id="p_21Bu_981"> <div class="divNumber">28.</div> <div class="p"> <table class="singleColumn"> <tr> <td> <div class="pN">981</div> <div class="G">Mahāvilāso tassa jano,</div> </td> </tr> <tr> <td> <div class="G">siridhammappakāsano;</div> </td> </tr> <tr> <td> <div class="G">Sabbaṃ tamantarahitaṃ,</div> </td> </tr> <tr> <td> <div class="G">nanu rittā sabbasaṅkhārā.</div> </td> </tr> </table> </div>
</div>
<div class="q" id="p_21Bu_982"> <div class="divNumber">29.</div> <div class="p"> <table class="singleColumn"> <tr> <td> <div class="pN">982</div> <div class="G">Koṇāgamano sambuddho,</div> </td> </tr> <tr> <td> <div class="G">Pabbatārāmamhi nibbuto;</div> </td> </tr> <tr> <td> <div class="G">Dhātuvitthārikaṃ āsi,</div> </td> </tr> <tr> <td> <div class="G">Tesu tesu padesato”ti. (957)</div> </td> </tr> </table> </div>
</div>
<div class="CENTER" id="p_21Bu_983">
<span class="pN">983</span>Koṇāgamanassa bhagavato vaṃso tevīsatimo.</div>
</html>
