<html>
<div class="i">7.4.8 Gorūpaṅgapañha</div>
<div class="h">Opammakathāpañha</div>
<div class="h">Upacikāvagga</div>
<div class="h">Gorūpaṅgapañha</div>
<div class="q" id="p_28Mi_1866"> <div class="divNumber">262.</div> <div class="p">
<span class="pN">1866</span>“Bhante nāgasena, ‘gorūpassa cattāri aṅgāni gahetabbānī’ti yaṃ vadesi, katamāni tāni cattāri aṅgāni gahetabbānī”ti? “Yathā, mahārāja, gorūpo sakaṃ gehaṃ na vijahati; evameva kho, mahārāja, yoginā yogāvacarena sako kāyo na vijahitabbo ‘aniccucchādanaparimaddanabhedanavikiraṇaviddhaṃsanadhammo ayaṃ kāyo’ti. Idaṃ, mahārāja, gorūpassa paṭhamaṃ aṅgaṃ gahetabbaṃ. </div>
</div>
<div class="q" id="p_28Mi_1867"> <div class="p">
<span class="pN">1867</span>Puna caparaṃ, mahārāja, gorūpo ādinnadhuro sukhadukkhena dhuraṃ vahati; evameva kho, mahārāja, yoginā yogāvacarena ādinnabrahmacariyena sukhadukkhena yāva jīvitapariyādānā āpāṇakoṭikaṃ brahmacariyaṃ caritabbaṃ. Idaṃ, mahārāja, gorūpassa dutiyaṃ aṅgaṃ gahetabbaṃ. </div>
</div>
<div class="q" id="p_28Mi_1868"> <div class="p">
<span class="pN">1868</span>Puna caparaṃ, mahārāja, gorūpo chandena ghāyamāno pānīyaṃ pivati; evameva kho, mahārāja, yoginā yogāvacarena ācariyupajjhāyānaṃ anusiṭṭhi chandena pemena pasādena ghāyamānena paṭiggahetabbā. Idaṃ, mahārāja, gorūpassa tatiyaṃ aṅgaṃ gahetabbaṃ. </div>
</div>
<div class="q" id="p_28Mi_1869"> <div class="p">
<span class="pN">1869</span>Puna caparaṃ, mahārāja, gorūpo yena kenaci vāhiyamāno vahati; evameva kho, mahārāja, yoginā yogāvacarena theranavamajjhimabhikkhūnampi gihiupāsakassāpi ovādānusāsanī sirasā sampaṭicchitabbā. Idaṃ, mahārāja, gorūpassa catutthaṃ aṅgaṃ gahetabbaṃ. Bhāsitampetaṃ, mahārāja, therena sāriputtena dhammasenāpatinā—  </div>
</div>
<div class="q" id="p_28Mi_1870"> <div class="p"> <table class="singleColumn"> <tr> <td> <div class="pN">1870</div> <div class="G">‘Tadahu pabbajito santo,</div> </td> </tr> <tr> <td> <div class="G">jātiyā sattavassiko;</div> </td> </tr> <tr> <td> <div class="G">Sopi maṃ anusāseyya,</div> </td> </tr> <tr> <td> <div class="G">sampaṭicchāmi matthake.</div> </td> </tr> </table> </div>
</div>
<div class="q" id="p_28Mi_1871"> <div class="p"> <table class="singleColumn"> <tr> <td> <div class="pN">1871</div> <div class="G">Tibbaṃ chandañca pemañca,</div> </td> </tr> <tr> <td> <div class="G">tasmiṃ disvā upaṭṭhape;</div> </td> </tr> <tr> <td> <div class="G">Ṭhapeyyācariyaṭṭhāne,</div> </td> </tr> <tr> <td> <div class="G">sakkacca naṃ punappunan’”ti.</div> </td> </tr> </table> </div>
</div>
<div class="CENTER" id="p_28Mi_1872">
<span class="pN">1872</span>Gorūpaṅgapañho aṭṭhamo.</div>
</html>
