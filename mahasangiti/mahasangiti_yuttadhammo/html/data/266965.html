<html>
<div class="i"> Pārāyanānugītigāthā</div>
<div class="h">Pārāyanavagga</div>
<div class="h">Pārāyanānugītigāthā</div>
<div class="q" id="p_18Sn_1341"> <div class="divNumber">1138.</div> <div class="p"> <table class="singleColumn"> <tr> <td> <div class="pN">1341</div> <div class="G">“Pārāyanamanugāyissaṃ, <span class="gathaQuote">(iccāyasmā piṅgiyo)</span>
</div> </td> </tr> <tr> <td> <div class="G">Yathāddakkhi tathākkhāsi;</div> </td> </tr> <tr> <td> <div class="G">Vimalo bhūrimedhaso,</div> </td> </tr> <tr> <td> <div class="G">Nikkāmo nibbano nāgo;</div> </td> </tr> <tr> <td> <div class="G">Kissa hetu musā bhaṇe. (1)</div> </td> </tr> </table> </div>
</div>
<div class="q" id="p_18Sn_1342"> <div class="divNumber">1139.</div> <div class="p"> <table class="singleColumn"> <tr> <td> <div class="pN">1342</div> <div class="G">Pahīnamalamohassa,</div> </td> </tr> <tr> <td> <div class="G">mānamakkhappahāyino;</div> </td> </tr> <tr> <td> <div class="G">Handāhaṃ kittayissāmi,</div> </td> </tr> <tr> <td> <div class="G">giraṃ vaṇṇūpasañhitaṃ. (2)</div> </td> </tr> </table> </div>
</div>
<div class="q" id="p_18Sn_1343"> <div class="divNumber">1140.</div> <div class="p"> <table class="singleColumn"> <tr> <td> <div class="pN">1343</div> <div class="G">Tamonudo buddho samantacakkhu,</div> </td> </tr> <tr> <td> <div class="G">Lokantagū sabbabhavātivatto;</div> </td> </tr> <tr> <td> <div class="G">Anāsavo sabbadukkhappahīno,</div> </td> </tr> <tr> <td> <div class="G">Saccavhayo brahme upāsito me. (3)</div> </td> </tr> </table> </div>
</div>
<div class="q" id="p_18Sn_1344"> <div class="divNumber">1141.</div> <div class="p"> <table class="singleColumn"> <tr> <td> <div class="pN">1344</div> <div class="G">Dijo yathā kubbanakaṃ pahāya,</div> </td> </tr> <tr> <td> <div class="G">Bahupphalaṃ kānanamāvaseyya;</div> </td> </tr> <tr> <td> <div class="G">Evampahaṃ appadasse pahāya,</div> </td> </tr> <tr> <td> <div class="G">Mahodadhiṃ haṃsoriva ajjhapatto. (4)</div> </td> </tr> </table> </div>
</div>
<div class="q" id="p_18Sn_1345"> <div class="divNumber">1142.</div> <div class="p"> <table class="singleColumn"> <tr> <td> <div class="pN">1345</div> <div class="G">Ye me pubbe viyākaṃsu,</div> </td> </tr> <tr> <td> <div class="G">Huraṃ gotamasāsanā;</div> </td> </tr> <tr> <td> <div class="G">Iccāsi iti bhavissati,</div> </td> </tr> <tr> <td> <div class="G">Sabbaṃ taṃ itihītihaṃ;</div> </td> </tr> <tr> <td> <div class="G">Sabbaṃ taṃ takkavaḍḍhanaṃ. (5)</div> </td> </tr> </table> </div>
</div>
<div class="q" id="p_18Sn_1346"> <div class="divNumber">1143.</div> <div class="p"> <table class="singleColumn"> <tr> <td> <div class="pN">1346</div> <div class="G">Eko tamanudāsino,</div> </td> </tr> <tr> <td> <div class="G">jutimā so pabhaṅkaro;</div> </td> </tr> <tr> <td> <div class="G">Gotamo bhūripaññāṇo,</div> </td> </tr> <tr> <td> <div class="G">gotamo bhūrimedhaso. (6)</div> </td> </tr> </table> </div>
</div>
<div class="q" id="p_18Sn_1347"> <div class="divNumber">1144.</div> <div class="p"> <table class="singleColumn"> <tr> <td> <div class="pN">1347</div> <div class="G">Yo me dhammamadesesi,</div> </td> </tr> <tr> <td> <div class="G">Sandiṭṭhikamakālikaṃ;</div> </td> </tr> <tr> <td> <div class="G">Taṇhakkhayamanītikaṃ,</div> </td> </tr> <tr> <td> <div class="G">Yassa natthi upamā kvaci”. (7)</div> </td> </tr> </table> </div>
</div>
<div class="q" id="p_18Sn_1348"> <div class="divNumber">1145.</div> <div class="p"> <table class="singleColumn"> <tr> <td> <div class="pN">1348</div> <div class="G">“Kiṃ nu tamhā vippavasasi,</div> </td> </tr> <tr> <td> <div class="G">muhuttamapi piṅgiya;</div> </td> </tr> <tr> <td> <div class="G">Gotamā bhūripaññāṇā,</div> </td> </tr> <tr> <td> <div class="G">gotamā bhūrimedhasā. (8)</div> </td> </tr> </table> </div>
</div>
<div class="q" id="p_18Sn_1349"> <div class="divNumber">1146.</div> <div class="p"> <table class="singleColumn"> <tr> <td> <div class="pN">1349</div> <div class="G">Yo te dhammamadesesi,</div> </td> </tr> <tr> <td> <div class="G">Sandiṭṭhikamakālikaṃ;</div> </td> </tr> <tr> <td> <div class="G">Taṇhakkhayamanītikaṃ,</div> </td> </tr> <tr> <td> <div class="G">Yassa natthi upamā kvaci”. (9)</div> </td> </tr> </table> </div>
</div>
<div class="q" id="p_18Sn_1350"> <div class="divNumber">1147.</div> <div class="p"> <table class="singleColumn"> <tr> <td> <div class="pN">1350</div> <div class="G">“Nāhaṃ tamhā vippavasāmi,</div> </td> </tr> <tr> <td> <div class="G">Muhuttamapi brāhmaṇa;</div> </td> </tr> <tr> <td> <div class="G">Gotamā bhūripaññāṇā,</div> </td> </tr> <tr> <td> <div class="G">Gotamā bhūrimedhasā. (10)</div> </td> </tr> </table> </div>
</div>
<div class="q" id="p_18Sn_1351"> <div class="divNumber">1148.</div> <div class="p"> <table class="singleColumn"> <tr> <td> <div class="pN">1351</div> <div class="G">Yo me dhammamadesesi,</div> </td> </tr> <tr> <td> <div class="G">Sandiṭṭhikamakālikaṃ;</div> </td> </tr> <tr> <td> <div class="G">Taṇhakkhayamanītikaṃ,</div> </td> </tr> <tr> <td> <div class="G">Yassa natthi upamā kvaci. (11)</div> </td> </tr> </table> </div>
</div>
<div class="q" id="p_18Sn_1352"> <div class="divNumber">1149.</div> <div class="p"> <table class="singleColumn"> <tr> <td> <div class="pN">1352</div> <div class="G">Passāmi naṃ manasā cakkhunāva,</div> </td> </tr> <tr> <td> <div class="G">Rattindivaṃ brāhmaṇa appamatto;</div> </td> </tr> <tr> <td> <div class="G">Namassamāno vivasemi rattiṃ,</div> </td> </tr> <tr> <td> <div class="G">Teneva maññāmi avippavāsaṃ. (12)</div> </td> </tr> </table> </div>
</div>
<div class="q" id="p_18Sn_1353"> <div class="divNumber">1150.</div> <div class="p"> <table class="singleColumn"> <tr> <td> <div class="pN">1353</div> <div class="G">Saddhā ca pīti ca mano sati ca,</div> </td> </tr> <tr> <td> <div class="G">Nāpentime gotamasāsanamhā;</div> </td> </tr> <tr> <td> <div class="G">Yaṃ yaṃ disaṃ vajati bhūripañño,</div> </td> </tr> <tr> <td> <div class="G">Sa tena teneva natohamasmi. (13)</div> </td> </tr> </table> </div>
</div>
<div class="q" id="p_18Sn_1354"> <div class="divNumber">1151.</div> <div class="p"> <table class="singleColumn"> <tr> <td> <div class="pN">1354</div> <div class="G">Jiṇṇassa me dubbalathāmakassa,</div> </td> </tr> <tr> <td> <div class="G">Teneva kāyo na paleti tattha;</div> </td> </tr> <tr> <td> <div class="G">Saṃkappayantāya vajāmi niccaṃ,</div> </td> </tr> <tr> <td> <div class="G">Mano hi me brāhmaṇa tena yutto. (14)</div> </td> </tr> </table> </div>
</div>
<div class="q" id="p_18Sn_1355"> <div class="divNumber">1152.</div> <div class="p"> <table class="singleColumn"> <tr> <td> <div class="pN">1355</div> <div class="G">Paṅke sayāno pariphandamāno,</div> </td> </tr> <tr> <td> <div class="G">Dīpā dīpaṃ upaplaviṃ;</div> </td> </tr> <tr> <td> <div class="G">Athaddasāsiṃ sambuddhaṃ,</div> </td> </tr> <tr> <td> <div class="G">Oghatiṇṇamanāsavaṃ”. (15)</div> </td> </tr> </table> </div>
</div>
<div class="q" id="p_18Sn_1356"> <div class="divNumber">1153.</div> <div class="p"> <table class="singleColumn"> <tr> <td> <div class="pN">1356</div> <div class="G">“Yathā ahū vakkali muttasaddho,</div> </td> </tr> <tr> <td> <div class="G">Bhadrāvudho āḷavigotamo ca;</div> </td> </tr> <tr> <td> <div class="G">Evamevaṃ tvampi pamuñcassu saddhaṃ,</div> </td> </tr> <tr> <td> <div class="G">Gamissasi tvaṃ piṅgiya maccudheyyassa pāraṃ”. <span class="RLAP">(16)</span>
</div> </td> </tr> </table> </div>
</div>
<div class="q" id="p_18Sn_1357"> <div class="divNumber">1154.</div> <div class="p"> <table class="singleColumn"> <tr> <td> <div class="pN">1357</div> <div class="G">“Esa bhiyyo pasīdāmi,</div> </td> </tr> <tr> <td> <div class="G">Sutvāna munino vaco;</div> </td> </tr> <tr> <td> <div class="G">Vivaṭṭacchado sambuddho,</div> </td> </tr> <tr> <td> <div class="G">Akhilo paṭibhānavā. (17)</div> </td> </tr> </table> </div>
</div>
<div class="q" id="p_18Sn_1358"> <div class="divNumber">1155.</div> <div class="p"> <table class="singleColumn"> <tr> <td> <div class="pN">1358</div> <div class="G">Adhideve abhiññāya,</div> </td> </tr> <tr> <td> <div class="G">Sabbaṃ vedi varovaraṃ;</div> </td> </tr> <tr> <td> <div class="G">Pañhānantakaro satthā,</div> </td> </tr> <tr> <td> <div class="G">Kaṅkhīnaṃ paṭijānataṃ. (18)</div> </td> </tr> </table> </div>
</div>
<div class="q" id="p_18Sn_1359"> <div class="divNumber">1156.</div> <div class="p"> <table class="singleColumn"> <tr> <td> <div class="pN">1359</div> <div class="G">Asaṃhīraṃ asaṃkuppaṃ,</div> </td> </tr> <tr> <td> <div class="G">Yassa natthi upamā kvaci;</div> </td> </tr> <tr> <td> <div class="G">Addhā gamissāmi na mettha kaṅkhā,</div> </td> </tr> <tr> <td> <div class="G">Evaṃ maṃ dhārehi adhimuttacittan”ti. (19)</div> </td> </tr> </table> </div>
</div>
<div class="ENDH3" id="p_18Sn_1360">
<span class="pN">1360</span>Pārāyanavaggo pañcamo.</div>
<div class="SUMMARY" id="p_18Sn_1361">
<span class="pN">1361</span><span class="firstLetter">S</span>uttuddānaṃ</div>
<div class="q" id="p_18Sn_1362"> <div class="divNumber">1157.</div> <div class="p"> <table class="singleColumn"> <tr> <td> <div class="pN">1362</div> <div class="G">Urago dhaniyopi ca,</div> </td> </tr> <tr> <td> <div class="G">Khaggavisāṇo kasi ca;</div> </td> </tr> <tr> <td> <div class="G">Cundo bhavo punadeva,</div> </td> </tr> <tr> <td> <div class="G">Vasalo ca karaṇīyañca;</div> </td> </tr> <tr> <td> <div class="G">Hemavato atha yakkho,</div> </td> </tr> <tr> <td> <div class="G">Vijayasuttaṃ munisuttavaranti.</div> </td> </tr> </table> </div>
</div>
<div class="q" id="p_18Sn_1363"> <div class="divNumber">1158.</div> <div class="p"> <table class="singleColumn"> <tr> <td> <div class="pN">1363</div> <div class="G">Paṭhamakaṭṭhavaro varavaggo,</div> </td> </tr> <tr> <td> <div class="G">Dvādasasuttadharo suvibhatto;</div> </td> </tr> <tr> <td> <div class="G">Desito cakkhumatā vimalena,</div> </td> </tr> <tr> <td> <div class="G">Suyyati vaggavaro uragoti.</div> </td> </tr> </table> </div>
</div>
<div class="q" id="p_18Sn_1364"> <div class="divNumber">1159.</div> <div class="p"> <table class="singleColumn"> <tr> <td> <div class="pN">1364</div> <div class="G">Ratanāmagandho hirimaṅgalanāmo,</div> </td> </tr> <tr> <td> <div class="G">Sucilomakapilo ca brāhmaṇadhammo;</div> </td> </tr> <tr> <td> <div class="G">Nāvā kiṃsīlauṭṭhahano ca,</div> </td> </tr> <tr> <td> <div class="G">Rāhulo ca punapi vaṅgīso.</div> </td> </tr> </table> </div>
</div>
<div class="q" id="p_18Sn_1365"> <div class="divNumber">1160.</div> <div class="p"> <table class="singleColumn"> <tr> <td> <div class="pN">1365</div> <div class="G">Sammāparibbājanīyopi cettha,</div> </td> </tr> <tr> <td> <div class="G">Dhammikasuttavaro suvibhatto;</div> </td> </tr> <tr> <td> <div class="G">Cuddasasuttadharo dutiyamhi,</div> </td> </tr> <tr> <td> <div class="G">Cūḷakavaggavaroti tamāhu.</div> </td> </tr> </table> </div>
</div>
<div class="q" id="p_18Sn_1366"> <div class="divNumber">1161.</div> <div class="p"> <table class="singleColumn"> <tr> <td> <div class="pN">1366</div> <div class="G">Pabbajjapadhānasubhāsitanāmo,</div> </td> </tr> <tr> <td> <div class="G">Pūraḷāso punadeva māgho ca;</div> </td> </tr> <tr> <td> <div class="G">Sabhiyaṃ keṇiyameva sallanāmo,</div> </td> </tr> <tr> <td> <div class="G">Vāseṭṭhavaro kālikopi ca.</div> </td> </tr> </table> </div>
</div>
<div class="q" id="p_18Sn_1367"> <div class="divNumber">1162.</div> <div class="p"> <table class="singleColumn"> <tr> <td> <div class="pN">1367</div> <div class="G">Nālakasuttavaro suvibhatto,</div> </td> </tr> <tr> <td> <div class="G">Taṃ anupassī tathā punadeva;</div> </td> </tr> <tr> <td> <div class="G">Dvādasasuttadharo tatiyamhi,</div> </td> </tr> <tr> <td> <div class="G">Suyyati vaggavaro mahānāmo.</div> </td> </tr> </table> </div>
</div>
<div class="q" id="p_18Sn_1368"> <div class="divNumber">1163.</div> <div class="p"> <table class="singleColumn"> <tr> <td> <div class="pN">1368</div> <div class="G">Kāmaguhaṭṭhakaduṭṭhakanāmā,</div> </td> </tr> <tr> <td> <div class="G">Suddhavaro paramaṭṭhakanāmo;</div> </td> </tr> <tr> <td> <div class="G">Jarā mettiyavaro suvibhatto,</div> </td> </tr> <tr> <td> <div class="G">Pasūramāgaṇḍiyā purābhedo.</div> </td> </tr> </table> </div>
</div>
<div class="q" id="p_18Sn_1369"> <div class="divNumber">1164.</div> <div class="p"> <table class="singleColumn"> <tr> <td> <div class="pN">1369</div> <div class="G">Kalahavivādo ubho viyuhā ca,</div> </td> </tr> <tr> <td> <div class="G">Tuvaṭakaattadaṇḍasāriputtā;</div> </td> </tr> <tr> <td> <div class="G">Soḷasasuttadharo catutthamhi,</div> </td> </tr> <tr> <td> <div class="G">Aṭṭhakavaggavaroti tamāhu.</div> </td> </tr> </table> </div>
</div>
<div class="q" id="p_18Sn_1370"> <div class="divNumber">1165.</div> <div class="p"> <table class="singleColumn"> <tr> <td> <div class="pN">1370</div> <div class="G">Magadhe janapade ramaṇīye,</div> </td> </tr> <tr> <td> <div class="G">Desavare katapuññanivese;</div> </td> </tr> <tr> <td> <div class="G">Pāsāṇakacetiyavare suvibhatte,</div> </td> </tr> <tr> <td> <div class="G">Vasi bhagavā gaṇaseṭṭho.</div> </td> </tr> </table> </div>
</div>
<div class="q" id="p_18Sn_1371"> <div class="divNumber">1166.</div> <div class="p"> <table class="singleColumn"> <tr> <td> <div class="pN">1371</div> <div class="G">Ubhayavāsamāgatiyamhi,</div> </td> </tr> <tr> <td> <div class="G">Dvādasayojaniyā parisāya;</div> </td> </tr> <tr> <td> <div class="G">Soḷasabrāhmaṇānaṃ kira puṭṭho,</div> </td> </tr> <tr> <td> <div class="G">Pucchāya soḷasapañhakammiyā;</div> </td> </tr> <tr> <td> <div class="G">Nippakāsayi dhammamadāsi.</div> </td> </tr> </table> </div>
</div>
<div class="q" id="p_18Sn_1372"> <div class="divNumber">1167.</div> <div class="p"> <table class="singleColumn"> <tr> <td> <div class="pN">1372</div> <div class="G">Atthapakāsakabyañjanapuṇṇaṃ,</div> </td> </tr> <tr> <td> <div class="G">Dhammamadesesi parakhemajaniyaṃ;</div> </td> </tr> <tr> <td> <div class="G">Lokahitāya jino dvipadaggo,</div> </td> </tr> <tr> <td> <div class="G">Suttavaraṃ bahudhammavicitraṃ;</div> </td> </tr> <tr> <td> <div class="G">Sabbakilesapamocanahetuṃ,</div> </td> </tr> <tr> <td> <div class="G">Desayi suttavaraṃ dvipadaggo.</div> </td> </tr> </table> </div>
</div>
<div class="q" id="p_18Sn_1373"> <div class="divNumber">1168.</div> <div class="p"> <table class="singleColumn"> <tr> <td> <div class="pN">1373</div> <div class="G">Byañjanamatthapadaṃ samayuttaṃ,</div> </td> </tr> <tr> <td> <div class="G">Akkharasaññitaopamagāḷhaṃ;</div> </td> </tr> <tr> <td> <div class="G">Lokavicāraṇañāṇapabhaggaṃ,</div> </td> </tr> <tr> <td> <div class="G">Desayi suttavaraṃ dvipadaggo.</div> </td> </tr> </table> </div>
</div>
<div class="q" id="p_18Sn_1374"> <div class="divNumber">1169.</div> <div class="p"> <table class="singleColumn"> <tr> <td> <div class="pN">1374</div> <div class="G">Rāgamale amalaṃ vimalaggaṃ,</div> </td> </tr> <tr> <td> <div class="G">Dosamale amalaṃ vimalaggaṃ;</div> </td> </tr> <tr> <td> <div class="G">Mohamale amalaṃ vimalaggaṃ,</div> </td> </tr> <tr> <td> <div class="G">Lokavicāraṇañāṇapabhaggaṃ;</div> </td> </tr> <tr> <td> <div class="G">Desayi suttavaraṃ dvipadaggo.</div> </td> </tr> </table> </div>
</div>
<div class="q" id="p_18Sn_1375"> <div class="divNumber">1170.</div> <div class="p"> <table class="singleColumn"> <tr> <td> <div class="pN">1375</div> <div class="G">Klesamale amalaṃ vimalaggaṃ,</div> </td> </tr> <tr> <td> <div class="G">Duccaritamale amalaṃ vimalaggaṃ;</div> </td> </tr> <tr> <td> <div class="G">Lokavicāraṇañāṇapabhaggaṃ,</div> </td> </tr> <tr> <td> <div class="G">Desayi suttavaraṃ dvipadaggo.</div> </td> </tr> </table> </div>
</div>
<div class="q" id="p_18Sn_1376"> <div class="divNumber">1171.</div> <div class="p"> <table class="singleColumn"> <tr> <td> <div class="pN">1376</div> <div class="G">Āsavabandhanayogākilesaṃ,</div> </td> </tr> <tr> <td> <div class="G">Nīvaraṇāni ca tīṇi malāni;</div> </td> </tr> <tr> <td> <div class="G">Tassa kilesapamocanahetuṃ,</div> </td> </tr> <tr> <td> <div class="G">Desayi suttavaraṃ dvipadaggo.</div> </td> </tr> </table> </div>
</div>
<div class="q" id="p_18Sn_1377"> <div class="divNumber">1172.</div> <div class="p"> <table class="singleColumn"> <tr> <td> <div class="pN">1377</div> <div class="G">Nimmalasabbakilesapanūdaṃ,</div> </td> </tr> <tr> <td> <div class="G">Rāgavirāgamanejamasokaṃ;</div> </td> </tr> <tr> <td> <div class="G">Santapaṇītasududdasadhammaṃ,</div> </td> </tr> <tr> <td> <div class="G">Desayi suttavaraṃ dvipadaggo.</div> </td> </tr> </table> </div>
</div>
<div class="q" id="p_18Sn_1378"> <div class="divNumber">1173.</div> <div class="p"> <table class="singleColumn"> <tr> <td> <div class="pN">1378</div> <div class="G">Rāgañca dosakamabhañjitasantaṃ,</div> </td> </tr> <tr> <td> <div class="G">Yonicatuggatipañcaviññāṇaṃ;</div> </td> </tr> <tr> <td> <div class="G">Taṇhāratacchadanatāṇalatāpamokkhaṃ,</div> </td> </tr> <tr> <td> <div class="G">Desayi suttavaraṃ dvipadaggo.</div> </td> </tr> </table> </div>
</div>
<div class="q" id="p_18Sn_1379"> <div class="divNumber">1174.</div> <div class="p"> <table class="singleColumn"> <tr> <td> <div class="pN">1379</div> <div class="G">Gambhīraduddasasaṇhanipuṇaṃ,</div> </td> </tr> <tr> <td> <div class="G">Paṇḍitavedaniyaṃ nipuṇatthaṃ;</div> </td> </tr> <tr> <td> <div class="G">Lokavicāraṇañāṇapabhaggaṃ,</div> </td> </tr> <tr> <td> <div class="G">Desayi suttavaraṃ dvipadaggo.</div> </td> </tr> </table> </div>
</div>
<div class="q" id="p_18Sn_1380"> <div class="divNumber">1175.</div> <div class="p"> <table class="singleColumn"> <tr> <td> <div class="pN">1380</div> <div class="G">Navaṅgakusumamālagīveyyaṃ,</div> </td> </tr> <tr> <td> <div class="G">Indriyajhānavimokkhavibhattaṃ;</div> </td> </tr> <tr> <td> <div class="G">Aṭṭhaṅgamaggadharaṃ varayānaṃ,</div> </td> </tr> <tr> <td> <div class="G">Desayi suttavaraṃ dvipadaggo.</div> </td> </tr> </table> </div>
</div>
<div class="q" id="p_18Sn_1381"> <div class="divNumber">1176.</div> <div class="p"> <table class="singleColumn"> <tr> <td> <div class="pN">1381</div> <div class="G">Somupamaṃ vimalaṃ parisuddhaṃ,</div> </td> </tr> <tr> <td> <div class="G">Aṇṇavamūpamaratanasucittaṃ;</div> </td> </tr> <tr> <td> <div class="G">Pupphasamaṃ ravimūpamatejaṃ,</div> </td> </tr> <tr> <td> <div class="G">Desayi suttavaraṃ dvipadaggo.</div> </td> </tr> </table> </div>
</div>
<div class="q" id="p_18Sn_1382"> <div class="divNumber">1177.</div> <div class="p"> <table class="singleColumn"> <tr> <td> <div class="pN">1382</div> <div class="G">Khemasivaṃ sukhasītalasantaṃ,</div> </td> </tr> <tr> <td> <div class="G">Maccutatāṇaparaṃ paramatthaṃ;</div> </td> </tr> <tr> <td> <div class="G">Tassa sunibbutadassanahetuṃ,</div> </td> </tr> <tr> <td> <div class="G">Desayi suttavaraṃ dvipadaggoti.</div> </td> </tr> </table> </div>
</div>
<div class="ENDBOOK" id="p_18Sn_1383">
<span class="pN">1383</span>Suttanipātapāḷi samattā.</div>
</html>
