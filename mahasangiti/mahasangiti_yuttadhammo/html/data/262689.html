<html>
<div class="i"> Adhipati</div>
<div class="h">Vipākattika</div>
<div class="h">Pañhāvāra</div>
<div class="h">Paccayānuloma</div>
<div class="h">Vibhaṅgavāra</div>
<div class="h">Adhipati</div>
<div class="q" id="p_36P1_2289"> <div class="divNumber">95.</div> <div class="p">
<span class="pN">2289</span>Vipāko dhammo vipākassa dhammassa adhipatipaccayena paccayo. <span class="bold">Sahajātādhipati</span>—  vipākādhipati sampayuttakānaṃ khandhānaṃ adhipatipaccayena paccayo. (1) </div>
</div>
<div class="q" id="p_36P1_2290"> <div class="p">
<span class="pN">2290</span>Vipāko dhammo vipākadhammadhammassa adhipatipaccayena paccayo. <span class="bold">Ārammaṇādhipati</span>—  sekkhā phalaṃ garuṃ katvā paccavekkhanti, vipāke khandhe garuṃ katvā assādenti abhinandanti; taṃ garuṃ katvā rāgo uppajjati, diṭṭhi uppajjati. (2) </div>
</div>
<div class="q" id="p_36P1_2291"> <div class="p">
<span class="pN">2291</span>Vipāko dhammo nevavipākanavipākadhammadhammassa adhipatipaccayena paccayo—  ārammaṇādhipati, sahajātādhipati. <span class="bold">Ārammaṇādhipati</span>—  arahā phalaṃ garuṃ katvā paccavekkhati. <span class="bold">Sahajātādhipati</span>—  vipākādhipati cittasamuṭṭhānānaṃ rūpānaṃ adhipatipaccayena paccayo. (3) </div>
</div>
<div class="q" id="p_36P1_2292"> <div class="p">
<span class="pN">2292</span>Vipāko dhammo vipākassa ca nevavipākanavipākadhammadhammassa ca adhipatipaccayena paccayo. <span class="bold">Sahajātādhipati</span>—  vipākādhipati sampayuttakānaṃ khandhānaṃ cittasamuṭṭhānānañca rūpānaṃ adhipatipaccayena paccayo. (4) </div>
</div>
<div class="q" id="p_36P1_2293"> <div class="divNumber">96.</div> <div class="p">
<span class="pN">2293</span>Vipākadhammadhammo vipākadhammadhammassa adhipatipaccayena paccayo—  ārammaṇādhipati, sahajātādhipati. <span class="bold">Ārammaṇādhipati</span>—  dānaṃ datvā sīlaṃ samādiyitvā uposathakammaṃ katvā taṃ garuṃ katvā paccavekkhati, pubbe suciṇṇāni garuṃ katvā paccavekkhati, jhānā vuṭṭhahitvā jhānaṃ garuṃ katvā paccavekkhati, sekkhā gotrabhuṃ garuṃ katvā paccavekkhanti, vodānaṃ garuṃ katvā paccavekkhanti, sekkhā maggā vuṭṭhahitvā maggaṃ garuṃ katvā paccavekkhanti, vipākadhammadhamme khandhe garuṃ katvā assādenti abhinandanti; taṃ garuṃ katvā rāgo uppajjati, diṭṭhi uppajjati. <span class="bold">Sahajātādhipati</span>—  vipākadhammadhammādhipati sampayuttakānaṃ khandhānaṃ adhipatipaccayena paccayo. (1) </div>
</div>
<div class="q" id="p_36P1_2294"> <div class="p">
<span class="pN">2294</span>Vipākadhammadhammo nevavipākanavipākadhammadhammassa adhipatipaccayena paccayo—  ārammaṇādhipati, sahajātādhipati. <span class="bold">Ārammaṇādhipati</span>—  arahā maggā vuṭṭhahitvā maggaṃ garuṃ katvā paccavekkhati. <span class="bold">Sahajātādhipati</span>—  vipākadhammadhammādhipati cittasamuṭṭhānānaṃ rūpānaṃ adhipatipaccayena paccayo. (2) </div>
</div>
<div class="q" id="p_36P1_2295"> <div class="p">
<span class="pN">2295</span>Vipākadhammadhammo vipākadhammadhammassa ca nevavipākanavipākadhammadhammassa ca adhipatipaccayena paccayo. <span class="bold">Sahajātādhipati</span>—  vipākadhammadhammādhipati sampayuttakānaṃ khandhānaṃ cittasamuṭṭhānānañca rūpānaṃ adhipatipaccayena paccayo. (3) </div>
</div>
<div class="q" id="p_36P1_2296"> <div class="p">
<span class="pN">2296</span>Nevavipākanavipākadhammadhammo nevavipākanavipākadhammadhammassa adhipatipaccayena paccayo—  ārammaṇādhipati, sahajātādhipati. <span class="bold">Ārammaṇādhipati</span>—  arahā nibbānaṃ garuṃ katvā paccavekkhati. <span class="bold">Sahajātādhipati</span>—  nevavipākanavipākadhammadhammādhipati sampayuttakānaṃ khandhānaṃ cittasamuṭṭhānānañca rūpānaṃ adhipatipaccayena paccayo. (1) </div>
</div>
<div class="q" id="p_36P1_2297"> <div class="p">
<span class="pN">2297</span>Nevavipākanavipākadhammadhammo vipākassa dhammassa adhipatipaccayena paccayo. <span class="bold">Ārammaṇādhipati</span>—  nibbānaṃ phalassa adhipatipaccayena paccayo. (2) </div>
</div>
<div class="q" id="p_36P1_2298"> <div class="p">
<span class="pN">2298</span>Nevavipākanavipākadhammadhammo vipākadhammadhammassa adhipatipaccayena paccayo. <span class="bold">Ārammaṇādhipati</span>—  sekkhā nibbānaṃ garuṃ katvā paccavekkhanti. Nibbānaṃ gotrabhussa, vodānassa, maggassa adhipatipaccayena paccayo. Cakkhuṃ garuṃ katvā assādeti abhinandati; taṃ garuṃ katvā rāgo uppajjati, diṭṭhi uppajjati. Sotaṃ…pe…  nevavipākanavipākadhammadhamme khandhe garuṃ katvā assādeti abhinandati; taṃ garuṃ katvā rāgo uppajjati, diṭṭhi uppajjati. (3) </div>
</div>
</html>
