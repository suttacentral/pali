<html>
<div class="i">3.10 Kokālikasutta</div>
<div class="h">Mahāvagga</div>
<div class="h">Kokālikasutta</div>
<div class="q" id="p_18Sn_786"> <div class="p">
<span class="pN">786</span>Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho kokāliko bhikkhu yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho kokāliko bhikkhu bhagavantaṃ etadavoca—  “pāpicchā, bhante, sāriputtamoggallānā, pāpikānaṃ icchānaṃ vasaṃ gatā”ti. </div>
</div>
<div class="q" id="p_18Sn_787"> <div class="p">
<span class="pN">787</span>Evaṃ vutte, bhagavā kokālikaṃ bhikkhuṃ etadavoca—  “mā hevaṃ, kokālika, mā hevaṃ, kokālika. Pasādehi, kokālika, sāriputtamoggallānesu cittaṃ. Pesalā sāriputtamoggallānā”ti. </div>
</div>
<div class="q" id="p_18Sn_788"> <div class="p">
<span class="pN">788</span>Dutiyampi kho…pe…  tatiyampi kho kokāliko bhikkhu bhagavantaṃ etadavoca—  “kiñcāpi me, bhante, bhagavā saddhāyiko paccayiko, atha kho pāpicchāva sāriputtamoggallānā, pāpikānaṃ icchānaṃ vasaṃ gatā”ti. Tatiyampi kho bhagavā kokālikaṃ bhikkhuṃ etadavoca—  “mā hevaṃ, kokālika, mā hevaṃ, kokālika. Pasādehi, kokālika, sāriputtamoggallānesu cittaṃ. Pesalā sāriputtamoggallānā”ti. </div>
</div>
<div class="q" id="p_18Sn_789"> <div class="p">
<span class="pN">789</span>Atha kho kokāliko bhikkhu uṭṭhāyāsanā bhagavantaṃ abhivādetvā padakkhiṇaṃ katvā pakkāmi. Acirappakkantassa ca kokālikassa bhikkhuno sāsapamattīhi piḷakāhi sabbo kāyo phuṭo ahosi; sāsapamattiyo hutvā muggamattiyo ahesuṃ; muggamattiyo hutvā kaḷāyamattiyo ahesuṃ; kaḷāyamattiyo hutvā kolaṭṭhimattiyo ahesuṃ; kolaṭṭhimattiyo hutvā kolamattiyo ahesuṃ; kolamattiyo hutvā āmalakamattiyo ahesuṃ; āmalakamattiyo hutvā beḷuvasalāṭukamattiyo ahesuṃ; beḷuvasalāṭukamattiyo hutvā billamattiyo ahesuṃ; billamattiyo hutvā pabhijjiṃsu; pubbañca lohitañca pagghariṃsu. Atha kho kokāliko bhikkhu tenevābādhena kālamakāsi. Kālaṅkato ca kokāliko bhikkhu padumaṃ nirayaṃ upapajji sāriputtamoggallānesu cittaṃ āghātetvā. </div>
</div>
<div class="q" id="p_18Sn_790"> <div class="p">
<span class="pN">790</span>Atha kho brahmā sahampati abhikkantāya rattiyā abhikkantavaṇṇo kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho brahmā sahampati bhagavantaṃ etadavoca—  “kokāliko, bhante, bhikkhu kālaṅkato; kālaṅkato ca, bhante, kokāliko bhikkhu padumaṃ nirayaṃ upapanno sāriputtamoggallānesu cittaṃ āghātetvā”ti. Idamavoca brahmā sahampati; idaṃ vatvā bhagavantaṃ abhivādetvā padakkhiṇaṃ katvā tatthevantaradhāyi. </div>
</div>
<div class="q" id="p_18Sn_791"> <div class="p">
<span class="pN">791</span>Atha kho bhagavā tassā rattiyā accayena bhikkhū āmantesi—  “imaṃ, bhikkhave, rattiṃ brahmā sahampati abhikkantāya rattiyā…pe…  idamavoca, bhikkhave, brahmā sahampati, idaṃ vatvā maṃ padakkhiṇaṃ katvā tatthevantaradhāyī”ti. </div>
</div>
<div class="q" id="p_18Sn_792"> <div class="p">
<span class="pN">792</span>Evaṃ vutte, aññataro bhikkhu bhagavantaṃ etadavoca—  “kīvadīghaṃ nu kho, bhante, padume niraye āyuppamāṇan”ti? “Dīghaṃ kho, bhikkhu, padume niraye āyuppamāṇaṃ; taṃ na sukaraṃ saṅkhātuṃ ettakāni vassāni iti vā ettakāni vassasatāni iti vā ettakāni vassasahassāni iti vā ettakāni vassasatasahassāni iti vā”ti. “Sakkā pana, bhante, upamā kātun”ti? “Sakkā, bhikkhū”ti bhagavā avoca—  </div>
</div>
<div class="q" id="p_18Sn_793"> <div class="p">
<span class="pN">793</span>“Seyyathāpi, bhikkhu, vīsatikhāriko kosalako tilavāho; tato puriso vassasatassa vassasatassa accayena ekamekaṃ tilaṃ uddhareyya. Khippataraṃ kho so bhikkhu vīsatikhāriko kosalako tilavāho iminā upakkamena parikkhayaṃ pariyādānaṃ gaccheyya, na tveva eko abbudo nirayo. Seyyathāpi, bhikkhu, vīsati abbudā nirayā evameko nirabbudo nirayo. Seyyathāpi, bhikkhu, vīsati nirabbudā nirayā evameko ababo nirayo. Seyyathāpi, bhikkhu, vīsati ababā nirayā evameko aṭaṭo nirayo. Seyyathāpi, bhikkhu, vīsati aṭaṭā nirayā evameko ahaho nirayo. Seyyathāpi, bhikkhu, vīsati ahahā nirayā evameko kumudo nirayo. Seyyathāpi, bhikkhu, vīsati kumudā nirayā evameko sogandhiko nirayo. Seyyathāpi, bhikkhu, vīsati sogandhikā nirayā evameko uppalako nirayo. Seyyathāpi, bhikkhu, vīsati uppalakā nirayā evameko puṇḍarīko nirayo. Seyyathāpi, bhikkhu, vīsati puṇḍarīkā nirayā evameko padumo nirayo. Padumaṃ kho pana bhikkhu nirayaṃ kokāliko bhikkhu upapanno sāriputtamoggallānesu cittaṃ āghātetvā”ti. Idamavoca bhagavā. Idaṃ vatvāna sugato athāparaṃ etadavoca satthā—  </div>
</div>
<div class="q" id="p_18Sn_794"> <div class="divNumber">663.</div> <div class="p"> <table class="singleColumn"> <tr> <td> <div class="pN">794</div> <div class="G">“Purisassa hi jātassa,</div> </td> </tr> <tr> <td> <div class="G">kuṭhārī jāyate mukhe;</div> </td> </tr> <tr> <td> <div class="G">Yāya chindati attānaṃ,</div> </td> </tr> <tr> <td> <div class="G">bālo dubbhāsitaṃ bhaṇaṃ. (1)</div> </td> </tr> </table> </div>
</div>
<div class="q" id="p_18Sn_795"> <div class="divNumber">664.</div> <div class="p"> <table class="singleColumn"> <tr> <td> <div class="pN">795</div> <div class="G">Yo nindiyaṃ pasaṃsati,</div> </td> </tr> <tr> <td> <div class="G">Taṃ vā nindati yo pasaṃsiyo;</div> </td> </tr> <tr> <td> <div class="G">Vicināti mukhena so kaliṃ,</div> </td> </tr> <tr> <td> <div class="G">Kalinā tena sukhaṃ na vindati. (2)</div> </td> </tr> </table> </div>
</div>
<div class="q" id="p_18Sn_796"> <div class="divNumber">665.</div> <div class="p"> <table class="singleColumn"> <tr> <td> <div class="pN">796</div> <div class="G">Appamatto ayaṃ kali,</div> </td> </tr> <tr> <td> <div class="G">Yo akkhesu dhanaparājayo;</div> </td> </tr> <tr> <td> <div class="G">Sabbassāpi sahāpi attanā,</div> </td> </tr> <tr> <td> <div class="G">Ayameva mahattaro kali;</div> </td> </tr> <tr> <td> <div class="G">Yo sugatesu manaṃ padosaye. (3)</div> </td> </tr> </table> </div>
</div>
<div class="q" id="p_18Sn_797"> <div class="divNumber">666.</div> <div class="p"> <table class="singleColumn"> <tr> <td> <div class="pN">797</div> <div class="G">Sataṃ sahassānaṃ nirabbudānaṃ,</div> </td> </tr> <tr> <td> <div class="G">Chattiṃsati pañca ca abbudāni;</div> </td> </tr> <tr> <td> <div class="G">Yamariyagarahī nirayaṃ upeti,</div> </td> </tr> <tr> <td> <div class="G">Vācaṃ manañca paṇidhāya pāpakaṃ. (4)</div> </td> </tr> </table> </div>
</div>
<div class="q" id="p_18Sn_798"> <div class="divNumber">667.</div> <div class="p"> <table class="singleColumn"> <tr> <td> <div class="pN">798</div> <div class="G">Abhūtavādī nirayaṃ upeti,</div> </td> </tr> <tr> <td> <div class="G">Yo vāpi katvā na karomicāha;</div> </td> </tr> <tr> <td> <div class="G">Ubhopi te pecca samā bhavanti,</div> </td> </tr> <tr> <td> <div class="G">Nihīnakammā manujā parattha. (5)</div> </td> </tr> </table> </div>
</div>
<div class="q" id="p_18Sn_799"> <div class="divNumber">668.</div> <div class="p"> <table class="singleColumn"> <tr> <td> <div class="pN">799</div> <div class="G">Yo appaduṭṭhassa narassa dussati,</div> </td> </tr> <tr> <td> <div class="G">Suddhassa posassa anaṅgaṇassa;</div> </td> </tr> <tr> <td> <div class="G">Tameva bālaṃ pacceti pāpaṃ,</div> </td> </tr> <tr> <td> <div class="G">Sukhumo rajo paṭivātaṃva khitto. (6)</div> </td> </tr> </table> </div>
</div>
<div class="q" id="p_18Sn_800"> <div class="divNumber">669.</div> <div class="p"> <table class="singleColumn"> <tr> <td> <div class="pN">800</div> <div class="G">Yo lobhaguṇe anuyutto,</div> </td> </tr> <tr> <td> <div class="G">So vacasā paribhāsati aññe;</div> </td> </tr> <tr> <td> <div class="G">Asaddho kadariyo avadaññū,</div> </td> </tr> <tr> <td> <div class="G">Macchari pesuṇiyaṃ anuyutto. (7)</div> </td> </tr> </table> </div>
</div>
<div class="q" id="p_18Sn_801"> <div class="divNumber">670.</div> <div class="p"> <table class="singleColumn"> <tr> <td> <div class="pN">801</div> <div class="G">Mukhadugga vibhūta anariya,</div> </td> </tr> <tr> <td> <div class="G">Bhūnahu pāpaka dukkaṭakāri;</div> </td> </tr> <tr> <td> <div class="G">Purisanta kalī avajāta,</div> </td> </tr> <tr> <td> <div class="G">Mā bahubhāṇidha nerayikosi. (8)</div> </td> </tr> </table> </div>
</div>
<div class="q" id="p_18Sn_802"> <div class="divNumber">671.</div> <div class="p"> <table class="singleColumn"> <tr> <td> <div class="pN">802</div> <div class="G">Rajamākirasī ahitāya,</div> </td> </tr> <tr> <td> <div class="G">Sante garahasi kibbisakārī;</div> </td> </tr> <tr> <td> <div class="G">Bahūni duccaritāni caritvā,</div> </td> </tr> <tr> <td> <div class="G">Gacchasi kho papataṃ cirarattaṃ. (9)</div> </td> </tr> </table> </div>
</div>
<div class="q" id="p_18Sn_803"> <div class="divNumber">672.</div> <div class="p"> <table class="singleColumn"> <tr> <td> <div class="pN">803</div> <div class="G">Na hi nassati kassaci kammaṃ,</div> </td> </tr> <tr> <td> <div class="G">Eti hataṃ labhateva suvāmi;</div> </td> </tr> <tr> <td> <div class="G">Dukkhaṃ mando paraloke,</div> </td> </tr> <tr> <td> <div class="G">Attani passati kibbisakārī. (10)</div> </td> </tr> </table> </div>
</div>
<div class="q" id="p_18Sn_804"> <div class="divNumber">673.</div> <div class="p"> <table class="singleColumn"> <tr> <td> <div class="pN">804</div> <div class="G">Ayosaṅkusamāhataṭṭhānaṃ,</div> </td> </tr> <tr> <td> <div class="G">Tiṇhadhāramayasūlamupeti;</div> </td> </tr> <tr> <td> <div class="G">Atha tattaayoguḷasannibhaṃ,</div> </td> </tr> <tr> <td> <div class="G">Bhojanamatthi tathā patirūpaṃ. (11)</div> </td> </tr> </table> </div>
</div>
<div class="q" id="p_18Sn_805"> <div class="divNumber">674.</div> <div class="p"> <table class="singleColumn"> <tr> <td> <div class="pN">805</div> <div class="G">Na hi vaggu vadanti vadantā,</div> </td> </tr> <tr> <td> <div class="G">Nābhijavanti na tāṇamupenti;</div> </td> </tr> <tr> <td> <div class="G">Aṅgāre santhate sayanti,</div> </td> </tr> <tr> <td> <div class="G">Ginisampajjalitaṃ pavisanti. (12)</div> </td> </tr> </table> </div>
</div>
<div class="q" id="p_18Sn_806"> <div class="divNumber">675.</div> <div class="p"> <table class="singleColumn"> <tr> <td> <div class="pN">806</div> <div class="G">Jālena ca onahiyāna,</div> </td> </tr> <tr> <td> <div class="G">Tattha hananti ayomayakuṭebhi;</div> </td> </tr> <tr> <td> <div class="G">Andhaṃva timisamāyanti,</div> </td> </tr> <tr> <td> <div class="G">Taṃ vitatañhi yathā mahikāyo. (13)</div> </td> </tr> </table> </div>
</div>
<div class="q" id="p_18Sn_807"> <div class="divNumber">676.</div> <div class="p"> <table class="singleColumn"> <tr> <td> <div class="pN">807</div> <div class="G">Atha lohamayaṃ pana kumbhiṃ,</div> </td> </tr> <tr> <td> <div class="G">Ginisampajjalitaṃ pavisanti;</div> </td> </tr> <tr> <td> <div class="G">Paccanti hi tāsu cirarattaṃ,</div> </td> </tr> <tr> <td> <div class="G">Agginisamāsu samuppilavāte. (14)</div> </td> </tr> </table> </div>
</div>
<div class="q" id="p_18Sn_808"> <div class="divNumber">677.</div> <div class="p"> <table class="singleColumn"> <tr> <td> <div class="pN">808</div> <div class="G">Atha pubbalohitamisse,</div> </td> </tr> <tr> <td> <div class="G">Tattha kiṃ paccati kibbisakārī;</div> </td> </tr> <tr> <td> <div class="G">Yaṃ yaṃ disakaṃ adhiseti,</div> </td> </tr> <tr> <td> <div class="G">Tattha kilissati samphusamāno. (15)</div> </td> </tr> </table> </div>
</div>
<div class="q" id="p_18Sn_809"> <div class="divNumber">678.</div> <div class="p"> <table class="singleColumn"> <tr> <td> <div class="pN">809</div> <div class="G">Puḷavāvasathe salilasmiṃ,</div> </td> </tr> <tr> <td> <div class="G">Tattha kiṃ paccati kibbisakārī;</div> </td> </tr> <tr> <td> <div class="G">Gantuṃ na hi tīramapatthi,</div> </td> </tr> <tr> <td> <div class="G">Sabbasamā hi samantakapallā. (16)</div> </td> </tr> </table> </div>
</div>
<div class="q" id="p_18Sn_810"> <div class="divNumber">679.</div> <div class="p"> <table class="singleColumn"> <tr> <td> <div class="pN">810</div> <div class="G">Asipattavanaṃ pana tiṇhaṃ,</div> </td> </tr> <tr> <td> <div class="G">Taṃ pavisanti samucchidagattā;</div> </td> </tr> <tr> <td> <div class="G">Jivhaṃ balisena gahetvā,</div> </td> </tr> <tr> <td> <div class="G">Ārajayārajayā vihananti. (17)</div> </td> </tr> </table> </div>
</div>
<div class="q" id="p_18Sn_811"> <div class="divNumber">680.</div> <div class="p"> <table class="singleColumn"> <tr> <td> <div class="pN">811</div> <div class="G">Atha vetaraṇiṃ pana duggaṃ,</div> </td> </tr> <tr> <td> <div class="G">Tiṇhadhārakhuradhāramupenti;</div> </td> </tr> <tr> <td> <div class="G">Tattha mandā papatanti,</div> </td> </tr> <tr> <td> <div class="G">Pāpakarā pāpāni karitvā. (18)</div> </td> </tr> </table> </div>
</div>
<div class="q" id="p_18Sn_812"> <div class="divNumber">681.</div> <div class="p"> <table class="singleColumn"> <tr> <td> <div class="pN">812</div> <div class="G">Khādanti hi tattha rudante,</div> </td> </tr> <tr> <td> <div class="G">Sāmā sabalā kākolagaṇā ca;</div> </td> </tr> <tr> <td> <div class="G">Soṇā siṅgālā paṭigiddhā,</div> </td> </tr> <tr> <td> <div class="G">Kulalā vāyasā ca vitudanti. (19)</div> </td> </tr> </table> </div>
</div>
<div class="q" id="p_18Sn_813"> <div class="divNumber">682.</div> <div class="p"> <table class="singleColumn"> <tr> <td> <div class="pN">813</div> <div class="G">Kicchā vatayaṃ idha vutti,</div> </td> </tr> <tr> <td> <div class="G">Yaṃ jano phusati kibbisakārī;</div> </td> </tr> <tr> <td> <div class="G">Tasmā idha jīvitasese,</div> </td> </tr> <tr> <td> <div class="G">Kiccakaro siyā naro na cappamajje. (20)</div> </td> </tr> </table> </div>
</div>
<div class="q" id="p_18Sn_814"> <div class="divNumber">683.</div> <div class="p"> <table class="singleColumn"> <tr> <td> <div class="pN">814</div> <div class="G">Te gaṇitā vidūhi tilavāhā,</div> </td> </tr> <tr> <td> <div class="G">Ye padume niraye upanītā;</div> </td> </tr> <tr> <td> <div class="G">Nahutāni hi koṭiyo pañca bhavanti,</div> </td> </tr> <tr> <td> <div class="G">Dvādasa koṭisatāni punaññā. (21)</div> </td> </tr> </table> </div>
</div>
<div class="q" id="p_18Sn_815"> <div class="divNumber">684.</div> <div class="p"> <table class="singleColumn"> <tr> <td> <div class="pN">815</div> <div class="G">Yāva dukhā nirayā idha vuttā,</div> </td> </tr> <tr> <td> <div class="G">Tatthapi tāva ciraṃ vasitabbaṃ;</div> </td> </tr> <tr> <td> <div class="G">Tasmā sucipesalasādhuguṇesu,</div> </td> </tr> <tr> <td> <div class="G">Vācaṃ manaṃ satataṃ parirakkhe”ti. (22)</div> </td> </tr> </table> </div>
</div>
<div class="CENTER" id="p_18Sn_816">
<span class="pN">816</span>Kokālikasuttaṃ dasamaṃ.</div>
</html>
