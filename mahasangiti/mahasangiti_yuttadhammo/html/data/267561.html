<html>
<div class="i">43.7 Ekadhammassavaniyattheraapadāna</div>
<div class="h">Sakiṃsammajjakavagga</div>
<div class="h">Ekadhammassavaniyattheraapadāna</div>
<div class="q" id="p_20Ap1_5569"> <div class="divNumber">88.</div> <div class="p"> <table class="singleColumn"> <tr> <td> <div class="pN">5569</div> <div class="G">“Padumuttaro nāma jino,</div> </td> </tr> <tr> <td> <div class="G">sabbadhammāna pāragū;</div> </td> </tr> <tr> <td> <div class="G">Catusaccaṃ pakāsento,</div> </td> </tr> <tr> <td> <div class="G">santāresi bahuṃ janaṃ.</div> </td> </tr> </table> </div>
</div>
<div class="q" id="p_20Ap1_5570"> <div class="divNumber">89.</div> <div class="p"> <table class="singleColumn"> <tr> <td> <div class="pN">5570</div> <div class="G">Ahaṃ tena samayena,</div> </td> </tr> <tr> <td> <div class="G">jaṭilo uggatāpano;</div> </td> </tr> <tr> <td> <div class="G">Dhunanto vākacīrāni,</div> </td> </tr> <tr> <td> <div class="G">gacchāmi ambare tadā.</div> </td> </tr> </table> </div>
</div>
<div class="q" id="p_20Ap1_5571"> <div class="divNumber">90.</div> <div class="p"> <table class="singleColumn"> <tr> <td> <div class="pN">5571</div> <div class="G">Buddhaseṭṭhassa upari,</div> </td> </tr> <tr> <td> <div class="G">gantuṃ na visahāmahaṃ;</div> </td> </tr> <tr> <td> <div class="G">Pakkhīva selamāsajja,</div> </td> </tr> <tr> <td> <div class="G">gamanaṃ na labhāmahaṃ.</div> </td> </tr> </table> </div>
</div>
<div class="q" id="p_20Ap1_5572"> <div class="divNumber">91.</div> <div class="p"> <table class="singleColumn"> <tr> <td> <div class="pN">5572</div> <div class="G">Udake vokkamitvāna,</div> </td> </tr> <tr> <td> <div class="G">evaṃ gacchāmi ambare;</div> </td> </tr> <tr> <td> <div class="G">Na me idaṃ bhūtapubbaṃ,</div> </td> </tr> <tr> <td> <div class="G">iriyāpathavikopanaṃ.</div> </td> </tr> </table> </div>
</div>
<div class="q" id="p_20Ap1_5573"> <div class="divNumber">92.</div> <div class="p"> <table class="singleColumn"> <tr> <td> <div class="pN">5573</div> <div class="G">Handa metaṃ gavesissaṃ,</div> </td> </tr> <tr> <td> <div class="G">appevatthaṃ labheyyahaṃ;</div> </td> </tr> <tr> <td> <div class="G">Orohanto antalikkhā,</div> </td> </tr> <tr> <td> <div class="G">saddamassosi satthuno.</div> </td> </tr> </table> </div>
</div>
<div class="q" id="p_20Ap1_5574"> <div class="divNumber">93.</div> <div class="p"> <table class="singleColumn"> <tr> <td> <div class="pN">5574</div> <div class="G">Sarena rajanīyena,</div> </td> </tr> <tr> <td> <div class="G">savanīyena vaggunā;</div> </td> </tr> <tr> <td> <div class="G">Aniccataṃ kathentassa,</div> </td> </tr> <tr> <td> <div class="G">taññeva uggahiṃ tadā;</div> </td> </tr> <tr> <td> <div class="G">Aniccasaññamuggayha,</div> </td> </tr> <tr> <td> <div class="G">agamāsiṃ mamassamaṃ.</div> </td> </tr> </table> </div>
</div>
<div class="q" id="p_20Ap1_5575"> <div class="divNumber">94.</div> <div class="p"> <table class="singleColumn"> <tr> <td> <div class="pN">5575</div> <div class="G">Yāvatāyuṃ vasitvāna,</div> </td> </tr> <tr> <td> <div class="G">tattha kālaṅkato ahaṃ;</div> </td> </tr> <tr> <td> <div class="G">Carime vattamānamhi,</div> </td> </tr> <tr> <td> <div class="G">saddhammassavanaṃ sariṃ.</div> </td> </tr> </table> </div>
</div>
<div class="q" id="p_20Ap1_5576"> <div class="divNumber">95.</div> <div class="p"> <table class="singleColumn"> <tr> <td> <div class="pN">5576</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṃ dehaṃ,</div> </td> </tr> <tr> <td> <div class="G">tāvatiṃsamagacchahaṃ.</div> </td> </tr> </table> </div>
</div>
<div class="q" id="p_20Ap1_5577"> <div class="divNumber">96.</div> <div class="p"> <table class="singleColumn"> <tr> <td> <div class="pN">5577</div> <div class="G">Tiṃsakappasahassāni,</div> </td> </tr> <tr> <td> <div class="G">devaloke ramiṃ ahaṃ;</div> </td> </tr> <tr> <td> <div class="G">Ekapaññāsakkhattuñca,</div> </td> </tr> <tr> <td> <div class="G">devarajjamakārayiṃ.</div> </td> </tr> </table> </div>
</div>
<div class="q" id="p_20Ap1_5578"> <div class="divNumber">97.</div> <div class="p"> <table class="singleColumn"> <tr> <td> <div class="pN">5578</div> <div class="G">Ekavīsatikkhattuñca,</div> </td> </tr> <tr> <td> <div class="G">cakkavattī ahosahaṃ;</div> </td> </tr> <tr> <td> <div class="G">Padesarajjaṃ vipulaṃ,</div> </td> </tr> <tr> <td> <div class="G">gaṇanāto asaṅkhiyaṃ.</div> </td> </tr> </table> </div>
</div>
<div class="q" id="p_20Ap1_5579"> <div class="divNumber">98.</div> <div class="p"> <table class="singleColumn"> <tr> <td> <div class="pN">5579</div> <div class="G">Anubhomi sakaṃ puññaṃ,</div> </td> </tr> <tr> <td> <div class="G">sukhitohaṃ bhavābhave;</div> </td> </tr> <tr> <td> <div class="G">Anussarāmi taṃ saññaṃ,</div> </td> </tr> <tr> <td> <div class="G">saṃsaranto bhavābhave;</div> </td> </tr> <tr> <td> <div class="G">Na koṭiṃ paṭivijjhāmi,</div> </td> </tr> <tr> <td> <div class="G">nibbānaṃ accutaṃ padaṃ.</div> </td> </tr> </table> </div>
</div>
<div class="q" id="p_20Ap1_5580"> <div class="divNumber">99.</div> <div class="p"> <table class="singleColumn"> <tr> <td> <div class="pN">5580</div> <div class="G">Pitugehe nisīditvā,</div> </td> </tr> <tr> <td> <div class="G">samaṇo bhāvitindriyo;</div> </td> </tr> <tr> <td> <div class="G">Kathaṃsa paridīpento,</div> </td> </tr> <tr> <td> <div class="G">aniccatamudāhari.</div> </td> </tr> </table> </div>
</div>
<div class="q" id="p_20Ap1_5581"> <div class="divNumber">100.</div> <div class="p"> <table class="singleColumn"> <tr> <td> <div class="pN">5581</div> <div class="G">‘Aniccā vata saṅkhārā,</div> </td> </tr> <tr> <td> <div class="G">uppādavayadhammino;</div> </td> </tr> <tr> <td> <div class="G">Uppajjitvā nirujjhanti,</div> </td> </tr> <tr> <td> <div class="G">tesaṃ vūpasamo sukho’.</div> </td> </tr> </table> </div>
</div>
<div class="q" id="p_20Ap1_5582"> <div class="divNumber">101.</div> <div class="p"> <table class="singleColumn"> <tr> <td> <div class="pN">5582</div> <div class="G">Saha gāthaṃ suṇitvāna,</div> </td> </tr> <tr> <td> <div class="G">pubbasaññamanussariṃ;</div> </td> </tr> <tr> <td> <div class="G">Ekāsane nisīditvā,</div> </td> </tr> <tr> <td> <div class="G">arahattamapāpuṇiṃ.</div> </td> </tr> </table> </div>
</div>
<div class="q" id="p_20Ap1_5583"> <div class="divNumber">102.</div> <div class="p"> <table class="singleColumn"> <tr> <td> <div class="pN">5583</div> <div class="G">
<span class="bold">Jātiyā sattavassena</span>, </div> </td> </tr> <tr> <td> <div class="G">arahattamapāpuṇiṃ;</div> </td> </tr> <tr> <td> <div class="G">Upasampādayī buddho,</div> </td> </tr> <tr> <td> <div class="G">dhammassavanassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_5584"> <div class="divNumber">103.</div> <div class="p"> <table class="singleColumn"> <tr> <td> <div class="pN">5584</div> <div class="G">Satasahassito kappe,</div> </td> </tr> <tr> <td> <div class="G">yaṃ dhammamasuṇiṃ tadā;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">dhammassavanassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_5585"> <div class="divNumber">104.</div> <div class="p"> <table class="singleColumn"> <tr> <td> <div class="pN">5585</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_5586"> <div class="divNumber">105.</div> <div class="p"> <table class="singleColumn"> <tr> <td> <div class="pN">5586</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap1_5587"> <div class="divNumber">106.</div> <div class="p"> <table class="singleColumn"> <tr> <td> <div class="pN">5587</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_5588"> <div class="p">
<span class="pN">5588</span>Itthaṃ sudaṃ āyasmā ekadhammassavaniyo thero imā gāthāyo abhāsitthāti. </div>
</div>
<div class="CENTER" id="p_20Ap1_5589">
<span class="pN">5589</span>Ekadhammassavaniyattherassāpadānaṃ sattamaṃ.</div>
</html>
