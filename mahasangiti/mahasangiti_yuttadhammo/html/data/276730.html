<html>
<div class="i">2.4.9.13 Asaṅkaccikasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Chattupāhanavagga</div>
<div class="h">Asaṅkaccikasikkhāpada</div>
<div class="q" id="p_2V_3517"> <div class="divNumber">1224.</div> <div class="p">
<span class="pN">3517</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññatarā bhikkhunī asaṅkaccikā gāmaṃ piṇḍāya pāvisi. Tassā rathikāya vātamaṇḍalikā saṅghāṭiyo ukkhipiṃsu. Manussā ukkuṭṭhiṃ akaṃsu—  “sundarā ayyāya thanudarā”ti. Sā bhikkhunī tehi manussehi uppaṇḍiyamānā maṅku ahosi. </div>
</div>
<div class="q" id="p_2V_3518"> <div class="p">
<span class="pN">3518</span>Atha kho sā bhikkhunī upassayaṃ gantvā bhikkhunīnaṃ etamatthaṃ ārocesi. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhunī asaṅkaccikā gāmaṃ pavisissatī”ti…pe…  “saccaṃ kira, bhikkhave, bhikkhunī asaṅkaccikā gāmaṃ pāvisī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhunī asaṅkaccikā gāmaṃ pavisissati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  </div>
</div>
<div class="q" id="p_2V_3519"> <div class="divNumber">1225.</div> <div class="p">
<span class="pN">3519</span><span class="bold">“Yā pana bhikkhunī asaṅkaccikā gāmaṃ paviseyya, pācittiyan”</span>ti. (<span class="italic">196</span>:<span class="bold">151</span>) </div>
</div>
<div class="q" id="p_2V_3520"> <div class="divNumber">1226.</div> <div class="p">
<span class="pN">3520</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṃ imasmiṃ atthe adhippetā bhikkhunīti. </div>
</div>
<div class="q" id="p_2V_3521"> <div class="p">
<span class="pN">3521</span><span class="bold">Asaṅkaccikā</span>ti vinā saṅkaccikaṃ. </div>
</div>
<div class="q" id="p_2V_3522"> <div class="p">
<span class="pN">3522</span><span class="bold">Saṅkaccikaṃ</span> nāma adhakkhakaṃ ubbhanābhi, tassa paṭicchādanatthāya. </div>
</div>
<div class="q" id="p_2V_3523"> <div class="p">
<span class="pN">3523</span><span class="bold">Gāmaṃ paviseyyā</span>ti parikkhittassa gāmassa parikkhepaṃ atikkāmentiyā āpatti pācittiyassa. Aparikkhittassa gāmassa upacāraṃ okkamantiyā āpatti pācittiyassa. </div>
</div>
<div class="q" id="p_2V_3524"> <div class="divNumber">1227.</div> <div class="p">
<span class="pN">3524</span>Anāpatti—  acchinnacīvarikāya, naṭṭhacīvarikāya, gilānāya, assatiyā, ajānantiyā, āpadāsu, ummattikāya, ādikammikāyāti. </div>
</div>
<div class="CENTER" id="p_2V_3525">
<span class="pN">3525</span>Terasamasikkhāpadaṃ niṭṭhitaṃ.<br> Chattupāhanavaggo navamo.</div>
</html>
