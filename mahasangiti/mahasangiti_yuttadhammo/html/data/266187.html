<html>
<div class="i">8 Nidhikaṇḍasutta</div>
<div class="h">Nidhikaṇḍasutta</div>
<div class="q" id="p_18Kh_78"> <div class="divNumber">1.</div> <div class="p"> <table class="singleColumn"> <tr> <td> <div class="pN">78</div> <div class="G">Nidhiṃ nidheti puriso,</div> </td> </tr> <tr> <td> <div class="G">gambhīre odakantike;</div> </td> </tr> <tr> <td> <div class="G">Atthe kicce samuppanne,</div> </td> </tr> <tr> <td> <div class="G">atthāya me bhavissati.</div> </td> </tr> </table> </div>
</div>
<div class="q" id="p_18Kh_79"> <div class="divNumber">2.</div> <div class="p"> <table class="singleColumn"> <tr> <td> <div class="pN">79</div> <div class="G">Rājato vā duruttassa,</div> </td> </tr> <tr> <td> <div class="G">corato pīḷitassa vā;</div> </td> </tr> <tr> <td> <div class="G">Iṇassa vā pamokkhāya,</div> </td> </tr> <tr> <td> <div class="G">dubbhikkhe āpadāsu vā;</div> </td> </tr> <tr> <td> <div class="G">Etadatthāya lokasmiṃ,</div> </td> </tr> <tr> <td> <div class="G">nidhi nāma nidhīyati.</div> </td> </tr> </table> </div>
</div>
<div class="q" id="p_18Kh_80"> <div class="divNumber">3.</div> <div class="p"> <table class="singleColumn"> <tr> <td> <div class="pN">80</div> <div class="G">Tāvassunihito santo,</div> </td> </tr> <tr> <td> <div class="G">gambhīre odakantike;</div> </td> </tr> <tr> <td> <div class="G">Na sabbo sabbadā eva,</div> </td> </tr> <tr> <td> <div class="G">tassa taṃ upakappati.</div> </td> </tr> </table> </div>
</div>
<div class="q" id="p_18Kh_81"> <div class="divNumber">4.</div> <div class="p"> <table class="singleColumn"> <tr> <td> <div class="pN">81</div> <div class="G">Nidhi vā ṭhānā cavati,</div> </td> </tr> <tr> <td> <div class="G">saññā vāssa vimuyhati;</div> </td> </tr> <tr> <td> <div class="G">Nāgā vā apanāmenti,</div> </td> </tr> <tr> <td> <div class="G">yakkhā vāpi haranti naṃ.</div> </td> </tr> </table> </div>
</div>
<div class="q" id="p_18Kh_82"> <div class="divNumber">5.</div> <div class="p"> <table class="singleColumn"> <tr> <td> <div class="pN">82</div> <div class="G">Appiyā vāpi dāyādā,</div> </td> </tr> <tr> <td> <div class="G">uddharanti apassato;</div> </td> </tr> <tr> <td> <div class="G">Yadā puññakkhayo hoti,</div> </td> </tr> <tr> <td> <div class="G">sabbametaṃ vinassati.</div> </td> </tr> </table> </div>
</div>
<div class="q" id="p_18Kh_83"> <div class="divNumber">6.</div> <div class="p"> <table class="singleColumn"> <tr> <td> <div class="pN">83</div> <div class="G">Yassa dānena sīlena,</div> </td> </tr> <tr> <td> <div class="G">saṃyamena damena ca;</div> </td> </tr> <tr> <td> <div class="G">Nidhī sunihito hoti,</div> </td> </tr> <tr> <td> <div class="G">itthiyā purisassa vā.</div> </td> </tr> </table> </div>
</div>
<div class="q" id="p_18Kh_84"> <div class="divNumber">7.</div> <div class="p"> <table class="singleColumn"> <tr> <td> <div class="pN">84</div> <div class="G">Cetiyamhi ca saṃghe vā,</div> </td> </tr> <tr> <td> <div class="G">puggale atithīsu vā;</div> </td> </tr> <tr> <td> <div class="G">Mātari pitari cāpi,</div> </td> </tr> <tr> <td> <div class="G">atho jeṭṭhamhi bhātari.</div> </td> </tr> </table> </div>
</div>
<div class="q" id="p_18Kh_85"> <div class="divNumber">8.</div> <div class="p"> <table class="singleColumn"> <tr> <td> <div class="pN">85</div> <div class="G">Eso nidhi sunihito,</div> </td> </tr> <tr> <td> <div class="G">ajeyyo anugāmiko;</div> </td> </tr> <tr> <td> <div class="G">Pahāya gamanīyesu,</div> </td> </tr> <tr> <td> <div class="G">etaṃ ādāya gacchati.</div> </td> </tr> </table> </div>
</div>
<div class="q" id="p_18Kh_86"> <div class="divNumber">9.</div> <div class="p"> <table class="singleColumn"> <tr> <td> <div class="pN">86</div> <div class="G">Asādhāraṇamaññesaṃ,</div> </td> </tr> <tr> <td> <div class="G">acorāharaṇo nidhi;</div> </td> </tr> <tr> <td> <div class="G">Kayirātha dhīro puññāni,</div> </td> </tr> <tr> <td> <div class="G">yo nidhi anugāmiko.</div> </td> </tr> </table> </div>
</div>
<div class="q" id="p_18Kh_87"> <div class="divNumber">10.</div> <div class="p"> <table class="singleColumn"> <tr> <td> <div class="pN">87</div> <div class="G">Esa devamanussānaṃ,</div> </td> </tr> <tr> <td> <div class="G">sabbakāmadado nidhi;</div> </td> </tr> <tr> <td> <div class="G">Yaṃ yadevābhipatthenti,</div> </td> </tr> <tr> <td> <div class="G">sabbametena labbhati.</div> </td> </tr> </table> </div>
</div>
<div class="q" id="p_18Kh_88"> <div class="divNumber">11.</div> <div class="p"> <table class="singleColumn"> <tr> <td> <div class="pN">88</div> <div class="G">Suvaṇṇatā susaratā,</div> </td> </tr> <tr> <td> <div class="G">susaṇṭhānā surūpatā;</div> </td> </tr> <tr> <td> <div class="G">Ādhipaccaparivāro,</div> </td> </tr> <tr> <td> <div class="G">sabbametena labbhati.</div> </td> </tr> </table> </div>
</div>
<div class="q" id="p_18Kh_89"> <div class="divNumber">12.</div> <div class="p"> <table class="singleColumn"> <tr> <td> <div class="pN">89</div> <div class="G">Padesarajjaṃ issariyaṃ,</div> </td> </tr> <tr> <td> <div class="G">cakkavattisukhaṃ piyaṃ;</div> </td> </tr> <tr> <td> <div class="G">Devarajjampi dibbesu,</div> </td> </tr> <tr> <td> <div class="G">sabbametena labbhati.</div> </td> </tr> </table> </div>
</div>
<div class="q" id="p_18Kh_90"> <div class="divNumber">13.</div> <div class="p"> <table class="singleColumn"> <tr> <td> <div class="pN">90</div> <div class="G">Mānussikā ca sampatti,</div> </td> </tr> <tr> <td> <div class="G">devaloke ca yā rati;</div> </td> </tr> <tr> <td> <div class="G">Yā ca nibbānasampatti,</div> </td> </tr> <tr> <td> <div class="G">sabbametena labbhati.</div> </td> </tr> </table> </div>
</div>
<div class="q" id="p_18Kh_91"> <div class="divNumber">14.</div> <div class="p"> <table class="singleColumn"> <tr> <td> <div class="pN">91</div> <div class="G">Mittasampadamāgamma,</div> </td> </tr> <tr> <td> <div class="G">yonisova payuñjato;</div> </td> </tr> <tr> <td> <div class="G">Vijjāvimuttivasībhāvo,</div> </td> </tr> <tr> <td> <div class="G">sabbametena labbhati.</div> </td> </tr> </table> </div>
</div>
<div class="q" id="p_18Kh_92"> <div class="divNumber">15.</div> <div class="p"> <table class="singleColumn"> <tr> <td> <div class="pN">92</div> <div class="G">Paṭisambhidā vimokkhā ca,</div> </td> </tr> <tr> <td> <div class="G">yā ca sāvakapāramī;</div> </td> </tr> <tr> <td> <div class="G">Paccekabodhi buddhabhūmi,</div> </td> </tr> <tr> <td> <div class="G">sabbametena labbhati.</div> </td> </tr> </table> </div>
</div>
<div class="q" id="p_18Kh_93"> <div class="divNumber">16.</div> <div class="p"> <table class="singleColumn"> <tr> <td> <div class="pN">93</div> <div class="G">Evaṃ mahatthikā esā,</div> </td> </tr> <tr> <td> <div class="G">yadidaṃ puññasampadā;</div> </td> </tr> <tr> <td> <div class="G">Tasmā dhīrā pasaṃsanti,</div> </td> </tr> <tr> <td> <div class="G">paṇḍitā katapuññatanti.</div> </td> </tr> </table> </div>
</div>
<div class="CENTER" id="p_18Kh_94">
<span class="pN">94</span>Nidhikaṇḍasuttaṃ.</div>
</html>
