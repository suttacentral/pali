<html>
<div class="i">8.1.21--50 Jalābujādidānūpakārasuttattiṃsaka</div>
<div class="h">Nāgasaṃyutta</div>
<div class="h">Nāgavagga</div>
<div class="h">Jalābujādidānūpakārasuttattiṃsaka</div>
<div class="q" id="p_13S3_1178"> <div class="divNumber">362--391.</div> <div class="p">
<span class="pN">1178</span>Sāvatthinidānaṃ. Ekamantaṃ nisinno kho so bhikkhu bhagavantaṃ etadavoca—  “ko nu kho, bhante, hetu, ko paccayo, yena midhekacco kāyassa bhedā paraṃ maraṇā jalābujānaṃ nāgānaṃ…pe…  saṃsedajānaṃ nāgānaṃ…pe…  opapātikānaṃ nāgānaṃ sahabyataṃ upapajjatī”ti? </div>
</div>
<div class="q" id="p_13S3_1179"> <div class="p">
<span class="pN">1179</span>“Idha, bhikkhu, ekacco kāyena dvayakārī hoti, vācāya dvayakārī, manasā dvayakārī. Tassa sutaṃ hoti—  ‘opapātikā nāgā dīghāyukā vaṇṇavanto sukhabahulā’ti. Tassa evaṃ hoti—  ‘aho vatāhaṃ kāyassa bhedā paraṃ maraṇā opapātikānaṃ nāgānaṃ sahabyataṃ upapajjeyyan’ti. So annaṃ deti…pe…  pānaṃ deti…pe…  padīpeyyaṃ deti. So kāyassa bhedā paraṃ maraṇā opapātikānaṃ nāgānaṃ sahabyataṃ upapajjati. Ayaṃ kho, bhikkhu, hetu, ayaṃ paccayo, yena midhekacco kāyassa bhedā paraṃ maraṇā opapātikānaṃ nāgānaṃ sahabyataṃ upapajjatī”ti. </div>
</div>
<div class="q" id="p_13S3_1180"> <div class="p">
<span class="pN">1180</span>(Iminā peyyālena dasa dasa suttantā kātabbā. Evaṃ catūsu yonīsu cattālīsaṃ veyyākaraṇā honti. Purimehi pana dasahi suttantehi saha honti paṇṇāsasuttantāti.) </div>
</div>
<div class="CENTER" id="p_13S3_1181">
<span class="pN">1181</span>Nāgavaggo paṭhamo.</div>
<div class="SUMMARY" id="p_13S3_1182">
<span class="pN">1182</span><span class="firstLetter">T</span>assuddānaṃ</div>
<div class="q" id="p_13S3_1183"> <div class="p"> <table class="singleColumn"> <tr> <td> <div class="pN">1183</div> <div class="G">Suddhikaṃ paṇītataraṃ,</div> </td> </tr> <tr> <td> <div class="G">caturo ca uposathā;</div> </td> </tr> <tr> <td> <div class="G">Tassa sutaṃ caturo ca,</div> </td> </tr> <tr> <td> <div class="G">dānūpakārā ca tālīsaṃ;</div> </td> </tr> <tr> <td> <div class="G">Paṇṇāsa piṇḍato suttā,</div> </td> </tr> <tr> <td> <div class="G">nāgamhi suppakāsitāti.</div> </td> </tr> </table> </div>
</div>
<div class="ENDH3" id="p_13S3_1184">
<span class="pN">1184</span>Nāgasaṃyuttaṃ samattaṃ.</div>
</html>
