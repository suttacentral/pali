<html>
<div class="i">1.1.8 Vesārajjasutta</div>
<div class="h">Paṭhamapaṇṇāsaka</div>
<div class="h">Bhaṇḍagāmavagga</div>
<div class="h">Vesārajjasutta</div>
<div class="q" id="p_15A4_48"> <div class="divNumber">8.</div> <div class="p">
<span class="pN">48</span>“Cattārimāni, bhikkhave, tathāgatassa vesārajjāni, yehi vesārajjehi samannāgato tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavatteti. Katamāni cattāri? ‘<span class="smallFont">“</span>Sammāsambuddhassa te paṭijānato ime dhammā anabhisambuddhā<span class="smallFont">”</span>ti tatra vata maṃ samaṇo vā brāhmaṇo vā devo vā māro vā brahmā vā koci vā lokasmiṃ sahadhammena paṭicodessatī’ti nimittametaṃ, bhikkhave, na samanupassāmi. Etamahaṃ, bhikkhave, nimittaṃ asamanupassanto khemappatto abhayappatto vesārajjappatto viharāmi. </div>
</div>
<div class="q" id="p_15A4_49"> <div class="p">
<span class="pN">49</span>‘<span class="smallFont">“</span>Khīṇāsavassa te paṭijānato ime āsavā aparikkhīṇā<span class="smallFont">”</span>ti tatra vata maṃ samaṇo vā brāhmaṇo vā devo vā māro vā brahmā vā koci vā lokasmiṃ sahadhammena paṭicodessatī’ti nimittametaṃ, bhikkhave, na samanupassāmi. Etamahaṃ, bhikkhave, nimittaṃ asamanupassanto khemappatto abhayappatto vesārajjappatto viharāmi. </div>
</div>
<div class="q" id="p_15A4_50"> <div class="p">
<span class="pN">50</span>‘<span class="smallFont">“</span>Ye kho pana te antarāyikā dhammā vuttā te paṭisevato nālaṃ antarāyāyā<span class="smallFont">”</span>ti tatra vata maṃ samaṇo vā brāhmaṇo vā devo vā māro vā brahmā vā koci vā lokasmiṃ sahadhammena paṭicodessatī’ti nimittametaṃ, bhikkhave, na samanupassāmi. Etamahaṃ, bhikkhave, nimittaṃ asamanupassanto khemappatto abhayappatto vesārajjappatto viharāmi. </div>
</div>
<div class="q" id="p_15A4_51"> <div class="p">
<span class="pN">51</span>‘<span class="smallFont">“</span>Yassa kho pana te atthāya dhammo desito so na niyyāti takkarassa sammā dukkhakkhayāyā<span class="smallFont">”</span>ti tatra vata maṃ samaṇo vā brāhmaṇo vā devo vā māro vā brahmā vā koci vā lokasmiṃ sahadhammena paṭicodessatī’ti nimittametaṃ, bhikkhave, na samanupassāmi. Etamahaṃ, bhikkhave, nimittaṃ asamanupassanto khemappatto abhayappatto vesārajjappatto viharāmi. Imāni kho, bhikkhave, cattāri tathāgatassa vesārajjāni, yehi vesārajjehi samannāgato tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavattetīti. </div>
</div>
<div class="q" id="p_15A4_52"> <div class="p"> <table class="singleColumn"> <tr> <td> <div class="pN">52</div> <div class="G">Ye kecime vādapathā puthussitā,</div> </td> </tr> <tr> <td> <div class="G">Yaṃnissitā samaṇabrāhmaṇā ca;</div> </td> </tr> <tr> <td> <div class="G">Tathāgataṃ patvā na te bhavanti,</div> </td> </tr> <tr> <td> <div class="G">Visāradaṃ vādapathātivattaṃ.</div> </td> </tr> </table> </div>
</div>
<div class="q" id="p_15A4_53"> <div class="p"> <table class="singleColumn"> <tr> <td> <div class="pN">53</div> <div class="G">Yo dhammacakkaṃ abhibhuyya kevalī,</div> </td> </tr> <tr> <td> <div class="G">Pavattayī sabbabhūtānukampī;</div> </td> </tr> <tr> <td> <div class="G">Taṃ tādisaṃ devamanussaseṭṭhaṃ,</div> </td> </tr> <tr> <td> <div class="G">Sattā namassanti bhavassa pāragun”ti.</div> </td> </tr> </table> </div>
</div>
<div class="CENTER" id="p_15A4_54">
<span class="pN">54</span>Aṭṭhamaṃ.</div>
</html>
