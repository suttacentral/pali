<html>
<div class="i">4.3.5 Upavāṇasutta</div>
<div class="h">Catutthapaṇṇāsaka</div>
<div class="h">Sañcetaniyavagga</div>
<div class="h">Upavāṇasutta</div>
<div class="q" id="p_15A4_1052"> <div class="divNumber">175.</div> <div class="p">
<span class="pN">1052</span>Atha kho āyasmā upavāṇo yenāyasmā sāriputto tenupasaṅkami; upasaṅkamitvā āyasmatā sāriputtena saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho āyasmā upavāṇo āyasmantaṃ sāriputtaṃ etadavoca—  </div>
</div>
<div class="q" id="p_15A4_1053"> <div class="p">
<span class="pN">1053</span>“Kiṃ nu kho, āvuso sāriputta, vijjāyantakaro hotī”ti? </div>
</div>
<div class="q" id="p_15A4_1054"> <div class="p">
<span class="pN">1054</span>“No hidaṃ, āvuso”. </div>
</div>
<div class="q" id="p_15A4_1055"> <div class="p">
<span class="pN">1055</span>“Kiṃ panāvuso sāriputta, caraṇenantakaro hotī”ti? </div>
</div>
<div class="q" id="p_15A4_1056"> <div class="p">
<span class="pN">1056</span>“No hidaṃ, āvuso”. </div>
</div>
<div class="q" id="p_15A4_1057"> <div class="p">
<span class="pN">1057</span>“Kiṃ panāvuso sāriputta, vijjācaraṇenantakaro hotī”ti? </div>
</div>
<div class="q" id="p_15A4_1058"> <div class="p">
<span class="pN">1058</span>“No hidaṃ, āvuso”. </div>
</div>
<div class="q" id="p_15A4_1059"> <div class="p">
<span class="pN">1059</span>“Kiṃ panāvuso sāriputta, aññatra vijjācaraṇenantakaro hotī”ti? </div>
</div>
<div class="q" id="p_15A4_1060"> <div class="p">
<span class="pN">1060</span>“No hidaṃ, āvuso”. </div>
</div>
<div class="q" id="p_15A4_1061"> <div class="p">
<span class="pN">1061</span>“‘Kiṃ nu kho, āvuso sāriputta, vijjāyantakaro hotī’ti, iti puṭṭho samāno—  ‘no hidaṃ, āvuso’ti vadesi. ‘Kiṃ panāvuso sāriputta, caraṇenantakaro hotī’ti, iti puṭṭho samāno—  ‘no hidaṃ, āvuso’ti vadesi. ‘Kiṃ panāvuso sāriputta, vijjācaraṇenantakaro hotī’ti, iti puṭṭho samāno—  ‘no hidaṃ, āvuso’ti vadesi. ‘Kiṃ panāvuso sāriputta, aññatra vijjācaraṇenantakaro hotī’ti, iti puṭṭho samāno—  ‘no hidaṃ, āvuso’ti vadesi. Yathā kathaṃ panāvuso, antakaro hotī”ti? </div>
</div>
<div class="q" id="p_15A4_1062"> <div class="p">
<span class="pN">1062</span>“Vijjāya ce, āvuso, antakaro abhavissa, saupādānova samāno antakaro abhavissa. Caraṇena ce, āvuso, antakaro abhavissa, saupādānova samāno antakaro abhavissa. Vijjācaraṇena ce, āvuso, antakaro abhavissa, saupādānova samāno antakaro abhavissa. Aññatra vijjācaraṇena ce, āvuso, antakaro abhavissa, puthujjano antakaro abhavissa. Puthujjano hi, āvuso, aññatra vijjācaraṇena. Caraṇavipanno kho, āvuso, yathābhūtaṃ na jānāti na passati. Caraṇasampanno yathābhūtaṃ jānāti passati. Yathābhūtaṃ jānaṃ passaṃ antakaro hotī”ti. </div>
</div>
<div class="CENTER" id="p_15A4_1063">
<span class="pN">1063</span>Pañcamaṃ.</div>
</html>
