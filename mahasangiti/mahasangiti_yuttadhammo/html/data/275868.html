<html>
<div class="i">2.2.8 Dutiyaiddhipādasutta</div>
<div class="h">Dutiyapaṇṇāsaka</div>
<div class="h">Saññāvagga</div>
<div class="h">Dutiyaiddhipādasutta</div>
<div class="q" id="p_16A5_416"> <div class="divNumber">68.</div> <div class="p">
<span class="pN">416</span>“Pubbevāhaṃ, bhikkhave, sambodhā anabhisambuddho bodhisattova samāno pañca dhamme bhāvesiṃ, pañca dhamme bahulīkāsiṃ. Katame pañca? Chandasamādhipadhānasaṅkhārasamannāgataṃ iddhipādaṃ bhāvesiṃ, vīriyasamādhi…  cittasamādhi…  vīmaṃsāsamādhipadhānasaṅkhārasamannāgataṃ iddhipādaṃ bhāvesiṃ, ussoḷhiññeva pañcamiṃ. So kho ahaṃ, bhikkhave, imesaṃ ussoḷhipañcamānaṃ dhammānaṃ bhāvitattā bahulīkatattā yassa yassa abhiññāsacchikaraṇīyassa dhammassa cittaṃ abhininnāmesiṃ abhiññāsacchikiriyāya, tatra tatreva sakkhibhabbataṃ pāpuṇiṃ sati sati āyatane. </div>
</div>
<div class="q" id="p_16A5_417"> <div class="p">
<span class="pN">417</span>So sace ākaṅkhiṃ—  ‘anekavihitaṃ iddhividhaṃ paccanubhaveyyaṃ…pe…  yāva brahmalokāpi kāyena vasaṃ vatteyyan’ti, tatra tatreva sakkhibhabbataṃ pāpuṇiṃ sati sati āyatane. </div>
</div>
<div class="q" id="p_16A5_418"> <div class="p">
<span class="pN">418</span>So sace ākaṅkhiṃ…pe…  ‘āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja vihareyyan’ti, tatra tatreva sakkhibhabbataṃ pāpuṇiṃ sati sati āyatane”ti. </div>
</div>
<div class="CENTER" id="p_16A5_419">
<span class="pN">419</span>Aṭṭhamaṃ.</div>
</html>
