<html>
<div class="i">2.1.2.1 Mūlanaya</div>
<div class="h">Niddesa</div>
<div class="h">Mūlavāraniddesa</div>
<div class="h">Akusalapada nayacatukka</div>
<div class="h">Mūlanaya</div>
<div class="q" id="p_33Y1_136"> <div class="divNumber">62.</div> <div class="p">
<span class="pN">136</span>»  Ye keci akusalā dhammā, sabbe te akusalamūlāti? </div>
</div>
<div class="q" id="p_33Y1_137"> <div class="p">
<span class="pN">137</span>Tīṇeva akusalamūlāni. Avasesā akusalā dhammā na akusalamūlā. </div>
</div>
<div class="q" id="p_33Y1_138"> <div class="p">
<span class="pN">138</span>«  Ye vā pana akusalamūlā, sabbe te dhammā akusalāti? Āmantā. </div>
</div>
<div class="q" id="p_33Y1_139"> <div class="divNumber">63.</div> <div class="p">
<span class="pN">139</span>»  Ye keci akusalā dhammā, sabbe te akusalamūlena ekamūlāti? </div>
</div>
<div class="q" id="p_33Y1_140"> <div class="p">
<span class="pN">140</span>Ahetukaṃ akusalaṃ akusalamūlena na ekamūlaṃ. Sahetukaṃ akusalaṃ akusalamūlena ekamūlaṃ. </div>
</div>
<div class="q" id="p_33Y1_141"> <div class="p">
<span class="pN">141</span>«  Ye vā pana akusalamūlena ekamūlā, sabbe te dhammā akusalāti? </div>
</div>
<div class="q" id="p_33Y1_142"> <div class="p">
<span class="pN">142</span>Akusalasamuṭṭhānaṃ rūpaṃ akusalamūlena ekamūlaṃ, na akusalaṃ. Akusalaṃ akusalamūlena ekamūlañceva akusalañca. </div>
</div>
<div class="q" id="p_33Y1_143"> <div class="divNumber">64.</div> <div class="p">
<span class="pN">143</span>»  Ye keci akusalamūlena ekamūlā dhammā, sabbe te akusalamūlena aññamaññamūlāti? </div>
</div>
<div class="q" id="p_33Y1_144"> <div class="p">
<span class="pN">144</span>Mūlāni yāni ekato uppajjanti akusalamūlāni ekamūlāni ceva aññamaññamūlāni ca. Avasesā akusalamūlasahajātā dhammā akusalamūlena ekamūlā, na ca aññamaññamūlā. </div>
</div>
<div class="q" id="p_33Y1_145"> <div class="p">
<span class="pN">145</span>«  Ye vā pana akusalamūlena aññamaññamūlā, sabbe te dhammā akusalāti? Āmantā. (1) </div>
</div>
</html>
