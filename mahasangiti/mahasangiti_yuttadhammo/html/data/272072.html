<html>
<div class="i">9.36 Appaṭinissaggeukkhepanīyakammapaṭippassaddhikathā</div>
<div class="h">Campeyyakkhandhaka</div>
<div class="h">Appaṭinissaggeukkhepanīyakammapaṭippassaddhikathā</div>
<div class="q" id="p_3V_1896"> <div class="divNumber">450.</div> <div class="p">
<span class="pN">1896</span>Idha pana, bhikkhave, bhikkhu saṃghena pāpikāya diṭṭhiyā appaṭinissagge ukkhepanīyakammakato sammā vattati, lomaṃ pāteti, netthāraṃ vattati, pāpikāya diṭṭhiyā appaṭinissagge ukkhepanīyassa kammassa paṭippassaddhiṃ yācati. Tatra ce bhikkhūnaṃ evaṃ hoti—  ‘ayaṃ kho, āvuso, bhikkhu saṃghena pāpikāya diṭṭhiyā appaṭinissagge ukkhepanīyakammakato sammā vattati, lomaṃ pāteti, netthāraṃ vattati, pāpikāya diṭṭhiyā appaṭinissagge ukkhepanīyassa kammassa paṭippassaddhiṃ yācati. Handassa mayaṃ pāpikāya diṭṭhiyā appaṭinissagge ukkhepanīyakammaṃ paṭippassambhemā’ti. Te tassa pāpikāya diṭṭhiyā appaṭinissagge ukkhepanīyakammaṃ paṭippassambhenti—  adhammena vaggā…pe…  adhammena samaggā…  dhammena vaggā…  dhammapatirūpakena vaggā…  dhammapatirūpakena samaggā. Tatraṭṭho saṃgho vivadati—  ‘adhammena vaggakammaṃ, adhammena samaggakammaṃ, dhammena vaggakammaṃ, dhammapatirūpakena vaggakammaṃ, dhammapatirūpakena samaggakammaṃ, akataṃ kammaṃ dukkaṭaṃ kammaṃ puna kātabbaṃ kamman’ti. Tatra, bhikkhave, ye te bhikkhū evamāhaṃsu—  ‘dhammapatirūpakena samaggakamman’ti, ye ca te bhikkhū evamāhaṃsu—  ‘akataṃ kammaṃ dukkaṭaṃ kammaṃ puna kātabbaṃ kamman’ti, ime tattha bhikkhū dhammavādino. Imepi pañca vārā saṃkhittā”. </div>
</div>
<div class="CENTER" id="p_3V_1897">
<span class="pN">1897</span>Campeyyakkhandhako navamo.</div>
<div class="SUMMARY" id="p_3V_1898">
<span class="pN">1898</span><span class="firstLetter">T</span>assuddānaṃ</div>
<div class="q" id="p_3V_1899"> <div class="p"> <table class="singleColumn"> <tr> <td> <div class="pN">1899</div> <div class="G">Campāyaṃ bhagavā āsi,</div> </td> </tr> <tr> <td> <div class="G">vatthu vāsabhagāmake;</div> </td> </tr> <tr> <td> <div class="G">Āgantukānamussukkaṃ,</div> </td> </tr> <tr> <td> <div class="G">akāsi icchitabbake.</div> </td> </tr> </table> </div>
</div>
<div class="q" id="p_3V_1900"> <div class="p"> <table class="singleColumn"> <tr> <td> <div class="pN">1900</div> <div class="G">Pakataññunoti ñatvā,</div> </td> </tr> <tr> <td> <div class="G">ussukkaṃ na karī tadā;</div> </td> </tr> <tr> <td> <div class="G">Ukkhitto na karotīti,</div> </td> </tr> <tr> <td> <div class="G">sāgamā jinasantike.</div> </td> </tr> </table> </div>
</div>
<div class="q" id="p_3V_1901"> <div class="p"> <table class="singleColumn"> <tr> <td> <div class="pN">1901</div> <div class="G">Adhammena vaggakammaṃ,</div> </td> </tr> <tr> <td> <div class="G">samaggaṃ adhammena ca;</div> </td> </tr> <tr> <td> <div class="G">Dhammena vaggakammañca,</div> </td> </tr> <tr> <td> <div class="G">patirūpakena vaggikaṃ.</div> </td> </tr> </table> </div>
</div>
<div class="q" id="p_3V_1902"> <div class="p"> <table class="singleColumn"> <tr> <td> <div class="pN">1902</div> <div class="G">Patirūpakena samaggaṃ,</div> </td> </tr> <tr> <td> <div class="G">eko ukkhipatekakaṃ;</div> </td> </tr> <tr> <td> <div class="G">Eko ca dve sambahule,</div> </td> </tr> <tr> <td> <div class="G">saṃghaṃ ukkhipatekako.</div> </td> </tr> </table> </div>
</div>
<div class="q" id="p_3V_1903"> <div class="p"> <table class="singleColumn"> <tr> <td> <div class="pN">1903</div> <div class="G">Duvepi sambahulāpi,</div> </td> </tr> <tr> <td> <div class="G">saṃgho saṃghañca ukkhipi;</div> </td> </tr> <tr> <td> <div class="G">Sabbaññupavaro sutvā,</div> </td> </tr> <tr> <td> <div class="G">adhammanti paṭikkhipi.</div> </td> </tr> </table> </div>
</div>
<div class="q" id="p_3V_1904"> <div class="p"> <table class="singleColumn"> <tr> <td> <div class="pN">1904</div> <div class="G">Ñattivipannaṃ yaṃ kammaṃ,</div> </td> </tr> <tr> <td> <div class="G">sampannaṃ anusāvanaṃ;</div> </td> </tr> <tr> <td> <div class="G">Anussāvanavipannaṃ,</div> </td> </tr> <tr> <td> <div class="G">sampannaṃ ñattiyā ca yaṃ.</div> </td> </tr> </table> </div>
</div>
<div class="q" id="p_3V_1905"> <div class="p"> <table class="singleColumn"> <tr> <td> <div class="pN">1905</div> <div class="G">Ubhayena vipannañca,</div> </td> </tr> <tr> <td> <div class="G">aññatra dhammameva ca;</div> </td> </tr> <tr> <td> <div class="G">Vinayā satthu paṭikuṭṭhaṃ,</div> </td> </tr> <tr> <td> <div class="G">kuppaṃ aṭṭhānārahikaṃ.</div> </td> </tr> </table> </div>
</div>
<div class="q" id="p_3V_1906"> <div class="p"> <table class="singleColumn"> <tr> <td> <div class="pN">1906</div> <div class="G">Adhammavaggaṃ samaggaṃ,</div> </td> </tr> <tr> <td> <div class="G">Dhamma patirūpāni ye duve;</div> </td> </tr> <tr> <td> <div class="G">Dhammeneva ca sāmaggiṃ,</div> </td> </tr> <tr> <td> <div class="G">Anuññāsi tathāgato.</div> </td> </tr> </table> </div>
</div>
<div class="q" id="p_3V_1907"> <div class="p"> <table class="singleColumn"> <tr> <td> <div class="pN">1907</div> <div class="G">Catuvaggo pañcavaggo,</div> </td> </tr> <tr> <td> <div class="G">dasavaggo ca vīsati;</div> </td> </tr> <tr> <td> <div class="G">Parovīsativaggo ca,</div> </td> </tr> <tr> <td> <div class="G">saṃgho pañcavidho tathā.</div> </td> </tr> </table> </div>
</div>
<div class="q" id="p_3V_1908"> <div class="p"> <table class="singleColumn"> <tr> <td> <div class="pN">1908</div> <div class="G">Ṭhapetvā upasampadaṃ,</div> </td> </tr> <tr> <td> <div class="G">yañca kammaṃ pavāraṇaṃ;</div> </td> </tr> <tr> <td> <div class="G">Abbhānakammena saha,</div> </td> </tr> <tr> <td> <div class="G">catuvaggehi kammiko.</div> </td> </tr> </table> </div>
</div>
<div class="q" id="p_3V_1909"> <div class="p"> <table class="singleColumn"> <tr> <td> <div class="pN">1909</div> <div class="G">Duve kamme ṭhapetvāna,</div> </td> </tr> <tr> <td> <div class="G">majjhadesūpasampadaṃ;</div> </td> </tr> <tr> <td> <div class="G">Abbhānaṃ pañcavaggiko,</div> </td> </tr> <tr> <td> <div class="G">sabbakammesu kammiko.</div> </td> </tr> </table> </div>
</div>
<div class="q" id="p_3V_1910"> <div class="p"> <table class="singleColumn"> <tr> <td> <div class="pN">1910</div> <div class="G">Abbhānekaṃ ṭhapetvāna,</div> </td> </tr> <tr> <td> <div class="G">ye bhikkhū dasavaggikā;</div> </td> </tr> <tr> <td> <div class="G">Sabbakammakaro saṃgho,</div> </td> </tr> <tr> <td> <div class="G">vīso sabbattha kammiko.</div> </td> </tr> </table> </div>
</div>
<div class="q" id="p_3V_1911"> <div class="p"> <table class="singleColumn"> <tr> <td> <div class="pN">1911</div> <div class="G">Bhikkhunī sikkhamānā ca,</div> </td> </tr> <tr> <td> <div class="G">sāmaṇero sāmaṇerī;</div> </td> </tr> <tr> <td> <div class="G">Paccakkhātantimavatthū,</div> </td> </tr> <tr> <td> <div class="G">ukkhittāpattidassane.</div> </td> </tr> </table> </div>
</div>
<div class="q" id="p_3V_1912"> <div class="p"> <table class="singleColumn"> <tr> <td> <div class="pN">1912</div> <div class="G">Appaṭikamme diṭṭhiyā,</div> </td> </tr> <tr> <td> <div class="G">paṇḍako theyyasaṃvāsakaṃ;</div> </td> </tr> <tr> <td> <div class="G">Titthiyā tiracchānagataṃ,</div> </td> </tr> <tr> <td> <div class="G">mātu pitu ca ghātakaṃ.</div> </td> </tr> </table> </div>
</div>
<div class="q" id="p_3V_1913"> <div class="p"> <table class="singleColumn"> <tr> <td> <div class="pN">1913</div> <div class="G">Arahaṃ bhikkhunīdūsi,</div> </td> </tr> <tr> <td> <div class="G">bhedakaṃ lohituppādaṃ;</div> </td> </tr> <tr> <td> <div class="G">Byañjanaṃ nānāsaṃvāsaṃ,</div> </td> </tr> <tr> <td> <div class="G">nānāsīmāya iddhiyā.</div> </td> </tr> </table> </div>
</div>
<div class="q" id="p_3V_1914"> <div class="p"> <table class="singleColumn"> <tr> <td> <div class="pN">1914</div> <div class="G">Yassa saṃgho kare kammaṃ,</div> </td> </tr> <tr> <td> <div class="G">hontete catuvīsati;</div> </td> </tr> <tr> <td> <div class="G">Sambuddhena paṭikkhittā,</div> </td> </tr> <tr> <td> <div class="G">na hete gaṇapūrakā.</div> </td> </tr> </table> </div>
</div>
<div class="q" id="p_3V_1915"> <div class="p"> <table class="singleColumn"> <tr> <td> <div class="pN">1915</div> <div class="G">Pārivāsikacatuttho,</div> </td> </tr> <tr> <td> <div class="G">parivāsaṃ dadeyya vā;</div> </td> </tr> <tr> <td> <div class="G">Mūlā mānattamabbheyya,</div> </td> </tr> <tr> <td> <div class="G">akammaṃ na ca karaṇaṃ.</div> </td> </tr> </table> </div>
</div>
<div class="q" id="p_3V_1916"> <div class="p"> <table class="singleColumn"> <tr> <td> <div class="pN">1916</div> <div class="G">Mūlā arahamānattā,</div> </td> </tr> <tr> <td> <div class="G">abbhānārahameva ca;</div> </td> </tr> <tr> <td> <div class="G">Na kammakārakā pañca,</div> </td> </tr> <tr> <td> <div class="G">sambuddhena pakāsitā.</div> </td> </tr> </table> </div>
</div>
<div class="q" id="p_3V_1917"> <div class="p"> <table class="singleColumn"> <tr> <td> <div class="pN">1917</div> <div class="G">Bhikkhunī sikkhamānā ca,</div> </td> </tr> <tr> <td> <div class="G">sāmaṇero sāmaṇerikā;</div> </td> </tr> <tr> <td> <div class="G">Paccakkhantimaummattā,</div> </td> </tr> <tr> <td> <div class="G">khittāvedanadassane.</div> </td> </tr> </table> </div>
</div>
<div class="q" id="p_3V_1918"> <div class="p"> <table class="singleColumn"> <tr> <td> <div class="pN">1918</div> <div class="G">Appaṭikamme diṭṭhiyā,</div> </td> </tr> <tr> <td> <div class="G">paṇḍakāpi ca byañjanā;</div> </td> </tr> <tr> <td> <div class="G">Nānāsaṃvāsakā sīmā,</div> </td> </tr> <tr> <td> <div class="G">vehāsaṃ yassa kamma ca.</div> </td> </tr> </table> </div>
</div>
<div class="q" id="p_3V_1919"> <div class="p"> <table class="singleColumn"> <tr> <td> <div class="pN">1919</div> <div class="G">Aṭṭhārasannametesaṃ,</div> </td> </tr> <tr> <td> <div class="G">paṭikkosaṃ na ruhati;</div> </td> </tr> <tr> <td> <div class="G">Bhikkhussa pakatattassa,</div> </td> </tr> <tr> <td> <div class="G">ruhati paṭikkosanā.</div> </td> </tr> </table> </div>
</div>
<div class="q" id="p_3V_1920"> <div class="p"> <table class="singleColumn"> <tr> <td> <div class="pN">1920</div> <div class="G">Suddhassa dunnisārito,</div> </td> </tr> <tr> <td> <div class="G">bālo hi sunissārito;</div> </td> </tr> <tr> <td> <div class="G">Paṇḍako theyyasaṃvāso,</div> </td> </tr> <tr> <td> <div class="G">pakkanto tiracchānagato.</div> </td> </tr> </table> </div>
</div>
<div class="q" id="p_3V_1921"> <div class="p"> <table class="singleColumn"> <tr> <td> <div class="pN">1921</div> <div class="G">Mātu pitu arahanta,</div> </td> </tr> <tr> <td> <div class="G">dūsako saṃghabhedako;</div> </td> </tr> <tr> <td> <div class="G">Lohituppādako ceva,</div> </td> </tr> <tr> <td> <div class="G">ubhatobyañjano ca yo.</div> </td> </tr> </table> </div>
</div>
<div class="q" id="p_3V_1922"> <div class="p"> <table class="singleColumn"> <tr> <td> <div class="pN">1922</div> <div class="G">Ekādasannaṃ etesaṃ,</div> </td> </tr> <tr> <td> <div class="G">osāraṇaṃ na yujjati;</div> </td> </tr> <tr> <td> <div class="G">Hatthapādaṃ tadubhayaṃ,</div> </td> </tr> <tr> <td> <div class="G">kaṇṇanāsaṃ tadūbhayaṃ.</div> </td> </tr> </table> </div>
</div>
<div class="q" id="p_3V_1923"> <div class="p"> <table class="singleColumn"> <tr> <td> <div class="pN">1923</div> <div class="G">Aṅguli aḷakaṇḍaraṃ,</div> </td> </tr> <tr> <td> <div class="G">phaṇaṃ khujjo ca vāmano;</div> </td> </tr> <tr> <td> <div class="G">Gaṇḍī lakkhaṇakasā ca,</div> </td> </tr> <tr> <td> <div class="G">likhitako ca sīpadī.</div> </td> </tr> </table> </div>
</div>
<div class="q" id="p_3V_1924"> <div class="p"> <table class="singleColumn"> <tr> <td> <div class="pN">1924</div> <div class="G">Pāpā parisakāṇo ca,</div> </td> </tr> <tr> <td> <div class="G">kuṇī khañjo hatopi ca;</div> </td> </tr> <tr> <td> <div class="G">Iriyāpathadubbalo,</div> </td> </tr> <tr> <td> <div class="G">andho mūgo ca badhiro.</div> </td> </tr> </table> </div>
</div>
<div class="q" id="p_3V_1925"> <div class="p"> <table class="singleColumn"> <tr> <td> <div class="pN">1925</div> <div class="G">Andhamūgandhabadhiro,</div> </td> </tr> <tr> <td> <div class="G">mūgabadhirameva ca;</div> </td> </tr> <tr> <td> <div class="G">Andhamūgabadhiro ca,</div> </td> </tr> <tr> <td> <div class="G">dvattiṃsete anūnakā.</div> </td> </tr> </table> </div>
</div>
<div class="q" id="p_3V_1926"> <div class="p"> <table class="singleColumn"> <tr> <td> <div class="pN">1926</div> <div class="G">Tesaṃ osāraṇaṃ hoti,</div> </td> </tr> <tr> <td> <div class="G">sambuddhena pakāsitaṃ;</div> </td> </tr> <tr> <td> <div class="G">Daṭṭhabbā paṭikātabbā,</div> </td> </tr> <tr> <td> <div class="G">nissajjetā na vijjati.</div> </td> </tr> </table> </div>
</div>
<div class="q" id="p_3V_1927"> <div class="p"> <table class="singleColumn"> <tr> <td> <div class="pN">1927</div> <div class="G">Tassa ukkhepanā kammā,</div> </td> </tr> <tr> <td> <div class="G">satta honti adhammikā;</div> </td> </tr> <tr> <td> <div class="G">Āpannaṃ anuvattantaṃ,</div> </td> </tr> <tr> <td> <div class="G">satta tepi adhammikā.</div> </td> </tr> </table> </div>
</div>
<div class="q" id="p_3V_1928"> <div class="p"> <table class="singleColumn"> <tr> <td> <div class="pN">1928</div> <div class="G">Āpannaṃ nānuvattantaṃ,</div> </td> </tr> <tr> <td> <div class="G">satta kammā sudhammikā;</div> </td> </tr> <tr> <td> <div class="G">Sammukhā paṭipucchā ca,</div> </td> </tr> <tr> <td> <div class="G">paṭiññāya ca kāraṇā.</div> </td> </tr> </table> </div>
</div>
<div class="q" id="p_3V_1929"> <div class="p"> <table class="singleColumn"> <tr> <td> <div class="pN">1929</div> <div class="G">Sati amūḷhapāpikā,</div> </td> </tr> <tr> <td> <div class="G">tajjanīniyassena ca;</div> </td> </tr> <tr> <td> <div class="G">Pabbājanīya paṭisāro,</div> </td> </tr> <tr> <td> <div class="G">ukkhepaparivāsa ca.</div> </td> </tr> </table> </div>
</div>
<div class="q" id="p_3V_1930"> <div class="p"> <table class="singleColumn"> <tr> <td> <div class="pN">1930</div> <div class="G">Mūlā mānattaabbhānā,</div> </td> </tr> <tr> <td> <div class="G">tatheva upasampadā;</div> </td> </tr> <tr> <td> <div class="G">Aññaṃ kareyya aññassa,</div> </td> </tr> <tr> <td> <div class="G">soḷasete adhammikā.</div> </td> </tr> </table> </div>
</div>
<div class="q" id="p_3V_1931"> <div class="p"> <table class="singleColumn"> <tr> <td> <div class="pN">1931</div> <div class="G">Taṃ taṃ kareyya taṃ tassa,</div> </td> </tr> <tr> <td> <div class="G">soḷasete sudhammikā;</div> </td> </tr> <tr> <td> <div class="G">Paccāropeyya aññaññaṃ,</div> </td> </tr> <tr> <td> <div class="G">soḷasete adhammikā.</div> </td> </tr> </table> </div>
</div>
<div class="q" id="p_3V_1932"> <div class="p"> <table class="singleColumn"> <tr> <td> <div class="pN">1932</div> <div class="G">Dve dve tammūlakaṃ tassa,</div> </td> </tr> <tr> <td> <div class="G">tepi soḷasa dhammikā;</div> </td> </tr> <tr> <td> <div class="G">Ekekamūlakaṃ cakkaṃ,</div> </td> </tr> <tr> <td> <div class="G">“adhamman”ti jinobravi.</div> </td> </tr> </table> </div>
</div>
<div class="q" id="p_3V_1933"> <div class="p"> <table class="singleColumn"> <tr> <td> <div class="pN">1933</div> <div class="G">Akāsi tajjanīyaṃ kammaṃ,</div> </td> </tr> <tr> <td> <div class="G">saṃgho bhaṇḍanakārako;</div> </td> </tr> <tr> <td> <div class="G">Adhammena vaggakammaṃ,</div> </td> </tr> <tr> <td> <div class="G">aññaṃ āvāsaṃ gacchi so.</div> </td> </tr> </table> </div>
</div>
<div class="q" id="p_3V_1934"> <div class="p"> <table class="singleColumn"> <tr> <td> <div class="pN">1934</div> <div class="G">Tatthādhammena samaggā,</div> </td> </tr> <tr> <td> <div class="G">tassa tajjanīyaṃ karuṃ;</div> </td> </tr> <tr> <td> <div class="G">Aññattha vaggādhammena,</div> </td> </tr> <tr> <td> <div class="G">tassa tajjanīyaṃ karuṃ.</div> </td> </tr> </table> </div>
</div>
<div class="q" id="p_3V_1935"> <div class="p"> <table class="singleColumn"> <tr> <td> <div class="pN">1935</div> <div class="G">Patirūpena vaggāpi,</div> </td> </tr> <tr> <td> <div class="G">samaggāpi tathā karuṃ;</div> </td> </tr> <tr> <td> <div class="G">Adhammena samaggā ca,</div> </td> </tr> <tr> <td> <div class="G">dhammena vaggameva ca.</div> </td> </tr> </table> </div>
</div>
<div class="q" id="p_3V_1936"> <div class="p"> <table class="singleColumn"> <tr> <td> <div class="pN">1936</div> <div class="G">Patirūpakena vaggā ca,</div> </td> </tr> <tr> <td> <div class="G">samaggā ca ime padā;</div> </td> </tr> <tr> <td> <div class="G">Ekekamūlakaṃ katvā,</div> </td> </tr> <tr> <td> <div class="G">cakkaṃ bandhe vicakkhaṇo.</div> </td> </tr> </table> </div>
</div>
<div class="q" id="p_3V_1937"> <div class="p"> <table class="singleColumn"> <tr> <td> <div class="pN">1937</div> <div class="G">Bālā byattassa niyassaṃ,</div> </td> </tr> <tr> <td> <div class="G">pabbāje kuladūsakaṃ;</div> </td> </tr> <tr> <td> <div class="G">Paṭisāraṇīyaṃ kammaṃ,</div> </td> </tr> <tr> <td> <div class="G">kare akkosakassa ca.</div> </td> </tr> </table> </div>
</div>
<div class="q" id="p_3V_1938"> <div class="p"> <table class="singleColumn"> <tr> <td> <div class="pN">1938</div> <div class="G">Adassanāppaṭikamme,</div> </td> </tr> <tr> <td> <div class="G">yo ca diṭṭhiṃ na nissajje;</div> </td> </tr> <tr> <td> <div class="G">Tesaṃ ukkhepanīyakammaṃ,</div> </td> </tr> <tr> <td> <div class="G">satthavāhena bhāsitaṃ.</div> </td> </tr> </table> </div>
</div>
<div class="q" id="p_3V_1939"> <div class="p"> <table class="singleColumn"> <tr> <td> <div class="pN">1939</div> <div class="G">Upari nayakammānaṃ,</div> </td> </tr> <tr> <td> <div class="G">pañño tajjanīyaṃ naye;</div> </td> </tr> <tr> <td> <div class="G">Tesaṃyeva anulomaṃ,</div> </td> </tr> <tr> <td> <div class="G">sammā vattati yācite.</div> </td> </tr> </table> </div>
</div>
<div class="q" id="p_3V_1940"> <div class="p"> <table class="singleColumn"> <tr> <td> <div class="pN">1940</div> <div class="G">Passaddhi tesaṃ kammānaṃ,</div> </td> </tr> <tr> <td> <div class="G">heṭṭhā kammanayena ca;</div> </td> </tr> <tr> <td> <div class="G">Tasmiṃ tasmiṃ tu kammesu,</div> </td> </tr> <tr> <td> <div class="G">tatraṭṭho ca vivadati.</div> </td> </tr> </table> </div>
</div>
<div class="q" id="p_3V_1941"> <div class="p"> <table class="singleColumn"> <tr> <td> <div class="pN">1941</div> <div class="G">Akataṃ dukkaṭañceva,</div> </td> </tr> <tr> <td> <div class="G">punakātabbakanti ca;</div> </td> </tr> <tr> <td> <div class="G">Kamme passaddhiyā cāpi,</div> </td> </tr> <tr> <td> <div class="G">te bhikkhū dhammavādino.</div> </td> </tr> </table> </div>
</div>
<div class="q" id="p_3V_1942"> <div class="p"> <table class="singleColumn"> <tr> <td> <div class="pN">1942</div> <div class="G">Vipattibyādhite disvā,</div> </td> </tr> <tr> <td> <div class="G">kammappatte mahāmuni;</div> </td> </tr> <tr> <td> <div class="G">Paṭippassaddhimakkhāsi,</div> </td> </tr> <tr> <td> <div class="G">sallakattova osadhanti.</div> </td> </tr> </table> </div>
</div>
<div class="CENTER" id="p_3V_1943">
<span class="pN">1943</span>Imamhi khandhake vatthūni chattiṃsāti.</div>
<div class="ENDH3" id="p_3V_1944">
<span class="pN">1944</span>Campeyyakkhandhako niṭṭhito.</div>
</html>
