<html>
<div class="i">4.5 Paramaṭṭhakasutta</div>
<div class="h">Aṭṭhakavagga</div>
<div class="h">Paramaṭṭhakasutta</div>
<div class="q" id="p_18Sn_968"> <div class="divNumber">803.</div> <div class="p"> <table class="singleColumn"> <tr> <td> <div class="pN">968</div> <div class="G">Paramanti diṭṭhīsu paribbasāno,</div> </td> </tr> <tr> <td> <div class="G">Yaduttari kurute jantu loke;</div> </td> </tr> <tr> <td> <div class="G">Hīnāti aññe tato sabbamāha,</div> </td> </tr> <tr> <td> <div class="G">Tasmā vivādāni avītivatto. (1)</div> </td> </tr> </table> </div>
</div>
<div class="q" id="p_18Sn_969"> <div class="divNumber">804.</div> <div class="p"> <table class="singleColumn"> <tr> <td> <div class="pN">969</div> <div class="G">Yadattanī passati ānisaṃsaṃ,</div> </td> </tr> <tr> <td> <div class="G">Diṭṭhe sute sīlavate mute vā;</div> </td> </tr> <tr> <td> <div class="G">Tadeva so tattha samuggahāya,</div> </td> </tr> <tr> <td> <div class="G">Nihīnato passati sabbamaññaṃ. (2)</div> </td> </tr> </table> </div>
</div>
<div class="q" id="p_18Sn_970"> <div class="divNumber">805.</div> <div class="p"> <table class="singleColumn"> <tr> <td> <div class="pN">970</div> <div class="G">Taṃ vāpi ganthaṃ kusalā vadanti,</div> </td> </tr> <tr> <td> <div class="G">Yaṃ nissito passati hīnamaññaṃ;</div> </td> </tr> <tr> <td> <div class="G">Tasmā hi diṭṭhaṃ va sutaṃ mutaṃ vā,</div> </td> </tr> <tr> <td> <div class="G">Sīlabbataṃ bhikkhu na nissayeyya. (3)</div> </td> </tr> </table> </div>
</div>
<div class="q" id="p_18Sn_971"> <div class="divNumber">806.</div> <div class="p"> <table class="singleColumn"> <tr> <td> <div class="pN">971</div> <div class="G">Diṭṭhimpi lokasmiṃ na kappayeyya,</div> </td> </tr> <tr> <td> <div class="G">Ñāṇena vā sīlavatena vāpi;</div> </td> </tr> <tr> <td> <div class="G">Samoti attānamanūpaneyya,</div> </td> </tr> <tr> <td> <div class="G">Hīno na maññetha visesi vāpi. (4)</div> </td> </tr> </table> </div>
</div>
<div class="q" id="p_18Sn_972"> <div class="divNumber">807.</div> <div class="p"> <table class="singleColumn"> <tr> <td> <div class="pN">972</div> <div class="G">Attaṃ pahāya anupādiyāno,</div> </td> </tr> <tr> <td> <div class="G">Ñāṇepi so nissayaṃ no karoti;</div> </td> </tr> <tr> <td> <div class="G">Sa ve viyattesu na vaggasārī,</div> </td> </tr> <tr> <td> <div class="G">Diṭṭhimpi so na pacceti kiñci. (5)</div> </td> </tr> </table> </div>
</div>
<div class="q" id="p_18Sn_973"> <div class="divNumber">808.</div> <div class="p"> <table class="singleColumn"> <tr> <td> <div class="pN">973</div> <div class="G">Yassūbhayante paṇidhīdha natthi,</div> </td> </tr> <tr> <td> <div class="G">Bhavābhavāya idha vā huraṃ vā;</div> </td> </tr> <tr> <td> <div class="G">Nivesanā tassa na santi keci,</div> </td> </tr> <tr> <td> <div class="G">Dhammesu niccheyya samuggahītaṃ. (6)</div> </td> </tr> </table> </div>
</div>
<div class="q" id="p_18Sn_974"> <div class="divNumber">809.</div> <div class="p"> <table class="singleColumn"> <tr> <td> <div class="pN">974</div> <div class="G">Tassīdha diṭṭhe va sute mute vā,</div> </td> </tr> <tr> <td> <div class="G">Pakappitā natthi aṇūpi saññā;</div> </td> </tr> <tr> <td> <div class="G">Taṃ brāhmaṇaṃ diṭṭhimanādiyānaṃ,</div> </td> </tr> <tr> <td> <div class="G">Kenīdha lokasmiṃ vikappayeyya. (7)</div> </td> </tr> </table> </div>
</div>
<div class="q" id="p_18Sn_975"> <div class="divNumber">810.</div> <div class="p"> <table class="singleColumn"> <tr> <td> <div class="pN">975</div> <div class="G">Na kappayanti na purekkharonti,</div> </td> </tr> <tr> <td> <div class="G">Dhammāpi tesaṃ na paṭicchitāse;</div> </td> </tr> <tr> <td> <div class="G">Na brāhmaṇo sīlavatena neyyo,</div> </td> </tr> <tr> <td> <div class="G">Pāraṅgato na pacceti tādīti. (8)</div> </td> </tr> </table> </div>
</div>
<div class="CENTER" id="p_18Sn_976">
<span class="pN">976</span>Paramaṭṭhakasuttaṃ pañcamaṃ.</div>
</html>
