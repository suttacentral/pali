<html>
<div class="i">3.3.8 Phassalakkhaṇapañha</div>
<div class="h">Milindapañha</div>
<div class="h">Vicāravagga</div>
<div class="h">Phassalakkhaṇapañha</div>
<div class="q" id="p_28Mi_280"> <div class="divNumber">56.</div> <div class="p">
<span class="pN">280</span>Rājā āha—  “bhante nāgasena, yattha manoviññāṇaṃ uppajjati, phassopi vedanāpi tattha uppajjatī”ti? “Āma, mahārāja, yattha manoviññāṇaṃ uppajjati, phassopi tattha uppajjati, vedanāpi tattha uppajjati, saññāpi tattha uppajjati, cetanāpi tattha uppajjati, vitakkopi tattha uppajjati, vicāropi tattha uppajjati, sabbepi phassappamukhā dhammā tattha uppajjantī”ti. </div>
</div>
<div class="q" id="p_28Mi_281"> <div class="p">
<span class="pN">281</span>“Bhante nāgasena, kiṃlakkhaṇo phasso”ti? “Phusanalakkhaṇo, mahārāja, phasso”ti. </div>
</div>
<div class="q" id="p_28Mi_282"> <div class="p">
<span class="pN">282</span>“Opammaṃ karohī”ti. “Yathā, mahārāja, dve meṇḍā yujjheyyuṃ, tesu yathā eko meṇḍo, evaṃ cakkhu daṭṭhabbaṃ. Yathā dutiyo meṇḍo, evaṃ rūpaṃ daṭṭhabbaṃ. Yathā tesaṃ sannipāto, evaṃ phasso daṭṭhabbo”ti. </div>
</div>
<div class="q" id="p_28Mi_283"> <div class="p">
<span class="pN">283</span>“Bhiyyo opammaṃ karohī”ti. “Yathā, mahārāja, dve pāṇī vajjeyyuṃ, tesu yathā eko pāṇi, evaṃ cakkhu daṭṭhabbaṃ. Yathā dutiyo pāṇi, evaṃ rūpaṃ daṭṭhabbaṃ. Yathā tesaṃ sannipāto, evaṃ phasso daṭṭhabbo”ti. </div>
</div>
<div class="q" id="p_28Mi_284"> <div class="p">
<span class="pN">284</span>“Bhiyyo opammaṃ karohī”ti. “Yathā, mahārāja, dve sammā vajjeyyuṃ, tesu yathā eko sammo, evaṃ cakkhu daṭṭhabbaṃ. Yathā dutiyo sammo, evaṃ rūpaṃ daṭṭhabbaṃ. Yathā tesaṃ sannipāto, evaṃ phasso daṭṭhabbo”ti. </div>
</div>
<div class="q" id="p_28Mi_285"> <div class="p">
<span class="pN">285</span>“Kallosi, bhante nāgasenā”ti. </div>
</div>
<div class="CENTER" id="p_28Mi_286">
<span class="pN">286</span>Phassalakkhaṇapañho aṭṭhamo.</div>
</html>
