<html>
<div class="i">9.2.3 Cittahatthisāriputtaupasampadā</div>
<div class="h">Poṭṭhapādasutta</div>
<div class="h">Cittahatthisāriputtapoṭṭhapādavatthu</div>
<div class="h">Cittahatthisāriputtaupasampadā</div>
<div class="q" id="p_6D_766"> <div class="divNumber">442.</div> <div class="p">
<span class="pN">766</span>Citto pana hatthisāriputto bhagavantaṃ etadavoca—  “abhikkantaṃ, bhante, abhikkantaṃ, bhante. Seyyathāpi, bhante, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya—  ‘cakkhumanto rūpāni dakkhantī’ti; evamevaṃ bhagavatā anekapariyāyena dhammo pakāsito. Esāhaṃ, bhante, bhagavantaṃ saraṇaṃ gacchāmi dhammañca bhikkhusaṃghañca. Labheyyāhaṃ, bhante, bhagavato santike pabbajjaṃ, labheyyaṃ upasampadan”ti. </div>
</div>
<div class="q" id="p_6D_767"> <div class="divNumber">443.</div> <div class="p">
<span class="pN">767</span>Alattha kho citto hatthisāriputto bhagavato santike pabbajjaṃ, alattha upasampadaṃ. Acirūpasampanno kho panāyasmā citto hatthisāriputto eko vūpakaṭṭho appamatto ātāpī pahitatto viharanto na cirasseva—  yassatthāya kulaputtā sammadeva agārasmā anagāriyaṃ pabbajanti, tadanuttaraṃ—  brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi. “Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti—  abbhaññāsi. Aññataro kho panāyasmā citto hatthisāriputto arahataṃ ahosīti. </div>
</div>
<div class="ENDH3" id="p_6D_768">
<span class="pN">768</span>Poṭṭhapādasuttaṃ niṭṭhitaṃ navamaṃ.</div>
</html>
