<html>
<div class="i">12.1 Mahāparivārakattheraapadāna</div>
<div class="h">Mahāparivāravagga</div>
<div class="h">Mahāparivārakattheraapadāna</div>
<div class="q" id="p_20Ap1_1941"> <div class="divNumber">1.</div> <div class="p"> <table class="singleColumn"> <tr> <td> <div class="pN">1941</div> <div class="G">“Vipassī nāma bhagavā,</div> </td> </tr> <tr> <td> <div class="G">lokajeṭṭho narāsabho;</div> </td> </tr> <tr> <td> <div class="G">Aṭṭhasaṭṭhisahassehi,</div> </td> </tr> <tr> <td> <div class="G">pāvisi bandhumaṃ tadā.</div> </td> </tr> </table> </div>
</div>
<div class="q" id="p_20Ap1_1942"> <div class="divNumber">2.</div> <div class="p"> <table class="singleColumn"> <tr> <td> <div class="pN">1942</div> <div class="G">Nagarā abhinikkhamma,</div> </td> </tr> <tr> <td> <div class="G">agamaṃ dīpacetiyaṃ;</div> </td> </tr> <tr> <td> <div class="G">Addasaṃ virajaṃ buddhaṃ,</div> </td> </tr> <tr> <td> <div class="G">āhutīnaṃ paṭiggahaṃ.</div> </td> </tr> </table> </div>
</div>
<div class="q" id="p_20Ap1_1943"> <div class="divNumber">3.</div> <div class="p"> <table class="singleColumn"> <tr> <td> <div class="pN">1943</div> <div class="G">Cullāsītisahassāni,</div> </td> </tr> <tr> <td> <div class="G">yakkhā mayhaṃ upantike;</div> </td> </tr> <tr> <td> <div class="G">Upaṭṭhahanti sakkaccaṃ,</div> </td> </tr> <tr> <td> <div class="G">indaṃva tidasā gaṇā.</div> </td> </tr> </table> </div>
</div>
<div class="q" id="p_20Ap1_1944"> <div class="divNumber">4.</div> <div class="p"> <table class="singleColumn"> <tr> <td> <div class="pN">1944</div> <div class="G">Bhavanā abhinikkhamma,</div> </td> </tr> <tr> <td> <div class="G">dussaṃ paggayhahaṃ tadā;</div> </td> </tr> <tr> <td> <div class="G">Sirasā abhivādesiṃ,</div> </td> </tr> <tr> <td> <div class="G">tañcādāsiṃ mahesino.</div> </td> </tr> </table> </div>
</div>
<div class="q" id="p_20Ap1_1945"> <div class="divNumber">5.</div> <div class="p"> <table class="singleColumn"> <tr> <td> <div class="pN">1945</div> <div class="G">Aho buddhā aho dhammā,</div> </td> </tr> <tr> <td> <div class="G">aho no satthu sampadā;</div> </td> </tr> <tr> <td> <div class="G">Buddhassa ānubhāvena,</div> </td> </tr> <tr> <td> <div class="G">vasudhāyaṃ pakampatha.</div> </td> </tr> </table> </div>
</div>
<div class="q" id="p_20Ap1_1946"> <div class="divNumber">6.</div> <div class="p"> <table class="singleColumn"> <tr> <td> <div class="pN">1946</div> <div class="G">Tañca acchariyaṃ disvā,</div> </td> </tr> <tr> <td> <div class="G">abbhutaṃ lomahaṃsanaṃ;</div> </td> </tr> <tr> <td> <div class="G">Buddhe cittaṃ pasādemi,</div> </td> </tr> <tr> <td> <div class="G">dvipadindamhi tādine.</div> </td> </tr> </table> </div>
</div>
<div class="q" id="p_20Ap1_1947"> <div class="divNumber">7.</div> <div class="p"> <table class="singleColumn"> <tr> <td> <div class="pN">1947</div> <div class="G">Sohaṃ cittaṃ pasādetvā,</div> </td> </tr> <tr> <td> <div class="G">dussaṃ datvāna satthuno;</div> </td> </tr> <tr> <td> <div class="G">Saraṇañca upāgacchiṃ,</div> </td> </tr> <tr> <td> <div class="G">sāmacco saparijjano.</div> </td> </tr> </table> </div>
</div>
<div class="q" id="p_20Ap1_1948"> <div class="divNumber">8.</div> <div class="p"> <table class="singleColumn"> <tr> <td> <div class="pN">1948</div> <div class="G">Ekanavutito kappe,</div> </td> </tr> <tr> <td> <div class="G">yaṃ kammamakariṃ tadā;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">buddhapūjāyidaṃ phalaṃ.</div> </td> </tr> </table> </div>
</div>
<div class="q" id="p_20Ap1_1949"> <div class="divNumber">9.</div> <div class="p"> <table class="singleColumn"> <tr> <td> <div class="pN">1949</div> <div class="G">Ito pannarase kappe,</div> </td> </tr> <tr> <td> <div class="G">soḷasāsuṃ suvāhanā;</div> </td> </tr> <tr> <td> <div class="G">Sattaratanasampannā,</div> </td> </tr> <tr> <td> <div class="G">cakkavattī mahabbalā.</div> </td> </tr> </table> </div>
</div>
<div class="q" id="p_20Ap1_1950"> <div class="divNumber">10.</div> <div class="p"> <table class="singleColumn"> <tr> <td> <div class="pN">1950</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_1951"> <div class="p">
<span class="pN">1951</span>Itthaṃ sudaṃ āyasmā mahāparivārako thero imā gāthāyo abhāsitthāti. </div>
</div>
<div class="CENTER" id="p_20Ap1_1952">
<span class="pN">1952</span>Mahāparivārakattherassāpadānaṃ paṭhamaṃ.</div>
</html>
