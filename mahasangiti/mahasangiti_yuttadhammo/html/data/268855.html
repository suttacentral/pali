<html>
<div class="i">40.1.7 Byākaraṇa</div>
<div class="h">Pilindavacchavagga</div>
<div class="h">Pilindavacchattheraapadāna</div>
<div class="h">Byākaraṇa</div>
<div class="q" id="p_20Ap1_4367"> <div class="divNumber">70.</div> <div class="p"> <table class="singleColumn"> <tr> <td> <div class="pN">4367</div> <div class="G">‘Anūnakaṃ dānavaraṃ,</div> </td> </tr> <tr> <td> <div class="G">yo me pādāsi māṇavo;</div> </td> </tr> <tr> <td> <div class="G">Tamahaṃ kittayissāmi,</div> </td> </tr> <tr> <td> <div class="G">suṇātha mama bhāsato.</div> </td> </tr> </table> </div>
</div>
<div class="q" id="p_20Ap1_4368"> <div class="divNumber">71.</div> <div class="p"> <table class="singleColumn"> <tr> <td> <div class="pN">4368</div> <div class="G">Hatthī assā rathā pattī,</div> </td> </tr> <tr> <td> <div class="G">senā ca caturaṅginī;</div> </td> </tr> <tr> <td> <div class="G">Parivāressantimaṃ niccaṃ,</div> </td> </tr> <tr> <td> <div class="G">sabbadānassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_4369"> <div class="divNumber">72.</div> <div class="p"> <table class="singleColumn"> <tr> <td> <div class="pN">4369</div> <div class="G">Hatthiyānaṃ assayānaṃ,</div> </td> </tr> <tr> <td> <div class="G">sivikā sandamānikā;</div> </td> </tr> <tr> <td> <div class="G">Upaṭṭhissantimaṃ niccaṃ,</div> </td> </tr> <tr> <td> <div class="G">sabbadānassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_4370"> <div class="divNumber">73.</div> <div class="p"> <table class="singleColumn"> <tr> <td> <div class="pN">4370</div> <div class="G">Saṭṭhi rathasahassāni,</div> </td> </tr> <tr> <td> <div class="G">sabbālaṅkārabhūsitā;</div> </td> </tr> <tr> <td> <div class="G">Parivāressantimaṃ niccaṃ,</div> </td> </tr> <tr> <td> <div class="G">sabbadānassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_4371"> <div class="divNumber">74.</div> <div class="p"> <table class="singleColumn"> <tr> <td> <div class="pN">4371</div> <div class="G">Saṭṭhi tūriyasahassāni,</div> </td> </tr> <tr> <td> <div class="G">bheriyo samalaṅkatā;</div> </td> </tr> <tr> <td> <div class="G">Vajjayissantimaṃ niccaṃ,</div> </td> </tr> <tr> <td> <div class="G">sabbadānassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_4372"> <div class="divNumber">75.</div> <div class="p"> <table class="singleColumn"> <tr> <td> <div class="pN">4372</div> <div class="G">Chaḷāsītisahassāni,</div> </td> </tr> <tr> <td> <div class="G">nāriyo samalaṅkatā;</div> </td> </tr> <tr> <td> <div class="G">Vicittavatthābharaṇā,</div> </td> </tr> <tr> <td> <div class="G">āmukkamaṇikuṇḍalā.</div> </td> </tr> </table> </div>
</div>
<div class="q" id="p_20Ap1_4373"> <div class="divNumber">76.</div> <div class="p"> <table class="singleColumn"> <tr> <td> <div class="pN">4373</div> <div class="G">Aḷārapamhā hasulā,</div> </td> </tr> <tr> <td> <div class="G">susaññā tanumajjhimā;</div> </td> </tr> <tr> <td> <div class="G">Parivāressantimaṃ niccaṃ,</div> </td> </tr> <tr> <td> <div class="G">sabbadānassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_4374"> <div class="divNumber">77.</div> <div class="p"> <table class="singleColumn"> <tr> <td> <div class="pN">4374</div> <div class="G">Tiṃsakappasahassāni,</div> </td> </tr> <tr> <td> <div class="G">devaloke ramissati;</div> </td> </tr> <tr> <td> <div class="G">Sahassakkhattuṃ devindo,</div> </td> </tr> <tr> <td> <div class="G">devarajjaṃ karissati.</div> </td> </tr> </table> </div>
</div>
<div class="q" id="p_20Ap1_4375"> <div class="divNumber">78.</div> <div class="p"> <table class="singleColumn"> <tr> <td> <div class="pN">4375</div> <div class="G">Sahassakkhattuṃ rājā ca,</div> </td> </tr> <tr> <td> <div class="G">cakkavattī bhavissati;</div> </td> </tr> <tr> <td> <div class="G">Padesarajjaṃ vipulaṃ,</div> </td> </tr> <tr> <td> <div class="G">gaṇanāto asaṅkhiyaṃ.</div> </td> </tr> </table> </div>
</div>
<div class="q" id="p_20Ap1_4376"> <div class="divNumber">79.</div> <div class="p"> <table class="singleColumn"> <tr> <td> <div class="pN">4376</div> <div class="G">Devaloke vasantassa,</div> </td> </tr> <tr> <td> <div class="G">puññakammasamaṅgino;</div> </td> </tr> <tr> <td> <div class="G">Devalokapariyantaṃ,</div> </td> </tr> <tr> <td> <div class="G">ratanachattaṃ dharissati.</div> </td> </tr> </table> </div>
</div>
<div class="q" id="p_20Ap1_4377"> <div class="divNumber">80.</div> <div class="p"> <table class="singleColumn"> <tr> <td> <div class="pN">4377</div> <div class="G">Icchissati yadā chāyaṃ,</div> </td> </tr> <tr> <td> <div class="G">chadanaṃ dussapupphajaṃ;</div> </td> </tr> <tr> <td> <div class="G">Imassa cittamaññāya,</div> </td> </tr> <tr> <td> <div class="G">nibaddhaṃ chādayissati.</div> </td> </tr> </table> </div>
</div>
<div class="q" id="p_20Ap1_4378"> <div class="divNumber">81.</div> <div class="p"> <table class="singleColumn"> <tr> <td> <div class="pN">4378</div> <div class="G">Devalokā cavitvāna,</div> </td> </tr> <tr> <td> <div class="G">sukkamūlena codito;</div> </td> </tr> <tr> <td> <div class="G">Puññakammena saṃyutto,</div> </td> </tr> <tr> <td> <div class="G">brahmabandhu bhavissati.</div> </td> </tr> </table> </div>
</div>
<div class="q" id="p_20Ap1_4379"> <div class="divNumber">82.</div> <div class="p"> <table class="singleColumn"> <tr> <td> <div class="pN">4379</div> <div class="G">Kappasatasahassamhi,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_4380"> <div class="divNumber">83.</div> <div class="p"> <table class="singleColumn"> <tr> <td> <div class="pN">4380</div> <div class="G">Sabbametaṃ abhiññāya,</div> </td> </tr> <tr> <td> <div class="G">gotamo sakyapuṅgavo;</div> </td> </tr> <tr> <td> <div class="G">Bhikkhusaṃghe nisīditvā,</div> </td> </tr> <tr> <td> <div class="G">etadagge ṭhapessati.</div> </td> </tr> </table> </div>
</div>
<div class="q" id="p_20Ap1_4381"> <div class="divNumber">84.</div> <div class="p"> <table class="singleColumn"> <tr> <td> <div class="pN">4381</div> <div class="G">Pilindavacchanāmena,</div> </td> </tr> <tr> <td> <div class="G">hessati satthusāvako;</div> </td> </tr> <tr> <td> <div class="G">Devānaṃ asurānañca,</div> </td> </tr> <tr> <td> <div class="G">gandhabbānañca sakkato.</div> </td> </tr> </table> </div>
</div>
<div class="q" id="p_20Ap1_4382"> <div class="divNumber">85.</div> <div class="p"> <table class="singleColumn"> <tr> <td> <div class="pN">4382</div> <div class="G">Bhikkhūnaṃ bhikkhunīnañca,</div> </td> </tr> <tr> <td> <div class="G">gihīnañca tatheva so;</div> </td> </tr> <tr> <td> <div class="G">Piyo hutvāna sabbesaṃ,</div> </td> </tr> <tr> <td> <div class="G">viharissatināsavo’.</div> </td> </tr> </table> </div>
</div>
</html>
