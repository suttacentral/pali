<html>
<div class="i">1.6 Jarāsuttaniddesa</div>
<div class="h">Aṭṭhakavagga</div>
<div class="h">Jarāsuttaniddesa</div>
<div class="q" id="p_24Mn_415"> <div class="p">
<span class="pN">415</span>Atha jarāsuttaniddesaṃ vakkhati—  </div>
</div>
<div class="q" id="p_24Mn_416"> <div class="divNumber">39.</div> <div class="p"> <table class="singleColumn"> <tr> <td> <div class="pN">416</div> <div class="G"><span class="bold">Appaṃ vata jīvitaṃ idaṃ,</span></div> </td> </tr> <tr> <td> <div class="G"><span class="bold">Oraṃ vassasatāpi miyyati;</span></div> </td> </tr> <tr> <td> <div class="G"><span class="bold">Yo cepi aticca jīvati,</span></div> </td> </tr> <tr> <td> <div class="G"><span class="bold">Atha kho so jarasāpi miyyati.</span></div> </td> </tr> </table> </div>
</div>
<div class="q" id="p_24Mn_417"> <div class="p">
<span class="pN">417</span><span class="bold">Appaṃ vata jīvitaṃ idan</span>ti. <span class="bold">Jīvitan</span>ti āyu ṭhiti yapanā yāpanā iriyanā vattanā pālanā jīvitaṃ jīvitindriyaṃ. Api ca dvīhi kāraṇehi appakaṃ jīvitaṃ thokaṃ jīvitaṃ—  ṭhitiparittatāya vā appakaṃ jīvitaṃ, sarasaparittatāya vā appakaṃ jīvitaṃ. Kathaṃ ṭhitiparittatāya vā appakaṃ jīvitaṃ? Atīte cittakkhaṇe jīvittha, na jīvati na jīvissati; anāgate cittakkhaṇe jīvissati, na jīvati na jīvittha; paccuppanne cittakkhaṇe jīvati, na jīvittha na jīvissati. </div>
</div>
<div class="q" id="p_24Mn_418"> <div class="p"> <table class="singleColumn"> <tr> <td> <div class="pN">418</div> <div class="G">“Jīvitaṃ attabhāvo ca,</div> </td> </tr> <tr> <td> <div class="G">sukhadukkhā ca kevalā;</div> </td> </tr> <tr> <td> <div class="G">Ekacittasamāyuttā,</div> </td> </tr> <tr> <td> <div class="G">lahuso vattate khaṇo.</div> </td> </tr> </table> </div>
</div>
<div class="q" id="p_24Mn_419"> <div class="p"> <table class="singleColumn"> <tr> <td> <div class="pN">419</div> <div class="G">Cullāsītisahassāni,</div> </td> </tr> <tr> <td> <div class="G">kappā tiṭṭhanti ye marū;</div> </td> </tr> <tr> <td> <div class="G">Na tveva tepi jīvanti,</div> </td> </tr> <tr> <td> <div class="G">dvīhi cittehi saṃyutā.</div> </td> </tr> </table> </div>
</div>
<div class="q" id="p_24Mn_420"> <div class="p"> <table class="singleColumn"> <tr> <td> <div class="pN">420</div> <div class="G">Ye niruddhā marantassa,</div> </td> </tr> <tr> <td> <div class="G">tiṭṭhamānassa vā idha;</div> </td> </tr> <tr> <td> <div class="G">Sabbepi sadisā khandhā,</div> </td> </tr> <tr> <td> <div class="G">gatā appaṭisandhikā.</div> </td> </tr> </table> </div>
</div>
<div class="q" id="p_24Mn_421"> <div class="p"> <table class="singleColumn"> <tr> <td> <div class="pN">421</div> <div class="G">Anantarā ca ye bhaggā,</div> </td> </tr> <tr> <td> <div class="G">ye ca bhaggā anāgatā;</div> </td> </tr> <tr> <td> <div class="G">Tadantare niruddhānaṃ,</div> </td> </tr> <tr> <td> <div class="G">vesamaṃ natthi lakkhaṇe.</div> </td> </tr> </table> </div>
</div>
<div class="q" id="p_24Mn_422"> <div class="p"> <table class="singleColumn"> <tr> <td> <div class="pN">422</div> <div class="G">Anibbattena na jāto,</div> </td> </tr> <tr> <td> <div class="G">paccuppannena jīvati;</div> </td> </tr> <tr> <td> <div class="G">Cittabhaggā mato loko,</div> </td> </tr> <tr> <td> <div class="G">paññatti paramatthiyā.</div> </td> </tr> </table> </div>
</div>
<div class="q" id="p_24Mn_423"> <div class="p"> <table class="singleColumn"> <tr> <td> <div class="pN">423</div> <div class="G">Yathā ninnā pavattanti,</div> </td> </tr> <tr> <td> <div class="G">chandena pariṇāmitā;</div> </td> </tr> <tr> <td> <div class="G">Acchinnadhārā vattanti,</div> </td> </tr> <tr> <td> <div class="G">saḷāyatanapaccayā.</div> </td> </tr> </table> </div>
</div>
<div class="q" id="p_24Mn_424"> <div class="p"> <table class="singleColumn"> <tr> <td> <div class="pN">424</div> <div class="G">Anidhānagatā bhaggā,</div> </td> </tr> <tr> <td> <div class="G">puñjo natthi anāgate;</div> </td> </tr> <tr> <td> <div class="G">Nibbattā ye ca tiṭṭhanti,</div> </td> </tr> <tr> <td> <div class="G">āragge sāsapūpamā.</div> </td> </tr> </table> </div>
</div>
<div class="q" id="p_24Mn_425"> <div class="p"> <table class="singleColumn"> <tr> <td> <div class="pN">425</div> <div class="G">Nibbattānañca dhammānaṃ,</div> </td> </tr> <tr> <td> <div class="G">bhaṅgo nesaṃ purakkhato;</div> </td> </tr> <tr> <td> <div class="G">Palokadhammā tiṭṭhanti,</div> </td> </tr> <tr> <td> <div class="G">purāṇehi amissitā.</div> </td> </tr> </table> </div>
</div>
<div class="q" id="p_24Mn_426"> <div class="p"> <table class="singleColumn"> <tr> <td> <div class="pN">426</div> <div class="G">Adassanato āyanti,</div> </td> </tr> <tr> <td> <div class="G">bhaṅgā gacchantyadassanaṃ;</div> </td> </tr> <tr> <td> <div class="G">Vijjuppādova ākāse,</div> </td> </tr> <tr> <td> <div class="G">uppajjanti vayanti cā”ti.</div> </td> </tr> </table> </div>
</div>
<div class="q" id="p_24Mn_427"> <div class="p">
<span class="pN">427</span>Evaṃ ṭhitiparittatāya appakaṃ jīvitaṃ. </div>
</div>
<div class="q" id="p_24Mn_428"> <div class="p">
<span class="pN">428</span>Kathaṃ sarasaparittatāya appakaṃ jīvitaṃ? Assāsūpanibaddhaṃ jīvitaṃ, passāsūpanibaddhaṃ jīvitaṃ, assāsapassāsūpanibaddhaṃ jīvitaṃ, mahābhūtūpanibaddhaṃ jīvitaṃ, kabaḷīkārāhārūpanibaddhaṃ jīvitaṃ, usmūpanibaddhaṃ jīvitaṃ, viññāṇūpanibaddhaṃ jīvitaṃ. Mūlampi imesaṃ dubbalaṃ, pubbahetūpi imesaṃ dubbalā, ye paccayā tepi dubbalā, yepi pabhāvikā tepi dubbalā, sahabhūpi imesaṃ dubbalā, sampayogāpi imesaṃ dubbalā, sahajāpi imesaṃ dubbalā, yāpi payojikā sāpi dubbalā. Aññamaññaṃ ime niccadubbalā, aññamaññaṃ anavaṭṭhitā ime. Aññamaññaṃ paripātayanti ime, aññamaññassa hi natthi tāyitā, na cāpi ṭhapenti aññamaññaṃ ime. Yopi nibbattako so na vijjati. </div>
</div>
<div class="q" id="p_24Mn_429"> <div class="p"> <table class="singleColumn"> <tr> <td> <div class="pN">429</div> <div class="G">“Na ca kenaci koci hāyati,</div> </td> </tr> <tr> <td> <div class="G">Gandhabbā ca ime hi sabbaso;</div> </td> </tr> <tr> <td> <div class="G">Purimehi pabhāvikā ime,</div> </td> </tr> <tr> <td> <div class="G">Yepi pabhāvikā te pure matā;</div> </td> </tr> <tr> <td> <div class="G">Purimāpi ca pacchimāpi ca,</div> </td> </tr> <tr> <td> <div class="G">Aññamaññaṃ na kadāci maddasaṃsū”ti.</div> </td> </tr> </table> </div>
</div>
<div class="q" id="p_24Mn_430"> <div class="p">
<span class="pN">430</span>Evaṃ sarasaparittatāya appakaṃ jīvitaṃ. </div>
</div>
<div class="q" id="p_24Mn_431"> <div class="p">
<span class="pN">431</span>Api ca cātumahārājikānaṃ devānaṃ jīvitaṃ upādāya manussānaṃ appakaṃ jīvitaṃ parittaṃ jīvitaṃ thokaṃ jīvitaṃ khaṇikaṃ jīvitaṃ lahukaṃ jīvitaṃ ittaraṃ jīvitaṃ anaddhanīyaṃ jīvitaṃ naciraṭṭhitikaṃ jīvitaṃ. Tāvatiṃsānaṃ devānaṃ…pe…  yāmānaṃ devānaṃ…  tusitānaṃ devānaṃ…  nimmānaratīnaṃ devānaṃ…  paranimmitavasavattīnaṃ devānaṃ…  brahmakāyikānaṃ devānaṃ jīvitaṃ upādāya manussānaṃ appakaṃ jīvitaṃ parittaṃ jīvitaṃ thokaṃ jīvitaṃ khaṇikaṃ jīvitaṃ lahukaṃ jīvitaṃ ittaraṃ jīvitaṃ anaddhanīyaṃ jīvitaṃ naciraṭṭhitikaṃ jīvitaṃ. Vuttañhetaṃ bhagavatā—  “appamidaṃ, bhikkhave, manussānaṃ āyu, gamaniyo samparāyo, mantāya boddhabbaṃ, kattabbaṃ kusalaṃ, caritabbaṃ brahmacariyaṃ, natthi jātassa amaraṇaṃ. Yo, bhikkhave, ciraṃ jīvati, so vassasataṃ appaṃ vā bhiyyo. </div>
</div>
<div class="q" id="p_24Mn_432"> <div class="p"> <table class="singleColumn"> <tr> <td> <div class="pN">432</div> <div class="G">Appamāyu manussānaṃ,</div> </td> </tr> <tr> <td> <div class="G">hīḷeyya naṃ suporiso;</div> </td> </tr> <tr> <td> <div class="G">Careyyādittasīsova,</div> </td> </tr> <tr> <td> <div class="G">natthi maccussanāgamo.</div> </td> </tr> </table> </div>
</div>
<div class="q" id="p_24Mn_433"> <div class="p"> <table class="singleColumn"> <tr> <td> <div class="pN">433</div> <div class="G">Accayanti ahorattā,</div> </td> </tr> <tr> <td> <div class="G">jīvitaṃ uparujjhati;</div> </td> </tr> <tr> <td> <div class="G">Āyu khiyyati maccānaṃ,</div> </td> </tr> <tr> <td> <div class="G">kunnadīnaṃva odakan”ti.</div> </td> </tr> </table> </div>
</div>
<div class="q" id="p_24Mn_434"> <div class="p">
<span class="pN">434</span>Appaṃ vata jīvitaṃ idaṃ. </div>
</div>
<div class="q" id="p_24Mn_435"> <div class="p">
<span class="pN">435</span><span class="bold">Oraṃ vassasatāpi miyyatī</span>ti. Kalalakālepi cavati marati antaradhāyati vippalujjati, abbudakālepi cavati marati antaradhāyati vippalujjati, pesikālepi cavati marati antaradhāyati vippalujjati, ghanakālepi cavati marati antaradhāyati vippalujjati, pasākhakālepi cavati marati antaradhāyati vippalujjati, jātamattopi cavati marati antaradhāyati vippalujjati, sūtigharepi cavati marati antaradhāyati vippalujjati, addhamāsikopi cavati marati antaradhāyati vippalujjati, māsikopi cavati marati antaradhāyati vippalujjati, dvemāsikopi…  temāsikopi…  catumāsikopi…  pañcamāsikopi cavati marati antaradhāyati vippalujjati, chamāsikopi…  sattamāsikopi…  aṭṭhamāsikopi…  navamāsikopi…  dasamāsikopi…  saṃvaccharikopi cavati marati antaradhāyati vippalujjati, dvevassikopi…  tivassikopi…  catuvassikopi…  pañcavassikopi…  chavassikopi…  sattavassikopi…  aṭṭhavassikopi…  navavassikopi…  dasavassikopi…  vīsativassikopi…  tiṃsavassikopi…  cattārīsavassikopi…  paññāsavassikopi…  saṭṭhivassikopi…  sattativassikopi…  asītivassikopi…  navutivassikopi cavati marati antaradhāyati vippalujjatīti—  oraṃ vassasatāpi miyyati. </div>
</div>
<div class="q" id="p_24Mn_436"> <div class="p">
<span class="pN">436</span><span class="bold">Yo cepi aticca jīvatī</span>ti. Yo vassasataṃ atikkamitvā jīvati so ekaṃ vā vassaṃ jīvati, dve vā vassāni jīvati, tīṇi vā vassāni jīvati, cattāri vā vassāni jīvati, pañca vā vassāni jīvati…pe…  dasa vā vassāni jīvati, vīsati vā vassāni jīvati, tiṃsaṃ vā vassāni jīvati, cattārīsaṃ vā vassāni jīvatīti—  yo cepi aticca jīvati. <span class="bold">Atha kho so jarasāpi miyyatī</span>ti. Yadā jiṇṇo hoti vuddho mahallako addhagato vayoanuppatto khaṇḍadanto palitakeso vilūnaṃ khalitasiro valinaṃ tilakāhatagatto vaṅko bhoggo daṇḍaparāyano, so jarāyapi cavati marati antaradhāyati vippalujjati, natthi maraṇamhā mokkho. </div>
</div>
<div class="q" id="p_24Mn_437"> <div class="p"> <table class="singleColumn"> <tr> <td> <div class="pN">437</div> <div class="G">“Phalānamiva pakkānaṃ,</div> </td> </tr> <tr> <td> <div class="G">pāto patanato bhayaṃ;</div> </td> </tr> <tr> <td> <div class="G">Evaṃ jātāna maccānaṃ,</div> </td> </tr> <tr> <td> <div class="G">niccaṃ maraṇato bhayaṃ.</div> </td> </tr> </table> </div>
</div>
<div class="q" id="p_24Mn_438"> <div class="p"> <table class="singleColumn"> <tr> <td> <div class="pN">438</div> <div class="G">Yathāpi kumbhakārassa,</div> </td> </tr> <tr> <td> <div class="G">kataṃ mattikabhājanaṃ;</div> </td> </tr> <tr> <td> <div class="G">Sabbaṃ bhedanapariyantaṃ,</div> </td> </tr> <tr> <td> <div class="G">evaṃ maccāna jīvitaṃ.</div> </td> </tr> </table> </div>
</div>
<div class="q" id="p_24Mn_439"> <div class="p"> <table class="singleColumn"> <tr> <td> <div class="pN">439</div> <div class="G">Daharā ca mahantā ca,</div> </td> </tr> <tr> <td> <div class="G">ye bālā ye ca paṇḍitā;</div> </td> </tr> <tr> <td> <div class="G">Sabbe maccuvasaṃ yanti,</div> </td> </tr> <tr> <td> <div class="G">sabbe maccuparāyanā.</div> </td> </tr> </table> </div>
</div>
<div class="q" id="p_24Mn_440"> <div class="p"> <table class="singleColumn"> <tr> <td> <div class="pN">440</div> <div class="G">Tesaṃ maccuparetānaṃ,</div> </td> </tr> <tr> <td> <div class="G">gacchataṃ paralokato;</div> </td> </tr> <tr> <td> <div class="G">Na pitā tāyate puttaṃ,</div> </td> </tr> <tr> <td> <div class="G">ñātī vā pana ñātake.</div> </td> </tr> </table> </div>
</div>
<div class="q" id="p_24Mn_441"> <div class="p"> <table class="singleColumn"> <tr> <td> <div class="pN">441</div> <div class="G">Pekkhataññeva ñātīnaṃ,</div> </td> </tr> <tr> <td> <div class="G">passa lālappataṃ puthu;</div> </td> </tr> <tr> <td> <div class="G">Ekamekova maccānaṃ,</div> </td> </tr> <tr> <td> <div class="G">govajjho viya niyyati;</div> </td> </tr> <tr> <td> <div class="G">Evamabbhāhato loko,</div> </td> </tr> <tr> <td> <div class="G">maccunā ca jarāya cā”ti.</div> </td> </tr> </table> </div>
</div>
<div class="q" id="p_24Mn_442"> <div class="p">
<span class="pN">442</span>Atha kho so jarasāpi miyyati. </div>
</div>
<div class="q" id="p_24Mn_443"> <div class="p">
<span class="pN">443</span>Tenāha bhagavā—  </div>
</div>
<div class="q" id="p_24Mn_444"> <div class="p"> <table class="singleColumn"> <tr> <td> <div class="pN">444</div> <div class="G">“Appaṃ vata jīvitaṃ idaṃ,</div> </td> </tr> <tr> <td> <div class="G">Oraṃ vassasatāpi miyyati;</div> </td> </tr> <tr> <td> <div class="G">Yo cepi aticca jīvati,</div> </td> </tr> <tr> <td> <div class="G">Atha kho so jarasāpi miyyatī”ti.</div> </td> </tr> </table> </div>
</div>
<div class="q" id="p_24Mn_445"> <div class="divNumber">40.</div> <div class="p"> <table class="singleColumn"> <tr> <td> <div class="pN">445</div> <div class="G"><span class="bold">Socanti janā mamāyite,</span></div> </td> </tr> <tr> <td> <div class="G"><span class="bold">Na hi santi niccā pariggahā;</span></div> </td> </tr> <tr> <td> <div class="G"><span class="bold">Vinābhāvaṃ santamevidaṃ,</span></div> </td> </tr> <tr> <td> <div class="G"><span class="bold">Iti disvā nāgāramāvase.</span></div> </td> </tr> </table> </div>
</div>
<div class="q" id="p_24Mn_446"> <div class="p">
<span class="pN">446</span><span class="bold">Socanti janā mamāyite</span>ti. <span class="bold">Janā</span>ti khattiyā ca brāhmaṇā ca vessā ca suddā ca gahaṭṭhā ca pabbajitā ca devā ca manussā ca. <span class="bold">Mamattā</span>ti dve mamattā—  taṇhāmamattañca diṭṭhimamattañca…pe…  idaṃ taṇhāmamattaṃ…pe…  idaṃ diṭṭhimamattaṃ. Mamāyitaṃ vatthuṃ acchedasaṅkinopi socanti, acchijjantepi socanti, acchinnepi socanti. Mamāyitaṃ vatthuṃ vipariṇāmasaṅkinopi socanti, vipariṇāmantepi socanti, vipariṇatepi socanti kilamanti paridevanti urattāḷiṃ kandanti sammohaṃ āpajjantīti—  socanti janā mamāyite. </div>
</div>
<div class="q" id="p_24Mn_447"> <div class="p">
<span class="pN">447</span><span class="bold">Na hi santi niccā pariggahā</span>ti. Dve pariggahā—  taṇhāpariggaho ca diṭṭhipariggaho ca…pe…  ayaṃ taṇhāpariggaho…pe…  ayaṃ diṭṭhipariggaho. Taṇhāpariggaho anicco saṅkhato paṭiccasamuppanno khayadhammo vayadhammo virāgadhammo nirodhadhammo vipariṇāmadhammo. Diṭṭhipariggahopi anicco saṅkhato paṭiccasamuppanno khayadhammo vayadhammo virāgadhammo nirodhadhammo vipariṇāmadhammo. Vuttañhetaṃ bhagavatā—  “passatha no tumhe, bhikkhave, taṃ pariggahaṃ yvāyaṃ pariggaho nicco dhuvo sassato avipariṇāmadhammo sassatisamaṃ tatheva tiṭṭheyyā”ti? “No hetaṃ, bhante”. “Sādhu, bhikkhave. Ahampi kho taṃ, bhikkhave, pariggahaṃ na samanupassāmi, yvāyaṃ pariggaho nicco dhuvo sassato avipariṇāmadhammo sassatisamaṃ tatheva tiṭṭheyyā”ti. Pariggahā niccā dhuvā sassatā avipariṇāmadhammā natthi na santi na saṃvijjanti na labbhantīti—  na hi santi niccā pariggahā. </div>
</div>
<div class="q" id="p_24Mn_448"> <div class="p">
<span class="pN">448</span><span class="bold">Vinābhāvaṃ santamevidan</span>ti. Nānābhāve vinābhāve aññathābhāve sante saṃvijjamāne upalabbhiyamāne. Vuttañhetaṃ bhagavatā —  “alaṃ, ānanda. Mā soci mā paridevi. Nanu etaṃ, ānanda, mayā paṭikacceva akkhātaṃ—  ‘sabbeheva piyehi manāpehi nānābhāvo vinābhāvo aññathābhāvo. Taṃ kutettha, ānanda, labbhā—  yaṃ taṃ jātaṃ bhūtaṃ saṅkhataṃ palokadhammaṃ taṃ vata mā palujjī’ti. Netaṃ ṭhānaṃ vijjati. Purimānaṃ purimānaṃ khandhānaṃ dhātūnaṃ āyatanānaṃ vipariṇāmaññathābhāvā pacchimā pacchimā khandhā ca dhātuyo ca āyatanāni ca pavattantī”ti—  vinābhāvaṃ santamevidaṃ. </div>
</div>
<div class="q" id="p_24Mn_449"> <div class="p">
<span class="pN">449</span><span class="bold">Iti disvā nāgāramāvase</span>ti. <span class="bold">Itī</span>ti padasandhi padasaṃsaggo padapāripūrī akkharasamavāyo byañjanasiliṭṭhatā padānupubbatā metaṃ. <span class="bold">Itī</span>ti iti disvā passitvā tulayitvā tīrayitvā vibhāvayitvā vibhūtaṃ katvā mamattesūti—  iti disvā. <span class="bold">Nāgāramāvase</span>ti sabbaṃ gharāvāsapalibodhaṃ chinditvā puttadārapalibodhaṃ chinditvā ñātipalibodhaṃ chinditvā mittāmaccapalibodhaṃ chinditvā sannidhipalibodhaṃ chinditvā kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajitvā akiñcanabhāvaṃ upagantvā eko careyya vihareyya iriyeyya vatteyya pāleyya yapeyya yāpeyyāti—  iti disvā nāgāramāvase. </div>
</div>
<div class="q" id="p_24Mn_450"> <div class="p">
<span class="pN">450</span>Tenāha bhagavā—  </div>
</div>
<div class="q" id="p_24Mn_451"> <div class="p"> <table class="singleColumn"> <tr> <td> <div class="pN">451</div> <div class="G">“Socanti janā mamāyite,</div> </td> </tr> <tr> <td> <div class="G">Na hi santi niccā pariggahā;</div> </td> </tr> <tr> <td> <div class="G">Vinābhāvaṃ santamevidaṃ,</div> </td> </tr> <tr> <td> <div class="G">Iti disvā nāgāramāvase”ti.</div> </td> </tr> </table> </div>
</div>
<div class="q" id="p_24Mn_452"> <div class="divNumber">41.</div> <div class="p"> <table class="singleColumn"> <tr> <td> <div class="pN">452</div> <div class="G"><span class="bold">Maraṇenapi taṃ pahīyati,</span></div> </td> </tr> <tr> <td> <div class="G"><span class="bold">Yaṃ puriso mamidanti maññati;</span></div> </td> </tr> <tr> <td> <div class="G"><span class="bold">Etampi viditvāna paṇḍito,</span></div> </td> </tr> <tr> <td> <div class="G"><span class="bold">Na mamattāya nametha māmako.</span></div> </td> </tr> </table> </div>
</div>
<div class="q" id="p_24Mn_453"> <div class="p">
<span class="pN">453</span><span class="bold">Maraṇenapi taṃ pahīyatī</span>ti. <span class="bold">Maraṇan</span>ti yā tesaṃ tesaṃ sattānaṃ tamhā tamhā sattanikāyā cuti cavanatā bhedo antaradhānaṃ maccumaraṇaṃ kālaṃkiriyā khandhānaṃ bhedo kaḷevarassa nikkhepo jīvitindriyassupacchedo. <span class="bold">Tan</span>ti rūpagataṃ vedanāgataṃ saññāgataṃ saṅkhāragataṃ viññāṇagataṃ. <span class="bold">Pahīyatī</span>ti pahīyati jahīyati vijahīyati antaradhāyati vippalujjati. Bhāsitampi hetaṃ—  </div>
</div>
<div class="q" id="p_24Mn_454"> <div class="p"> <table class="singleColumn"> <tr> <td> <div class="pN">454</div> <div class="G">“Pubbeva maccaṃ vijahanti bhogā,</div> </td> </tr> <tr> <td> <div class="G">Maccova ne pubbataraṃ jahāti;</div> </td> </tr> <tr> <td> <div class="G">Asassatā bhogino kāmakāmī,</div> </td> </tr> <tr> <td> <div class="G">Tasmā na socāmahaṃ sokakāle.</div> </td> </tr> </table> </div>
</div>
<div class="q" id="p_24Mn_455"> <div class="p"> <table class="singleColumn"> <tr> <td> <div class="pN">455</div> <div class="G">Udeti āpūrati veti cando,</div> </td> </tr> <tr> <td> <div class="G">Atthaṃ tapetvāna paleti sūriyo;</div> </td> </tr> <tr> <td> <div class="G">Viditā mayā sattuka lokadhammā,</div> </td> </tr> <tr> <td> <div class="G">Tasmā na socāmahaṃ sokakāle”ti.</div> </td> </tr> </table> </div>
</div>
<div class="q" id="p_24Mn_456"> <div class="p">
<span class="pN">456</span><span class="bold">Maraṇenapi taṃ pahīyati.</span> <span class="bold">Yaṃ puriso mamidanti maññatī</span>ti. <span class="bold">Yan</span>ti rūpagataṃ vedanāgataṃ saññāgataṃ saṅkhāragataṃ viññāṇagataṃ. <span class="bold">Puriso</span>ti saṅkhā samaññā paññatti vohāro nāmaṃ nāmakammaṃ nāmadheyyaṃ nirutti byañjanaṃ abhilāpo. <span class="bold">Mamidanti maññatī</span>ti taṇhāmaññanāya maññati, diṭṭhimaññanāya maññati, mānamaññanāya maññati, kilesamaññanāya maññati, duccaritamaññanāya maññati, payogamaññanāya maññati, vipākamaññanāya maññatīti—  yaṃ puriso mamidanti maññati. </div>
</div>
<div class="q" id="p_24Mn_457"> <div class="p">
<span class="pN">457</span><span class="bold">Etampi viditvāna paṇḍito</span>ti. Etaṃ ādīnavaṃ ñatvā jānitvā tulayitvā tīrayitvā vibhāvayitvā vibhūtaṃ katvā mamattesūti, etampi viditvā paṇḍito dhīro paṇḍito paññavā buddhimā ñāṇī vibhāvī medhāvīti—  etampi viditvāna paṇḍito. </div>
</div>
<div class="q" id="p_24Mn_458"> <div class="p">
<span class="pN">458</span><span class="bold">Na mamattāya nametha māmako</span>ti. <span class="bold">Mamattā</span>ti dve mamattā—  taṇhāmamattañca diṭṭhimamattañca…pe…  idaṃ taṇhāmamattaṃ…pe…  idaṃ diṭṭhimamattaṃ. <span class="bold">Māmako</span>ti buddhamāmako dhammamāmako saṃghamāmako. So bhagavantaṃ mamāyati, bhagavā taṃ puggalaṃ pariggaṇhāti. Vuttañhetaṃ bhagavatā—  “ye te, bhikkhave, bhikkhū kuhā thaddhā lapā siṅgī unnaḷā asamāhitā, na me te, bhikkhave, bhikkhū māmakā; apagatā ca te, bhikkhave, bhikkhū imasmā dhammavinayā. Na ca te imasmiṃ dhammavinaye vuddhiṃ virūḷhiṃ vepullaṃ āpajjanti. Ye ca kho te, bhikkhave, bhikkhū nikkuhā nillapā dhīrā atthaddhā susamāhitā, te kho me, bhikkhave, bhikkhū māmakā; anapagatā ca te, bhikkhave, bhikkhū imasmā dhammavinayā. Te ca imasmiṃ dhammavinaye vuddhiṃ virūḷhiṃ vepullaṃ āpajjanti. </div>
</div>
<div class="q" id="p_24Mn_459"> <div class="p"> <table class="singleColumn"> <tr> <td> <div class="pN">459</div> <div class="G">Kuhā thaddhā lapā siṅgī,</div> </td> </tr> <tr> <td> <div class="G">unnaḷā asamāhitā;</div> </td> </tr> <tr> <td> <div class="G">Na te dhamme virūhanti,</div> </td> </tr> <tr> <td> <div class="G">sammāsambuddhadesite.</div> </td> </tr> </table> </div>
</div>
<div class="q" id="p_24Mn_460"> <div class="p"> <table class="singleColumn"> <tr> <td> <div class="pN">460</div> <div class="G">Nikkuhā nillapā dhīrā,</div> </td> </tr> <tr> <td> <div class="G">atthaddhā susamāhitā;</div> </td> </tr> <tr> <td> <div class="G">Te ve dhamme virūhanti,</div> </td> </tr> <tr> <td> <div class="G">sammāsambuddhadesite”.</div> </td> </tr> </table> </div>
</div>
<div class="q" id="p_24Mn_461"> <div class="p">
<span class="pN">461</span><span class="bold">Na mamattāya nametha māmako</span>ti. Māmako taṇhāmamattaṃ pahāya diṭṭhimamattaṃ paṭinissajjitvā mamattāya na nameyya na onameyya, na tanninno assa na tappoṇo na tappabbhāro na tadadhimutto na tadadhipateyyoti—  na mamattāya nametha māmako. </div>
</div>
<div class="q" id="p_24Mn_462"> <div class="p">
<span class="pN">462</span>Tenāha bhagavā—  </div>
</div>
<div class="q" id="p_24Mn_463"> <div class="p"> <table class="singleColumn"> <tr> <td> <div class="pN">463</div> <div class="G">“Maraṇenapi taṃ pahīyati,</div> </td> </tr> <tr> <td> <div class="G">Yaṃ puriso mamidanti maññati;</div> </td> </tr> <tr> <td> <div class="G">Etampi viditvāna paṇḍito,</div> </td> </tr> <tr> <td> <div class="G">Na mamattāya nametha māmako”ti.</div> </td> </tr> </table> </div>
</div>
<div class="q" id="p_24Mn_464"> <div class="divNumber">42.</div> <div class="p"> <table class="singleColumn"> <tr> <td> <div class="pN">464</div> <div class="G"><span class="bold">Supinena yathāpi saṅgataṃ,</span></div> </td> </tr> <tr> <td> <div class="G"><span class="bold">Paṭibuddho puriso na passati;</span></div> </td> </tr> <tr> <td> <div class="G"><span class="bold">Evampi piyāyitaṃ janaṃ,</span></div> </td> </tr> <tr> <td> <div class="G"><span class="bold">Petaṃ kālaṅkataṃ na passati.</span></div> </td> </tr> </table> </div>
</div>
<div class="q" id="p_24Mn_465"> <div class="p">
<span class="pN">465</span><span class="bold">Supinena yathāpi saṅgatan</span>ti. Saṅgataṃ samāgataṃ samāhitaṃ sannipatitanti—  supinena yathāpi saṅgataṃ. <span class="bold">Paṭibuddho puriso na passatī</span>ti yathā puriso supinagato candaṃ passati, sūriyaṃ passati, mahāsamuddaṃ passati, sineruṃ pabbatarājānaṃ passati, hatthiṃ passati, assaṃ passati, rathaṃ passati, pattiṃ passati, senābyūhaṃ passati, ārāmarāmaṇeyyakaṃ passati, vanarāmaṇeyyakaṃ…  bhūmirāmaṇeyyakaṃ…  pokkharaṇīrāmaṇeyyakaṃ passati; paṭibuddho na kiñci passatīti—  paṭibuddho puriso na passati. </div>
</div>
<div class="q" id="p_24Mn_466"> <div class="p">
<span class="pN">466</span><span class="bold">Evampi piyāyitaṃ janan</span>ti. <span class="bold">Evan</span>ti opammasampaṭipādanaṃ. <span class="bold">Piyāyitaṃ janan</span>ti mamāyitaṃ janaṃ mātaraṃ vā pitaraṃ vā bhātaraṃ vā bhaginiṃ vā puttaṃ vā dhītaraṃ vā mittaṃ vā amaccaṃ vā ñātiṃ vā sālohitaṃ vāti—  evampi piyāyitaṃ janaṃ. </div>
</div>
<div class="q" id="p_24Mn_467"> <div class="p">
<span class="pN">467</span><span class="bold">Petaṃ kālaṅkataṃ na passatī</span>ti. <span class="bold">Peto</span> vuccati mato. Kālaṅkataṃ na passati na dakkhati nādhigacchati na vindati na paṭilabhatīti—  petaṃ kālaṅkataṃ na passati. </div>
</div>
<div class="q" id="p_24Mn_468"> <div class="p">
<span class="pN">468</span>Tenāha bhagavā—  </div>
</div>
<div class="q" id="p_24Mn_469"> <div class="p"> <table class="singleColumn"> <tr> <td> <div class="pN">469</div> <div class="G">“Supinena yathāpi saṅgataṃ,</div> </td> </tr> <tr> <td> <div class="G">Paṭibuddho puriso na passati;</div> </td> </tr> <tr> <td> <div class="G">Evampi piyāyitaṃ janaṃ,</div> </td> </tr> <tr> <td> <div class="G">Petaṃ kālaṅkataṃ na passatī”ti.</div> </td> </tr> </table> </div>
</div>
<div class="q" id="p_24Mn_470"> <div class="divNumber">43.</div> <div class="p"> <table class="singleColumn"> <tr> <td> <div class="pN">470</div> <div class="G"><span class="bold">Diṭṭhāpi sutāpi te janā,</span></div> </td> </tr> <tr> <td> <div class="G"><span class="bold">Yesaṃ nāmamidaṃ pavuccati;</span></div> </td> </tr> <tr> <td> <div class="G">
<span class="bold">Nāmaṃyevāvasissati</span><span class="bold">,</span>
</div> </td> </tr> <tr> <td> <div class="G"><span class="bold">Akkheyyaṃ petassa jantuno.</span></div> </td> </tr> </table> </div>
</div>
<div class="q" id="p_24Mn_471"> <div class="p">
<span class="pN">471</span><span class="bold">Diṭṭhāpi sutāpi te janā</span>ti. <span class="bold">Diṭṭhā</span>ti ye cakkhuviññāṇābhisambhūtā. <span class="bold">Sutā</span>ti ye sotaviññāṇābhisambhūtā. <span class="bold">Te janā</span>ti khattiyā ca brāhmaṇā ca vessā ca suddā ca gahaṭṭhā ca pabbajitā ca devā ca manussā cāti—  diṭṭhāpi sutāpi te janā. </div>
</div>
<div class="q" id="p_24Mn_472"> <div class="p">
<span class="pN">472</span><span class="bold">Yesaṃ nāmamidaṃ pavuccatī</span>ti. <span class="bold">Yesan</span>ti yesaṃ khattiyānaṃ brāhmaṇānaṃ vessānaṃ suddānaṃ gahaṭṭhānaṃ pabbajitānaṃ devānaṃ manussānaṃ. <span class="bold">Nāman</span>ti saṅkhā samaññā paññatti vohāro nāmaṃ nāmakammaṃ nāmadheyyaṃ nirutti byañjanaṃ abhilāpo. <span class="bold">Pavuccatī</span>ti vuccati pavuccati kathīyati bhaṇīyati dīpīyati voharīyatīti—  yesaṃ nāmamidaṃ pavuccati. </div>
</div>
<div class="q" id="p_24Mn_473"> <div class="p">
<span class="pN">473</span><span class="bold">Nāmaṃyevāvasissati akkheyyan</span>ti. Rūpagataṃ vedanāgataṃ saññāgataṃ saṅkhāragataṃ viññāṇagataṃ pahīyati jahīyati vijahīyati antaradhāyati vippalujjati, nāmaṃyevāvasissati. <span class="bold">Akkheyyan</span>ti. Akkhātuṃ kathetuṃ bhaṇituṃ dīpayituṃ voharitunti—  nāmaṃ evāvasissati akkheyyaṃ. <span class="bold">Petassa jantuno</span>ti. <span class="bold">Petassā</span>ti matassa kālaṅkatassa. <span class="bold">Jantuno</span>ti sattassa narassa mānavassa posassa puggalassa jīvassa jāgussa jantussa indagussa manujassāti—  petassa jantuno. </div>
</div>
<div class="q" id="p_24Mn_474"> <div class="p">
<span class="pN">474</span>Tenāha bhagavā—  </div>
</div>
<div class="q" id="p_24Mn_475"> <div class="p"> <table class="singleColumn"> <tr> <td> <div class="pN">475</div> <div class="G">“Diṭṭhāpi sutāpi te janā,</div> </td> </tr> <tr> <td> <div class="G">Yesaṃ nāmamidaṃ pavuccati;</div> </td> </tr> <tr> <td> <div class="G">Nāmaṃyevāvasissati,</div> </td> </tr> <tr> <td> <div class="G">Akkheyyaṃ petassa jantuno”ti.</div> </td> </tr> </table> </div>
</div>
<div class="q" id="p_24Mn_476"> <div class="divNumber">44.</div> <div class="p"> <table class="singleColumn"> <tr> <td> <div class="pN">476</div> <div class="G"><span class="bold">Sokapparidevamaccharaṃ,</span></div> </td> </tr> <tr> <td> <div class="G"><span class="bold">Na pajahanti giddhā mamāyite;</span></div> </td> </tr> <tr> <td> <div class="G"><span class="bold">Tasmā munayo pariggahaṃ,</span></div> </td> </tr> <tr> <td> <div class="G"><span class="bold">Hitvā acariṃsu khemadassino.</span></div> </td> </tr> </table> </div>
</div>
<div class="q" id="p_24Mn_477"> <div class="p">
<span class="pN">477</span><span class="bold">Sokapparidevamaccharaṃ na pajahanti giddhā mamāyite</span>ti. <span class="bold">Soko</span>ti ñātibyasanena vā phuṭṭhassa bhogabyasanena vā phuṭṭhassa rogabyasanena vā phuṭṭhassa sīlabyasanena vā phuṭṭhassa diṭṭhibyasanena vā phuṭṭhassa aññataraññatarena byasanena samannāgatassa aññataraññatarena dukkhadhammena phuṭṭhassa soko socanā socitattaṃ antosoko antoparisoko antodāho antoparidāho cetaso parijjhāyanā domanassaṃ sokasallaṃ. <span class="bold">Paridevo</span>ti ñātibyasanena vā phuṭṭhassa…pe…  diṭṭhibyasanena vā phuṭṭhassa aññataraññatarena byasanena samannāgatassa aññataraññatarena dukkhadhammena phuṭṭhassa ādevo paridevo ādevanā paridevanā ādevitattaṃ paridevitattaṃ vācā palāpo vippalāpo lālappo lālappāyanā lālappāyitattaṃ. <span class="bold">Macchariyan</span>ti pañca macchariyāni—  āvāsamacchariyaṃ, kulamacchariyaṃ, lābhamacchariyaṃ, vaṇṇamacchariyaṃ, dhammamacchariyaṃ. Yaṃ evarūpaṃ macchariyaṃ maccharāyanā maccharāyitattaṃ vevicchaṃ kadariyaṃ kaṭukañcukatā aggahitattaṃ cittassa—  idaṃ vuccati macchariyaṃ. Api ca khandhamacchariyampi macchariyaṃ, dhātumacchariyampi macchariyaṃ, āyatanamacchariyampi macchariyaṃ gāho—  idaṃ vuccati macchariyaṃ. Gedho vuccati taṇhā. Yo rāgo sārāgo…pe…  abhijjhā lobho akusalamūlaṃ. <span class="bold">Mamattā</span>ti dve mamattā—  taṇhāmamattañca diṭṭhimamattañca…pe…  idaṃ taṇhāmamattaṃ…pe…  idaṃ diṭṭhimamattaṃ. Mamāyitaṃ vatthuṃ acchedasaṅkinopi socanti, acchijjantepi socanti, acchinnepi socanti, mamāyitaṃ vatthuṃ vipariṇāmasaṅkinopi socanti, vipariṇāmantepi socanti, vipariṇatepi socanti, mamāyitaṃ vatthuṃ acchedasaṅkinopi paridevanti, acchijjantepi paridevanti, acchinnepi paridevanti. Mamāyitaṃ vatthuṃ vipariṇāmasaṅkinopi paridevanti, vipariṇāmantepi paridevanti, vipariṇatepi paridevanti. Mamāyitaṃ vatthuṃ rakkhanti gopenti pariggaṇhanti mamāyanti maccharāyanti; mamāyitasmiṃ vatthusmiṃ sokaṃ na jahanti, paridevaṃ na jahanti, macchariyaṃ na jahanti, gedhaṃ na jahanti na pajahanti na vinodenti na byantiṃ karonti na anabhāvaṃ gamentīti—  sokapparidevamaccharaṃ na pajahanti giddhā mamāyite. </div>
</div>
<div class="q" id="p_24Mn_478"> <div class="p">
<span class="pN">478</span><span class="bold">Tasmā munayo pariggahaṃ, hitvā acariṃsu khemadassino</span>ti. <span class="bold">Tasmā</span>ti tasmā taṃkāraṇā taṃhetu tappaccayā taṃnidānā etaṃ ādīnavaṃ sampassamānā mamattesūti—  tasmā. <span class="bold">Munayo</span>ti <span class="bold">monaṃ</span> vuccati ñāṇaṃ. Yā paññā pajānanā…pe…  amoho dhammavicayo sammādiṭṭhi. Tena ñāṇena samannāgatā munayo monappattā. Tīṇi moneyyāni—  kāyamoneyyaṃ, vacīmoneyyaṃ, manomoneyyaṃ…pe…  saṅgajālamaticca so muni. <span class="bold">Pariggaho</span>ti dve pariggahā—  taṇhāpariggaho ca diṭṭhipariggaho ca…pe…  ayaṃ taṇhāpariggaho…pe…  ayaṃ diṭṭhipariggaho. Munayo taṇhāpariggahaṃ pariccajitvā diṭṭhipariggahaṃ paṭinissajjitvā cajitvā pajahitvā vinodetvā byantiṃ karitvā anabhāvaṃ gametvā acariṃsu vihariṃsu iriyiṃsu vattiṃsu pāliṃsu yapiṃsu yāpiṃsu. <span class="bold">Khemadassino</span>ti <span class="bold">khemaṃ</span> vuccati amataṃ nibbānaṃ. Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṃ. <span class="bold">Khemadassino</span>ti khemadassino tāṇadassino leṇadassino saraṇadassino abhayadassino accutadassino amatadassino nibbānadassinoti—  tasmā munayo pariggahaṃ hitvā acariṃsu khemadassino. </div>
</div>
<div class="q" id="p_24Mn_479"> <div class="p">
<span class="pN">479</span>Tenāha bhagavā—  </div>
</div>
<div class="q" id="p_24Mn_480"> <div class="p"> <table class="singleColumn"> <tr> <td> <div class="pN">480</div> <div class="G">“Sokapparidevamaccharaṃ,</div> </td> </tr> <tr> <td> <div class="G">Na jahanti giddhā mamāyite;</div> </td> </tr> <tr> <td> <div class="G">Tasmā munayo pariggahaṃ,</div> </td> </tr> <tr> <td> <div class="G">Hitvā acariṃsu khemadassino”ti.</div> </td> </tr> </table> </div>
</div>
<div class="q" id="p_24Mn_481"> <div class="divNumber">45.</div> <div class="p"> <table class="singleColumn"> <tr> <td> <div class="pN">481</div> <div class="G"><span class="bold">Patilīnacarassa bhikkhuno,</span></div> </td> </tr> <tr> <td> <div class="G"><span class="bold">Bhajamānassa vivittamāsanaṃ;</span></div> </td> </tr> <tr> <td> <div class="G"><span class="bold">Sāmaggiyamāhu tassa taṃ,</span></div> </td> </tr> <tr> <td> <div class="G"><span class="bold">Yo attānaṃ bhavane na dassaye.</span></div> </td> </tr> </table> </div>
</div>
<div class="q" id="p_24Mn_482"> <div class="p">
<span class="pN">482</span><span class="bold">Patilīnacarassa bhikkhuno</span>ti. Patilīnacarā vuccanti satta sekkhā. Arahā patilīno. Kiṃkāraṇā patilīnacarā vuccanti satta sekkhā? Te tato tato cittaṃ patilīnentā patikuṭentā pativaṭṭentā sanniruddhantā sanniggaṇhantā sannivārentā rakkhantā gopentā caranti vicaranti viharanti iriyanti vattenti pālenti yapenti yāpenti, cakkhudvāre cittaṃ patilīnentā patikuṭentā pativaṭṭentā sanniruddhantā sanniggaṇhantā sannivārentā rakkhantā gopentā caranti vicaranti viharanti iriyanti vattenti pālenti yapenti yāpenti, sotadvāre cittaṃ…pe…  ghānadvāre cittaṃ…  jivhādvāre cittaṃ…  kāyadvāre cittaṃ…  manodvāre cittaṃ patilīnentā patikuṭentā pativaṭṭentā sanniruddhantā sanniggaṇhantā sannivārentā rakkhantā gopentā caranti vicaranti viharanti iriyanti vattenti pālenti yapenti yāpenti. Yathā kukkuṭapattaṃ vā nhārudaddulaṃ vā aggimhi pakkhittaṃ patilīyati patikuṭati pativaṭṭati na sampasāriyati; evamevaṃ tato tato cittaṃ patilīnentā patikuṭentā pativaṭṭentā sanniruddhantā sanniggaṇhantā sannivārentā rakkhantā gopentā caranti vicaranti viharanti iriyanti vattenti pālenti yapenti yāpenti, cakkhudvāre cittaṃ…  sotadvāre cittaṃ…  ghānadvāre cittaṃ…  jivhādvāre cittaṃ…  kāyadvāre cittaṃ…  manodvāre cittaṃ patilīnentā patikuṭentā pativaṭṭentā sanniruddhantā sanniggaṇhantā sannivārentā rakkhantā gopentā caranti vicaranti viharanti iriyanti vattenti pālenti yapenti yāpenti. Taṃkāraṇā patilīnacarā vuccanti satta sekkhā. <span class="bold">Bhikkhuno</span>ti puthujjanakalyāṇakassa vā bhikkhuno sekkhassa vā bhikkhunoti—  patilīnacarassa bhikkhuno. </div>
</div>
<div class="q" id="p_24Mn_483"> <div class="p">
<span class="pN">483</span><span class="bold">Bhajamānassa vivittamāsanan</span>ti <span class="bold">āsanaṃ</span> vuccati yattha nisīdanti—  mañco pīṭhaṃ bhisi taṭṭikā cammakhaṇḍo tiṇasanthāro paṇṇasanthāro palālasanthāro. Taṃ āsanaṃ asappāyarūpadassanena rittaṃ vivittaṃ pavivittaṃ, asappāyasaddassavanena rittaṃ vivittaṃ pavivittaṃ, asappāyagandhaghāyanena…  asappāyarasasāyanena…  asappāyaphoṭṭhabbaphusanena…  asappāyehi pañcahi kāmaguṇehi rittaṃ vivittaṃ pavivittaṃ. Taṃ vivittaṃ āsanaṃ bhajato sambhajato sevato nisevato saṃsevato paṭisevatoti—  bhajamānassa vivittamāsanaṃ. </div>
</div>
<div class="q" id="p_24Mn_484"> <div class="p">
<span class="pN">484</span><span class="bold">Sāmaggiyamāhu tassa taṃ, yo attānaṃ bhavane na dassaye</span>ti. <span class="bold">Sāmaggiyo</span>ti tisso sāmaggiyo—  gaṇasāmaggī, dhammasāmaggī, anabhinibbattisāmaggī. Katamā gaṇasāmaggī? Bahū cepi bhikkhū samaggā sammodamānā avivadamānā khīrodakībhūtā aññamaññaṃ piyacakkhūhi sampassantā viharanti—  ayaṃ gaṇasāmaggī. Katamā dhammasāmaggī? Cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā, ariyo aṭṭhaṅgiko maggo. Te ekato pakkhandanti pasīdanti sampatiṭṭhanti vimuccanti; na tesaṃ dhammānaṃ vivādo pavivādo atthi—  ayaṃ dhammasāmaggī. Katamā anabhinibbattisāmaggī? Bahū cepi bhikkhū anupādisesāya nibbānadhātuyā parinibbāyanti; na tesaṃ nibbānadhātuyā ūnattaṃ vā puṇṇattaṃ vā paññāyati—  ayaṃ anabhinibbattisāmaggī. <span class="bold">Bhavane</span>ti nerayikānaṃ nirayo bhavanaṃ, tiracchānayonikānaṃ tiracchānayoni bhavanaṃ, pettivisayikānaṃ pettivisayo bhavanaṃ, manussānaṃ manussaloko bhavanaṃ, devānaṃ devaloko bhavananti. <span class="bold">Sāmaggiyamāhu tassa taṃ, yo attānaṃ bhavane na dassaye</span>ti. Tassesā sāmaggī etaṃ channaṃ etaṃ patirūpaṃ etaṃ anucchavikaṃ etaṃ anulomaṃ, yo evaṃ paṭicchanne niraye attānaṃ na dasseyya, tiracchānayoniyaṃ attānaṃ na dasseyya, pettivisaye attānaṃ na dasseyya, manussaloke attānaṃ na dasseyya, devaloke attānaṃ na dasseyyāti evamāhaṃsu evaṃ kathenti evaṃ bhaṇanti evaṃ dīpayanti evaṃ voharantīti—  sāmaggiyamāhu tassa taṃ, yo attānaṃ bhavane na dassaye. </div>
</div>
<div class="q" id="p_24Mn_485"> <div class="p">
<span class="pN">485</span>Tenāha bhagavā—  </div>
</div>
<div class="q" id="p_24Mn_486"> <div class="p"> <table class="singleColumn"> <tr> <td> <div class="pN">486</div> <div class="G">“Patilīnacarassa bhikkhuno,</div> </td> </tr> <tr> <td> <div class="G">Bhajamānassa vivittamāsanaṃ;</div> </td> </tr> <tr> <td> <div class="G">Sāmaggiyamāhu tassa taṃ,</div> </td> </tr> <tr> <td> <div class="G">Yo attānaṃ bhavane na dassaye”ti.</div> </td> </tr> </table> </div>
</div>
<div class="q" id="p_24Mn_487"> <div class="divNumber">46.</div> <div class="p"> <table class="singleColumn"> <tr> <td> <div class="pN">487</div> <div class="G"><span class="bold">Sabbattha munī anissito,</span></div> </td> </tr> <tr> <td> <div class="G"><span class="bold">Na piyaṃ kubbati nopi appiyaṃ;</span></div> </td> </tr> <tr> <td> <div class="G"><span class="bold">Tasmiṃ paridevamaccharaṃ,</span></div> </td> </tr> <tr> <td> <div class="G"><span class="bold">Paṇṇe vāri yathā na limpati.</span></div> </td> </tr> </table> </div>
</div>
<div class="q" id="p_24Mn_488"> <div class="p">
<span class="pN">488</span><span class="bold">Sabbattha munī anissito</span>ti. Sabbaṃ vuccati dvādasāyatanāni—  cakkhuñceva rūpā ca, sotañca saddā ca, ghānañca gandhā ca, jivhā ca rasā ca, kāyo ca phoṭṭhabbā ca, mano ca dhammā ca. <span class="bold">Munī</span>ti. Monaṃ vuccati ñāṇaṃ…pe…  saṅgajālamaticca so muni. <span class="bold">Anissito</span>ti. Dve nissayā—  taṇhānissayo ca diṭṭhinissayo ca…pe…  ayaṃ taṇhānissayo…pe…  ayaṃ diṭṭhinissayo. Muni taṇhānissayaṃ pahāya diṭṭhinissayaṃ paṭinissajjitvā cakkhuṃ anissito sotaṃ anissito ghānaṃ anissito jivhaṃ anissito kāyaṃ anissito manaṃ anissito rūpe…  sadde…  gandhe…  rase…  phoṭṭhabbe…  dhamme…  kulaṃ…  gaṇaṃ…  āvāsaṃ…  lābhaṃ…  yasaṃ…  pasaṃsaṃ…  sukhaṃ…  cīvaraṃ…  piṇḍapātaṃ…  senāsanaṃ…  gilānapaccayabhesajjaparikkhāraṃ…  kāmadhātuṃ…  rūpadhātuṃ…  arūpadhātuṃ…  kāmabhavaṃ…  rūpabhavaṃ…  arūpabhavaṃ…  saññābhavaṃ…  asaññābhavaṃ…  nevasaññānāsaññābhavaṃ…  ekavokārabhavaṃ…  catuvokārabhavaṃ…  pañcavokārabhavaṃ…  atītaṃ…  anāgataṃ…  paccuppannaṃ…  diṭṭhaṃ…  sutaṃ…  mutaṃ…  viññātaṃ…  sabbe dhamme anissito anallīno anupagato anajjhosito anadhimutto nikkhanto nissaṭo vippamutto visaññutto vimariyādikatena cetasā viharatīti—  sabbattha muni anissito. </div>
</div>
<div class="q" id="p_24Mn_489"> <div class="p">
<span class="pN">489</span><span class="bold">Na piyaṃ kubbati nopi appiyan</span>ti. <span class="bold">Piyā</span>ti dve piyā—  sattā vā saṅkhārā vā. Katame sattā piyā? Idha yassa te honti atthakāmā hitakāmā phāsukāmā yogakkhemakāmā mātā vā pitā vā bhātā vā bhaginī vā puttā vā dhītarā vā mittā vā amaccā vā ñātī vā sālohitā vā—  ime sattā piyā. Katame saṅkhārā piyā? Manāpikā rūpā manāpikā saddā manāpikā gandhā manāpikā rasā manāpikā phoṭṭhabbā—  ime saṅkhārā piyā. <span class="bold">Appiyā</span>ti dve appiyā—  sattā vā saṅkhārā vā. Katame sattā appiyā? Idha yassa te honti anatthakāmā ahitakāmā aphāsukāmā ayogakkhemakāmā jīvitā voropetukāmā—  ime sattā appiyā. Katame saṅkhārā appiyā? Amanāpikā rūpā amanāpikā saddā amanāpikā gandhā amanāpikā rasā amanāpikā phoṭṭhabbā—  ime saṅkhārā appiyā. <span class="bold">Na piyaṃ kubbati nopi appiyan</span>ti. “Ayaṃ me satto piyo, ime ca saṅkhārā manāpā”ti rāgavasena piyaṃ na karoti; “ayaṃ me satto appiyo, ime ca saṅkhārā amanāpā”ti paṭighavasena appiyaṃ na karoti na janeti na sañjaneti na nibbatteti nābhinibbattetīti—  na piyaṃ kubbati nopi appiyaṃ. </div>
</div>
<div class="q" id="p_24Mn_490"> <div class="p">
<span class="pN">490</span><span class="bold">Tasmiṃ paridevamaccharaṃ paṇṇe vāri yathā na limpatī</span>ti. <span class="bold">Tasmin</span>ti tasmiṃ puggale arahante khīṇāsave. <span class="bold">Paridevo</span>ti ñātibyasanena vā phuṭṭhassa bhogabyasanena vā phuṭṭhassa rogabyasanena vā phuṭṭhassa sīlabyasanena vā phuṭṭhassa diṭṭhibyasanena vā phuṭṭhassa aññataraññatarena byasanena samannāgatassa aññataraññatarena dukkhadhammena phuṭṭhassa ādevo paridevo ādevanā paridevanā ādevitattaṃ paridevitattaṃ vācā palāpo vippalāpo lālappo lālappāyanā lālappāyitattaṃ. <span class="bold">Macchariyan</span>ti pañca macchariyāni—  āvāsamacchariyaṃ, kulamacchariyaṃ, lābhamacchariyaṃ, vaṇṇamacchariyaṃ, dhammamacchariyaṃ. Yaṃ evarūpaṃ macchariyaṃ maccharāyanā maccharāyitattaṃ vevicchaṃ kadariyaṃ kaṭukañcukatā aggahitattaṃ cittassa—  idaṃ vuccati macchariyaṃ. Api ca khandhamacchariyampi macchariyaṃ, dhātumacchariyampi macchariyaṃ, āyatanamacchariyampi macchariyaṃ gāho—  idaṃ vuccati macchariyaṃ. </div>
</div>
<div class="q" id="p_24Mn_491"> <div class="p">
<span class="pN">491</span><span class="bold">Paṇṇe vāri yathā na limpatī</span>ti. <span class="bold">Paṇṇaṃ</span> vuccati padumapattaṃ. <span class="bold">Vāri</span> vuccati udakaṃ. Yathā vāri padumapattaṃ na limpati na palimpati na upalimpati alittaṃ apalittaṃ anupalittaṃ, evamevaṃ tasmiṃ puggale arahante khīṇāsave paridevo macchariyañca na limpati na palimpati na upalimpati alittā apalittā anupalittā. So ca puggalo arahanto tehi kilesehi na limpati na palimpati na upalimpati alitto apalitto anupalitto nikkhanto nissaṭo vippamutto visaññutto vimariyādikatena cetasā viharatīti—  tasmiṃ paridevamaccharaṃ paṇṇe vāri yathā na limpati. </div>
</div>
<div class="q" id="p_24Mn_492"> <div class="p">
<span class="pN">492</span>Tenāha bhagavā—  </div>
</div>
<div class="q" id="p_24Mn_493"> <div class="p"> <table class="singleColumn"> <tr> <td> <div class="pN">493</div> <div class="G">“Sabbattha munī anissito,</div> </td> </tr> <tr> <td> <div class="G">Na piyaṃ kubbati nopi appiyaṃ;</div> </td> </tr> <tr> <td> <div class="G">Tasmiṃ paridevamaccharaṃ,</div> </td> </tr> <tr> <td> <div class="G">Paṇṇe vāri yathā na limpatī”ti.</div> </td> </tr> </table> </div>
</div>
<div class="q" id="p_24Mn_494"> <div class="divNumber">47.</div> <div class="p"> <table class="singleColumn"> <tr> <td> <div class="pN">494</div> <div class="G"><span class="bold">Udabindu yathāpi pokkhare,</span></div> </td> </tr> <tr> <td> <div class="G"><span class="bold">Padume vāri yathā na limpati;</span></div> </td> </tr> <tr> <td> <div class="G"><span class="bold">Evaṃ muni nopalimpati,</span></div> </td> </tr> <tr> <td> <div class="G"><span class="bold">Yadidaṃ diṭṭhasutaṃ mutesu vā.</span></div> </td> </tr> </table> </div>
</div>
<div class="q" id="p_24Mn_495"> <div class="p">
<span class="pN">495</span><span class="bold">Udabindu yathāpi pokkhare</span>ti. Udabindu vuccati udakathevo. Pokkharaṃ vuccati padumapattaṃ. Yathā udabindu padumapatte na limpati na palimpati na upalimpati alittaṃ apalittaṃ anupalittanti—  udabindu yathāpi pokkhare. <span class="bold">Padume</span> <span class="bold">vāri yathā na limpatī</span>ti. Padumaṃ vuccati padumapupphaṃ. Vāri vuccati udakaṃ. Yathā vāri padumapupphaṃ na limpati na palimpati na upalimpati alittaṃ apalittaṃ anupalittanti—  padume vāri yathā na limpati. </div>
</div>
<div class="q" id="p_24Mn_496"> <div class="p">
<span class="pN">496</span><span class="bold">Evaṃ muni nopalimpati, yadidaṃ diṭṭhasutaṃ mutesu vā</span>ti. <span class="bold">Evan</span>ti opammasampaṭipādanaṃ. <span class="bold">Munī</span>ti. <span class="bold">Monaṃ</span> vuccati ñāṇaṃ…pe…  saṅgajālamaticca so muni. <span class="bold">Lepā</span>ti dve lepā—  taṇhālepo ca diṭṭhilepo ca…pe…  ayaṃ taṇhālepo…pe…  ayaṃ diṭṭhilepo. Muni taṇhālepaṃ pahāya diṭṭhilepaṃ paṭinissajjitvā diṭṭhe na limpati, sute na limpati, mute na limpati, viññāte na limpati na palimpati na upalimpati alitto apalitto anupalitto nikkhanto nissaṭo vippamutto visaññutto vimariyādikatena cetasā viharatīti—  evaṃ muni nopalimpati, yadidaṃ diṭṭhasutaṃ mutesu vā. </div>
</div>
<div class="q" id="p_24Mn_497"> <div class="p">
<span class="pN">497</span>Tenāha bhagavā—  </div>
</div>
<div class="q" id="p_24Mn_498"> <div class="p"> <table class="singleColumn"> <tr> <td> <div class="pN">498</div> <div class="G">“Udabindu yathāpi pokkhare,</div> </td> </tr> <tr> <td> <div class="G">Padume vāri yathā na limpati;</div> </td> </tr> <tr> <td> <div class="G">Evaṃ muni nopalimpati,</div> </td> </tr> <tr> <td> <div class="G">Yadidaṃ diṭṭhasutaṃ mutesu vā”ti.</div> </td> </tr> </table> </div>
</div>
<div class="q" id="p_24Mn_499"> <div class="divNumber">48.</div> <div class="p"> <table class="singleColumn"> <tr> <td> <div class="pN">499</div> <div class="G"><span class="bold">Dhono na hi tena maññati,</span></div> </td> </tr> <tr> <td> <div class="G"><span class="bold">Yadidaṃ diṭṭhasutaṃ mutesu vā;</span></div> </td> </tr> <tr> <td> <div class="G"><span class="bold">Nāññena visuddhimicchati,</span></div> </td> </tr> <tr> <td> <div class="G"><span class="bold">Na hi so rajjati no virajjati.</span></div> </td> </tr> </table> </div>
</div>
<div class="q" id="p_24Mn_500"> <div class="p">
<span class="pN">500</span><span class="bold">Dhono na hi tena maññati, yadidaṃ diṭṭhasutaṃ mutesu vā</span>ti. <span class="bold">Dhono</span>ti <span class="bold">dhonā</span> vuccati paññā. Yā paññā pajānanā…pe…  amoho dhammavicayo sammādiṭṭhi. Kiṃkāraṇā dhonā vuccati paññā? Tāya paññāya kāyaduccaritaṃ dhutañca dhotañca sandhotañca niddhotañca, vacīduccaritaṃ…  manoduccaritaṃ dhutañca dhotañca sandhotañca niddhotañca, rāgo dhuto ca dhoto ca sandhoto ca niddhoto ca, doso…  moho…  kodho…  upanāho…  makkho…  paḷāso…  issā…  macchariyaṃ…  māyā…  sāṭheyyaṃ…  thambho…  sārambho…  māno…  atimāno…  mado…  pamādo…  sabbe kilesā…  sabbe duccaritā…  sabbe darathā…  sabbe pariḷāhā…  sabbe santāpā…  sabbākusalābhisaṅkhārā dhutā ca dhotā ca sandhotā ca niddhotā ca. Taṃkāraṇā dhonā vuccati paññā. </div>
</div>
<div class="q" id="p_24Mn_501"> <div class="p">
<span class="pN">501</span>Atha vā sammādiṭṭhiyā micchādiṭṭhi dhutā ca dhotā ca sandhotā ca niddhotā ca, sammāsaṅkappena micchāsaṅkappo dhuto ca dhoto ca sandhoto ca niddhoto ca, sammāvācāya micchāvācā dhutā ca…  sammākammantena micchākammanto dhuto ca…  sammāājīvena micchāājīvo dhuto ca…  sammāvāyāmena micchāvāyāmo dhuto ca…  sammāsatiyā micchāsati dhutā ca…  sammāsamādhinā micchāsamādhi dhuto ca…  sammāñāṇena micchāñāṇaṃ dhutañca…  sammāvimuttiyā micchāvimutti dhutā ca dhotā ca sandhotā ca niddhotā ca. </div>
</div>
<div class="q" id="p_24Mn_502"> <div class="p">
<span class="pN">502</span>Atha vā ariyena aṭṭhaṅgikena maggena sabbe kilesā…  sabbe duccaritā…  sabbe darathā…  sabbe pariḷāhā…  sabbe santāpā…  sabbākusalābhisaṅkhārā dhutā ca dhotā ca sandhotā ca niddhotā ca. Arahā imehi dhonehi dhammehi upeto samupeto upagato samupagato upapanno samupapanno samannāgato. Tasmā arahā dhono. So dhutarāgo dhutapāpo dhutakileso dhutapariḷāhoti—  dhono. </div>
</div>
<div class="q" id="p_24Mn_503"> <div class="p">
<span class="pN">503</span><span class="bold">Dhono na hi tena maññati, yadidaṃ diṭṭhasutaṃ mutesu vā</span>ti. Dhono diṭṭhaṃ na maññati, diṭṭhasmiṃ na maññati, diṭṭhato na maññati, diṭṭhā meti na maññati; sutaṃ na maññati, sutasmiṃ na maññati, sutato na maññati, sutaṃ meti na maññati; mutaṃ na maññati, mutasmiṃ na maññati, mutato na maññati, mutaṃ meti na maññati; viññātaṃ na maññati, viññātasmiṃ na maññati, viññātato na maññati, viññātaṃ meti na maññati. Vuttampi hetaṃ bhagavatā—  “asmīti, bhikkhave, maññitametaṃ, ayamahamasmīti maññitametaṃ, bhavissanti maññitametaṃ, na bhavissanti maññitametaṃ, rūpī bhavissanti maññitametaṃ, arūpī bhavissanti maññitametaṃ, saññī bhavissanti maññitametaṃ, asaññī bhavissanti maññitametaṃ, nevasaññīnāsaññī bhavissanti maññitametaṃ. Maññitaṃ, bhikkhave, rogo, maññitaṃ gaṇḍo, maññitaṃ sallaṃ, maññitaṃ upaddavo. Tasmātiha, bhikkhave, amaññamānena cetasā viharissāmāti, evañhi vo, bhikkhave, sikkhitabban”ti—  dhono na hi tena maññati yadidaṃ diṭṭhasutaṃ mutesu vā. </div>
</div>
<div class="q" id="p_24Mn_504"> <div class="p">
<span class="pN">504</span><span class="bold">Nāññena visuddhimicchatī</span>ti. Dhono aññena asuddhimaggena micchāpaṭipadāya aniyyānikapathena aññatra satipaṭṭhānehi aññatra sammappadhānehi aññatra iddhipādehi aññatra indriyehi aññatra balehi aññatra bojjhaṅgehi aññatra ariyā aṭṭhaṅgikā maggā suddhiṃ visuddhiṃ parisuddhiṃ muttiṃ vimuttiṃ parimuttiṃ na icchati na sādiyati na pattheti na piheti nābhijappatīti—  nāññena visuddhimicchati. </div>
</div>
<div class="q" id="p_24Mn_505"> <div class="p">
<span class="pN">505</span><span class="bold">Na hi so rajjati no virajjatī</span>ti. Sabbe bālaputhujjanā rajjanti, puthujjanakalyāṇakaṃ upādāya satta sekkhā virajjanti; arahā neva rajjati no virajjati. Viratto so khayā rāgassa vītarāgattā, khayā dosassa vītadosattā, khayā mohassa vītamohattā. So vuṭṭhavāso ciṇṇacaraṇo…pe…  jātijarāmaraṇasaṃsāro, natthi tassa punabbhavoti—  na hi so rajjati no virajjati. </div>
</div>
<div class="q" id="p_24Mn_506"> <div class="p">
<span class="pN">506</span>Tenāha bhagavā—  </div>
</div>
<div class="q" id="p_24Mn_507"> <div class="p"> <table class="singleColumn"> <tr> <td> <div class="pN">507</div> <div class="G">“Dhono na hi tena maññati,</div> </td> </tr> <tr> <td> <div class="G">Yadidaṃ diṭṭhasutaṃ mutesu vā;</div> </td> </tr> <tr> <td> <div class="G">Nāññena visuddhimicchati,</div> </td> </tr> <tr> <td> <div class="G">Na hi so rajjati no virajjatī”ti.</div> </td> </tr> </table> </div>
</div>
<div class="CENTER" id="p_24Mn_508">
<span class="pN">508</span>Jarāsuttaniddeso chaṭṭho.</div>
</html>
