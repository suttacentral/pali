<html>
<div class="i">8.1.9 Koṇḍaññasutta</div>
<div class="h">Vaṅgīsasaṃyutta</div>
<div class="h">Vaṅgīsavagga</div>
<div class="h">Koṇḍaññasutta</div>
<div class="q" id="p_12S1_1356"> <div class="divNumber">217.</div> <div class="p">
<span class="pN">1356</span>Ekaṃ samayaṃ bhagavā rājagahe viharati veḷuvane kalandakanivāpe. Atha kho āyasmā aññāsikoṇḍañño sucirasseva yena bhagavā tenupasaṅkami; upasaṅkamitvā bhagavato pādesu sirasā nipatitvā bhagavato pādāni mukhena ca paricumbati, pāṇīhi ca parisambāhati, nāmañca sāveti—  “koṇḍaññohaṃ, bhagavā, koṇḍaññohaṃ, sugatā”ti. Atha kho āyasmato vaṅgīsassa etadahosi—  “ayaṃ kho āyasmā aññāsikoṇḍañño sucirasseva yena bhagavā tenupasaṅkami; upasaṅkamitvā bhagavato pādesu sirasā nipatitvā bhagavato pādāni mukhena ca paricumbati, pāṇīhi ca parisambāhati, nāmañca sāveti—  ‘koṇḍaññohaṃ, bhagavā, koṇḍaññohaṃ, sugatā’ti. Yannūnāhaṃ āyasmantaṃ aññāsikoṇḍaññaṃ bhagavato sammukhā sāruppāhi gāthāhi abhitthaveyyan”ti. </div>
</div>
<div class="q" id="p_12S1_1357"> <div class="p">
<span class="pN">1357</span>Atha kho āyasmā vaṅgīso uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca—  “paṭibhāti maṃ, bhagavā, paṭibhāti maṃ, sugatā”ti. “Paṭibhātu taṃ, vaṅgīsā”ti bhagavā avoca. Atha kho āyasmā vaṅgīso āyasmantaṃ aññāsikoṇḍaññaṃ bhagavato sammukhā sāruppāhi gāthāhi abhitthavi—  </div>
</div>
<div class="q" id="p_12S1_1358"> <div class="p"> <table class="singleColumn"> <tr> <td> <div class="pN">1358</div> <div class="G">“Buddhānubuddho so thero,</div> </td> </tr> <tr> <td> <div class="G">koṇḍañño tibbanikkamo;</div> </td> </tr> <tr> <td> <div class="G">Lābhī sukhavihārānaṃ,</div> </td> </tr> <tr> <td> <div class="G">vivekānaṃ abhiṇhaso.</div> </td> </tr> </table> </div>
</div>
<div class="q" id="p_12S1_1359"> <div class="p"> <table class="singleColumn"> <tr> <td> <div class="pN">1359</div> <div class="G">Yaṃ sāvakena pattabbaṃ,</div> </td> </tr> <tr> <td> <div class="G">satthusāsanakārinā;</div> </td> </tr> <tr> <td> <div class="G">Sabbassa taṃ anuppattaṃ,</div> </td> </tr> <tr> <td> <div class="G">appamattassa sikkhato.</div> </td> </tr> </table> </div>
</div>
<div class="q" id="p_12S1_1360"> <div class="p"> <table class="singleColumn"> <tr> <td> <div class="pN">1360</div> <div class="G">Mahānubhāvo tevijjo,</div> </td> </tr> <tr> <td> <div class="G">cetopariyāyakovido;</div> </td> </tr> <tr> <td> <div class="G">Koṇḍañño buddhadāyādo,</div> </td> </tr> <tr> <td> <div class="G">pāde vandati satthuno”ti.</div> </td> </tr> </table> </div>
</div>
</html>
