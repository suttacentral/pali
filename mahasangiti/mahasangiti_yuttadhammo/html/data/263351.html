<html>
<div class="i"> Naārammaṇa</div>
<div class="h">Sanidassanasappaṭighattika</div>
<div class="h">Paṭiccavāra</div>
<div class="h">Paccayapaccanīya</div>
<div class="h">Vibhaṅgavāra</div>
<div class="h">Naārammaṇa</div>
<div class="q" id="p_37P1_2980"> <div class="divNumber">20.</div> <div class="p">
<span class="pN">2980</span>Anidassanasappaṭighaṃ dhammaṃ paṭicca anidassanasappaṭigho dhammo uppajjati naārammaṇapaccayā—  anidassanasappaṭighaṃ ekaṃ mahābhūtaṃ paṭicca dve mahābhūtā, dve mahābhūte paṭicca ekaṃ mahābhūtaṃ. Anidassanasappaṭighe mahābhūte paṭicca anidassanasappaṭighaṃ cittasamuṭṭhānaṃ rūpaṃ kaṭattārūpaṃ upādārūpaṃ. Phoṭṭhabbāyatanaṃ paṭicca cakkhāyatanaṃ…pe…  rasāyatanaṃ. Bāhiraṃ…  āhārasamuṭṭhānaṃ… , utusamuṭṭhānaṃ…  asaññasattānaṃ anidassanasappaṭighaṃ ekaṃ mahābhūtaṃ paṭicca dve mahābhūtā, dve mahābhūte paṭicca ekaṃ mahābhūtaṃ…pe… . </div>
</div>
<div class="q" id="p_37P1_2981"> <div class="p">
<span class="pN">2981</span>(Anidassanasappaṭighamūlakā iminā kāraṇena sattapi pañhā vitthāretabbā.) </div>
</div>
<div class="q" id="p_37P1_2982"> <div class="divNumber">21.</div> <div class="p">
<span class="pN">2982</span>Anidassanaappaṭighaṃ dhammaṃ paṭicca anidassanaappaṭigho dhammo uppajjati naārammaṇapaccayā—  anidassanaappaṭighe khandhe paṭicca anidassanaappaṭighaṃ cittasamuṭṭhānaṃ rūpaṃ. Paṭisandhikkhaṇe anidassanaappaṭighe khandhe paṭicca anidassanaappaṭighaṃ kaṭattārūpaṃ. Khandhe paṭicca vatthu…pe…  āpodhātuṃ paṭicca anidassanaappaṭighaṃ cittasamuṭṭhānaṃ rūpaṃ kaṭattārūpaṃ upādārūpaṃ. Āpodhātuṃ paṭicca itthindriyaṃ…pe…  kabaḷīkāro āhāro. Bāhiraṃ…  āhārasamuṭṭhānaṃ…  utusamuṭṭhānaṃ…  asaññasattānaṃ āpodhātuṃ paṭicca anidassanaappaṭighaṃ kaṭattārūpaṃ upādārūpaṃ. </div>
</div>
<div class="q" id="p_37P1_2983"> <div class="p">
<span class="pN">2983</span>(Anidassanaappaṭighamūlake iminā kāraṇena sattapi pañhā vitthāretabbā.) </div>
</div>
<div class="q" id="p_37P1_2984"> <div class="divNumber">22.</div> <div class="p">
<span class="pN">2984</span>Anidassanasappaṭighañca anidassanaappaṭighañca dhammaṃ paṭicca sanidassanasappaṭigho dhammo uppajjati naārammaṇapaccayā—  anidassanaappaṭighe khandhe ca mahābhūte ca paṭicca sanidassanasappaṭighaṃ cittasamuṭṭhānaṃ rūpaṃ. Paṭisandhikkhaṇe anidassanaappaṭighe khandhe ca mahābhūte ca paṭicca sanidassanasappaṭighaṃ kaṭattārūpaṃ. Anidassanasappaṭighe mahābhūte ca āpodhātuñca paṭicca sanidassanasappaṭighaṃ cittasamuṭṭhānaṃ rūpaṃ kaṭattārūpaṃ upādārūpaṃ. Phoṭṭhabbāyatanañca āpodhātuñca paṭicca rūpāyatanaṃ. Bāhiraṃ…  āhārasamuṭṭhānaṃ…  utusamuṭṭhānaṃ…  asaññasattānaṃ anidassanasappaṭighe mahābhūte ca āpodhātuñca paṭicca sanidassanasappaṭighaṃ kaṭattārūpaṃ upādārūpaṃ. </div>
</div>
<div class="q" id="p_37P1_2985"> <div class="p">
<span class="pN">2985</span>(Ghaṭane iminā kāraṇena sattapi pañhā vibhajitabbā.) </div>
</div>
</html>
