<html>
<div class="i">5.2.2 Abyākaraṇīyapañha</div>
<div class="h">Meṇḍakapañha</div>
<div class="h">Abhejjavagga</div>
<div class="h">Abyākaraṇīyapañha</div>
<div class="q" id="p_28Mi_682"> <div class="divNumber">131.</div> <div class="p">
<span class="pN">682</span>“Bhante nāgasena, bhāsitampetaṃ bhagavatā—  ‘natthānanda, tathāgatassa dhammesu ācariyamuṭṭhī’ti, puna ca therena mālukyaputtena pañhaṃ puṭṭho na byākāsi. Eso kho, bhante nāgasena, pañho dvayanto ekantanissito bhavissati ajānanena vā guyhakaraṇena vā. Yadi, bhante nāgasena, bhagavatā bhaṇitaṃ—  ‘natthānanda, tathāgatassa dhammesu ācariyamuṭṭhī’ti, tena hi therassa mālukyaputtassa ajānantena na byākataṃ. Yadi jānantena na byākataṃ, tena hi atthi tathāgatassa dhammesu ācariyamuṭṭhi. Ayampi ubhato koṭiko pañho tavānuppatto, so tayā nibbāhitabbo”ti. </div>
</div>
<div class="q" id="p_28Mi_683"> <div class="p">
<span class="pN">683</span>“Bhāsitampetaṃ, mahārāja, bhagavatā ‘natthānanda, tathāgatassa dhammesu ācariyamuṭṭhī’ti, abyākato ca therena mālukyaputtena pucchito pañho, tañca pana na ajānantena na guyhakaraṇena. Cattārimāni, mahārāja, pañhabyākaraṇāni. Katamāni cattāri? Ekaṃsabyākaraṇīyo pañho vibhajjabyākaraṇīyo pañho paṭipucchābyākaraṇīyo pañho ṭhapanīyo pañhoti. </div>
</div>
<div class="q" id="p_28Mi_684"> <div class="p">
<span class="pN">684</span>Katamo ca, mahārāja, ekaṃsabyākaraṇīyo pañho? ‘Rūpaṃ aniccan’ti ekaṃsabyākaraṇīyo pañho, ‘vedanā aniccā’ti…pe…  ‘saññā aniccā’ti…pe…  ‘saṅkhārā aniccā’ti…pe…  ‘viññāṇaṃ aniccan’ti ekaṃsabyākaraṇīyo pañho, ayaṃ ekaṃsabyākaraṇīyo pañho. </div>
</div>
<div class="q" id="p_28Mi_685"> <div class="p">
<span class="pN">685</span>Katamo vibhajjabyākaraṇīyo pañho? ‘Aniccaṃ pana rūpan’ti vibhajjabyākaraṇīyo pañho, ‘aniccā pana vedanā’ti…pe…  ‘aniccā pana saññā’ti…pe…  ‘aniccā pana saṅkhārā’ti…pe…  ‘aniccaṃ pana viññāṇan’ti vibhajjabyākaraṇīyo pañho, ayaṃ vibhajjabyākaraṇīyo pañho. </div>
</div>
<div class="q" id="p_28Mi_686"> <div class="p">
<span class="pN">686</span>Katamo paṭipucchābyākaraṇīyo pañho? ‘Kiṃ nu kho cakkhunā sabbaṃ vijānātī’ti ayaṃ paṭipucchābyākaraṇīyo pañho. </div>
</div>
<div class="q" id="p_28Mi_687"> <div class="p">
<span class="pN">687</span>Katamo ṭhapanīyo pañho? ‘Sassato loko’ti ṭhapanīyo pañho, ‘asassato loko’ti, ‘antavā loko’ti, ‘anantavā loko’ti, ‘antavā ca anantavā ca loko’ti, ‘nevantavā nānantavā loko’ti, ‘taṃ jīvaṃ taṃ sarīran’ti, ‘aññaṃ jīvaṃ aññaṃ sarīran’ti, ‘hoti tathāgato paraṃ maraṇā’ti, ‘na hoti tathāgato paraṃ maraṇā’ti, ‘hoti ca na ca hoti tathāgato paraṃ maraṇā’ti, ‘neva hoti na na hoti tathāgato paraṃ maraṇā’ti ṭhapanīyo pañho, ayaṃ ṭhapanīyo pañho. </div>
</div>
<div class="q" id="p_28Mi_688"> <div class="p">
<span class="pN">688</span>Bhagavā, mahārāja, therassa mālukyaputtassa taṃ ṭhapanīyaṃ pañhaṃ na byākāsi. So pana pañho kiṃkāraṇā ṭhapanīyo? Na tassa dīpanāya hetu vā kāraṇaṃ vā atthi, tasmā so pañho ṭhapanīyo. Natthi buddhānaṃ bhagavantānaṃ akāraṇamahetukaṃ giramudīraṇan”ti. “Sādhu, bhante nāgasena, evametaṃ tathā sampaṭicchāmī”ti. </div>
</div>
<div class="CENTER" id="p_28Mi_689">
<span class="pN">689</span>Abyākaraṇīyapañho dutiyo.</div>
</html>
