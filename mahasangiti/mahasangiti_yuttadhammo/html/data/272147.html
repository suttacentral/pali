<html>
<div class="i">10.3 Tatiyabhāṇavāra</div>
<div class="h">Bhikkhunikkhandhaka</div>
<div class="h">Tatiyabhāṇavāra</div>
<div class="q" id="p_4V_2061"> <div class="divNumber">423.</div> <div class="p">
<span class="pN">2061</span>Tena kho pana samayena upasampannāyo dissanti—  animittāpi, nimittamattāpi, alohitāpi, dhuvalohitāpi, dhuvacoḷāpi, paggharantīpi, sikharaṇīpi, itthipaṇḍakāpi, vepurisikāpi, sambhinnāpi, ubhatobyañjanāpi. Bhagavato etamatthaṃ ārocesuṃ. “Anujānāmi, bhikkhave, upasampādentiyā catuvīsati antarāyike dhamme pucchituṃ. Evañca pana, bhikkhave, pucchitabbā—  ‘nasi animittā, nasi nimittamattā, nasi alohitā, nasi dhuvalohitā, nasi dhuvacoḷā, nasi paggharantī, nasi sikharaṇī, nasi itthipaṇḍakā, nasi vepurisikā, nasi sambhinnā, nasi ubhatobyañjanā? Santi te evarūpā ābādhā—  kuṭṭhaṃ, gaṇḍo, kilāso, soso, apamāro? Manussāsi, itthīsi, bhujissāsi, aṇaṇāsi, nasi rājabhaṭī? Anuññātāsi mātāpitūhi, sāmikena? Paripuṇṇavīsativassāsi, paripuṇṇaṃ te pattacīvaraṃ, kiṃnāmāsi, kānāmā te pavattinī’”ti? </div>
</div>
<div class="q" id="p_4V_2062"> <div class="p">
<span class="pN">2062</span>Tena kho pana samayena bhikkhū bhikkhunīnaṃ antarāyike dhamme pucchanti. Upasampadāpekkhāyo vitthāyanti, maṅkū honti, na sakkonti vissajjetuṃ. Bhagavato etamatthaṃ ārocesuṃ. “Anujānāmi, bhikkhave, ekatoupasampannāya bhikkhunisaṃghe visuddhāya bhikkhusaṃghe upasampādetun”ti. </div>
</div>
<div class="q" id="p_4V_2063"> <div class="p">
<span class="pN">2063</span>Tena kho pana samayena bhikkhuniyo ananusiṭṭhā upasampadāpekkhāyo antarāyike dhamme pucchanti. Upasampadāpekkhāyo vitthāyanti, maṅkū honti, na sakkonti vissajjetuṃ. Bhagavato etamatthaṃ ārocesuṃ. “Anujānāmi, bhikkhave, paṭhamaṃ anusāsitvā pacchā antarāyike dhamme pucchitun”ti. </div>
</div>
<div class="q" id="p_4V_2064"> <div class="p">
<span class="pN">2064</span>Tattheva saṃghamajjhe anusāsanti. Upasampadāpekkhāyo tatheva vitthāyanti, maṅkū honti, na sakkonti vissajjetuṃ. Bhagavato etamatthaṃ ārocesuṃ. “Anujānāmi, bhikkhave, ekamantaṃ anusāsitvā saṃghamajjhe antarāyike dhamme pucchituṃ. Evañca pana, bhikkhave, anusāsitabbā. </div>
</div>
<div class="q" id="p_4V_2065"> <div class="divNumber">424.</div> <div class="p">
<span class="pN">2065</span>Paṭhamaṃ upajjhaṃ gāhāpetabbā. Upajjhaṃ gāhāpetvā pattacīvaraṃ ācikkhitabbaṃ—  ‘ayaṃ te patto, ayaṃ saṅghāṭi, ayaṃ uttarāsaṅgo, ayaṃ antaravāsako, idaṃ saṅkaccikaṃ, ayaṃ udakasāṭikā; gaccha amumhi okāse tiṭṭhāhī’”ti. </div>
</div>
<div class="q" id="p_4V_2066"> <div class="p">
<span class="pN">2066</span>Bālā abyattā anusāsanti. Duranusiṭṭhā upasampadāpekkhāyo vitthāyanti, maṅkū honti, na sakkonti vissajjetuṃ. Bhagavato etamatthaṃ ārocesuṃ. “Na, bhikkhave, bālāya abyattāya anusāsitabbā. Yā anusāseyya, āpatti dukkaṭassa. Anujānāmi, bhikkhave, byattāya bhikkhuniyā paṭibalāya anusāsitun”ti. </div>
</div>
<div class="q" id="p_4V_2067"> <div class="p">
<span class="pN">2067</span>Asammatā anusāsanti. Bhagavato etamatthaṃ ārocesuṃ. “Na, bhikkhave, asammatāya anusāsitabbā. Yā anusāseyya, āpatti dukkaṭassa. Anujānāmi, bhikkhave, sammatāya anusāsituṃ. Evañca pana, bhikkhave, sammannitabbā—  attanā vā attānaṃ sammannitabbaṃ, parāya vā parā sammannitabbā. </div>
</div>
<div class="q" id="p_4V_2068"> <div class="p">
<span class="pN">2068</span>Kathañca attanāva attānaṃ sammannitabbaṃ? Byattāya bhikkhuniyā paṭibalāya saṃgho ñāpetabbo—  ‘suṇātu me, ayye, saṃgho. Itthannāmā itthannāmāya ayyāya upasampadāpekkhā. Yadi saṃghassa pattakallaṃ, ahaṃ itthannāmā itthannāmaṃ anusāseyyan’ti. Evaṃ attanāva attānaṃ sammannitabbaṃ. </div>
</div>
<div class="q" id="p_4V_2069"> <div class="p">
<span class="pN">2069</span>Kathañca parāya parā sammannitabbā? Byattāya bhikkhuniyā paṭibalāya saṃgho ñāpetabbo—  ‘suṇātu me, ayye, saṃgho. Itthannāmā itthannāmāya ayyāya upasampadāpekkhā. Yadi saṃghassa pattakallaṃ, itthannāmā itthannāmaṃ anusāseyyā’ti. Evaṃ parāya parā sammannitabbā. </div>
</div>
<div class="q" id="p_4V_2070"> <div class="p">
<span class="pN">2070</span>Tāya sammatāya bhikkhuniyā upasampadāpekkhaṃ upasaṅkamitvā evamassa vacanīyā—  ‘suṇasi itthannāme. Ayaṃ te saccakālo, bhūtakālo. Yaṃ jātaṃ taṃ saṃghamajjhe pucchante santaṃ atthīti vattabbaṃ, asantaṃ natthīti vattabbaṃ. Mā kho vitthāyi, mā kho maṅku ahosi. Evaṃ taṃ pucchissanti—  nasi animittā, nasi nimittamattā, nasi alohitā, nasi dhuvalohitā, nasi dhuvacoḷā, nasi paggharantī, nasi sikharaṇī, nasi itthipaṇḍakā, nasi vepurisikā, nasi sambhinnā, nasi ubhatobyañjanā? Santi te evarūpā ābādhā—  kuṭṭhaṃ, gaṇḍo, kilāso, soso, apamāro? Manussāsi, itthīsi, bhujissāsi, aṇaṇāsi, nasi rājabhaṭī? Anuññātāsi mātāpitūhi, sāmikena? Paripuṇṇavīsativassāsi, paripuṇṇaṃ te pattacīvaraṃ, kiṃnāmāsi, kānāmā te pavattinī’ti? </div>
</div>
<div class="q" id="p_4V_2071"> <div class="p">
<span class="pN">2071</span>Ekato āgacchanti. Na ekato āgantabbaṃ. Anusāsikāya paṭhamataraṃ āgantvā saṃgho ñāpetabbo—  ‘suṇātu me, ayye, saṃgho. Itthannāmā itthannāmāya ayyāya upasampadāpekkhā. Anusiṭṭhā sā mayā. Yadi saṃghassa pattakallaṃ, itthannāmā āgaccheyyā’ti. ‘Āgacchāhī’ti vattabbā. </div>
</div>
<div class="q" id="p_4V_2072"> <div class="p">
<span class="pN">2072</span>Ekaṃsaṃ uttarāsaṅgaṃ kārāpetvā bhikkhunīnaṃ pāde vandāpetvā ukkuṭikaṃ nisīdāpetvā añjaliṃ paggaṇhāpetvā upasampadaṃ yācāpetabbā—  ‘saṃghaṃ, ayye, upasampadaṃ yācāmi. Ullumpatu maṃ, ayye, saṃgho anukampaṃ upādāya. Dutiyampi, ayye, saṃghaṃ upasampadaṃ yācāmi. Ullumpatu maṃ, ayye, saṃgho anukampaṃ upādāya. Tatiyampi, ayye, saṃghaṃ upasampadaṃ yācāmi. Ullumpatu maṃ, ayye, saṃgho anukampaṃ upādāyā’ti. Byattāya bhikkhuniyā paṭibalāya saṃgho ñāpetabbo—  </div>
</div>
<div class="q" id="p_4V_2073"> <div class="p">
<span class="pN">2073</span>‘Suṇātu me, ayye, saṃgho. Ayaṃ itthannāmā itthannāmāya ayyāya upasampadāpekkhā. Yadi saṃghassa pattakallaṃ, ahaṃ itthannāmaṃ antarāyike dhamme puccheyyanti. </div>
</div>
<div class="q" id="p_4V_2074"> <div class="p">
<span class="pN">2074</span>Suṇasi itthannāme. Ayaṃ te saccakālo, bhūtakālo. Yaṃ jātaṃ taṃ pucchāmi santaṃ atthīti vattabbaṃ, asantaṃ natthīti vattabbaṃ. Nasi animittā…pe…  kiṃnāmāsi, kānāmā te pavattinī’ti. Byattāya bhikkhuniyā paṭibalāya saṃgho ñāpetabbo—  </div>
</div>
<div class="q" id="p_4V_2075"> <div class="divNumber">425.</div> <div class="p">
<span class="pN">2075</span>‘Suṇātu me, ayye, saṃgho. Ayaṃ itthannāmā itthannāmāya ayyāya upasampadāpekkhā. Parisuddhā antarāyikehi dhammehi, paripuṇṇassā pattacīvaraṃ. Itthannāmā saṃghaṃ upasampadaṃ yācati itthannāmāya ayyāya pavattiniyā. Yadi saṃghassa pattakallaṃ, saṃgho itthannāmaṃ upasampādeyya itthannāmāya ayyāya pavattiniyā. Esā ñatti. </div>
</div>
<div class="q" id="p_4V_2076"> <div class="p">
<span class="pN">2076</span>Suṇātu me, ayye, saṃgho. Ayaṃ itthannāmā itthannāmāya ayyāya upasampadāpekkhā. Parisuddhā antarāyikehi dhammehi, paripuṇṇassā pattacīvaraṃ. Itthannāmā saṃghaṃ upasampadaṃ yācati itthannāmāya ayyāya pavattiniyā. Saṃgho itthannāmaṃ upasampādeti itthannāmāya ayyāya pavattiniyā. Yassā ayyāya khamati itthannāmāya upasampadā itthannāmāya ayyāya pavattiniyā, sā tuṇhassa; yassā nakkhamati, sā bhāseyya. </div>
</div>
<div class="q" id="p_4V_2077"> <div class="p">
<span class="pN">2077</span>Dutiyampi etamatthaṃ vadāmi…pe…  tatiyampi etamatthaṃ vadāmi—  suṇātu me, ayye, saṃgho. Ayaṃ itthannāmā itthannāmāya ayyāya upasampadāpekkhā. Parisuddhā antarāyikehi dhammehi, paripuṇṇassā pattacīvaraṃ. Itthannāmā saṃghaṃ upasampadaṃ yācati itthannāmāya ayyāya pavattiniyā. Saṃgho itthannāmaṃ upasampādeti itthannāmāya ayyāya pavattiniyā. Yassā ayyāya khamati itthannāmāya upasampadā itthannāmāya ayyāya pavattiniyā, sā tuṇhassa; yassā nakkhamati, sā bhāseyya. </div>
</div>
<div class="q" id="p_4V_2078"> <div class="p">
<span class="pN">2078</span>Upasampannā saṃghena itthannāmā itthannāmāya ayyāya pavattiniyā. Khamati saṃghassa, tasmā tuṇhī, evametaṃ dhārayāmī’ti. </div>
</div>
<div class="q" id="p_4V_2079"> <div class="p">
<span class="pN">2079</span>Tāvadeva taṃ ādāya bhikkhusaṃghaṃ upasaṅkamitvā ekaṃsaṃ uttarāsaṅgaṃ kārāpetvā bhikkhūnaṃ pāde vandāpetvā ukkuṭikaṃ nisīdāpetvā añjaliṃ paggaṇhāpetvā upasampadaṃ yācāpetabbā—  ‘ahaṃ, ayyā, itthannāmā itthannāmāya ayyāya upasampadāpekkhā. Ekatoupasampannā bhikkhunisaṃghe, visuddhā; saṃghaṃ, ayyā, upasampadaṃ yācāmi. Ullumpatu maṃ, ayyā, saṃgho anukampaṃ upādāya. Ahaṃ, ayyā, itthannāmā itthannāmāya ayyāya upasampadāpekkhā. Ekatoupasampannā bhikkhunisaṃghe, visuddhā. Dutiyampi, ayyā, saṃghaṃ upasampadaṃ yācāmi. Ullumpatu maṃ, ayyā, saṃgho anukampaṃ upādāya. Ahaṃ, ayyā, itthannāmā itthannāmāya ayyāya upasampadāpekkhā. Ekatoupasampannā bhikkhunisaṃghe, visuddhā. Tatiyampi, ayyā, saṃghaṃ upasampadaṃ yācāmi. Ullumpatu maṃ, ayyā, saṃgho anukampaṃ upādāyā’ti. Byattena bhikkhunā paṭibalena saṃgho ñāpetabbo—  </div>
</div>
<div class="q" id="p_4V_2080"> <div class="p">
<span class="pN">2080</span>‘Suṇātu me, bhante, saṃgho. Ayaṃ itthannāmā itthannāmāya upasampadāpekkhā. Ekatoupasampannā bhikkhunisaṃghe, visuddhā. Itthannāmā saṃghaṃ upasampadaṃ yācati itthannāmāya pavattiniyā. Yadi saṃghassa pattakallaṃ, saṃgho itthannāmaṃ upasampādeyya, itthannāmāya pavattiniyā. Esā ñatti. </div>
</div>
<div class="q" id="p_4V_2081"> <div class="p">
<span class="pN">2081</span>Suṇātu me, bhante, saṃgho. Ayaṃ itthannāmā itthannāmāya upasampadāpekkhā. Ekatoupasampannā bhikkhunisaṃghe, visuddhā. Itthannāmā saṃghaṃ upasampadaṃ yācati itthannāmāya pavattiniyā. Saṃgho itthannāmaṃ upasampādeti itthannāmāya pavattiniyā. Yassāyasmato khamati itthannāmāya upasampadā itthannāmāya pavattiniyā, so tuṇhassa; yassa nakkhamati, so bhāseyya. </div>
</div>
<div class="q" id="p_4V_2082"> <div class="p">
<span class="pN">2082</span>Dutiyampi etamatthaṃ vadāmi…pe…  tatiyampi etamatthaṃ vadāmi—  suṇātu me, bhante, saṃgho. Ayaṃ itthannāmā itthannāmāya upasampadāpekkhā. Ekatoupasampannā bhikkhunisaṃghe, visuddhā. Itthannāmā saṃghaṃ upasampadaṃ yācati itthannāmāya pavattiniyā. Saṃgho itthannāmaṃ upasampādeti itthannāmāya pavattiniyā. Yassāyasmato khamati itthannāmāya upasampadā itthannāmāya pavattiniyā, so tuṇhassa; yassa nakkhamati, so bhāseyya. </div>
</div>
<div class="q" id="p_4V_2083"> <div class="p">
<span class="pN">2083</span>Upasampannā saṃghena itthannāmā itthannāmāya pavattiniyā. Khamati saṃghassa, tasmā tuṇhī, evametaṃ dhārayāmī’ti. </div>
</div>
<div class="q" id="p_4V_2084"> <div class="p">
<span class="pN">2084</span>Tāvadeva chāyā metabbā, utuppamāṇaṃ ācikkhitabbaṃ, divasabhāgo ācikkhitabbo, saṅgīti ācikkhitabbā, bhikkhuniyo vattabbā—  imissā tayo ca nissaye, aṭṭha ca akaraṇīyāni ācikkheyyāthā”ti. </div>
</div>
<div class="q" id="p_4V_2085"> <div class="divNumber">426.</div> <div class="p">
<span class="pN">2085</span>Tena kho pana samayena bhikkhuniyo bhattagge āsanaṃ saṅkasāyantiyo kālaṃ vītināmesuṃ. Bhagavato etamatthaṃ ārocesuṃ. “Anujānāmi, bhikkhave, aṭṭhannaṃ bhikkhunīnaṃ yathāvuḍḍhaṃ, avasesānaṃ yathāgatikan”ti. </div>
</div>
<div class="q" id="p_4V_2086"> <div class="p">
<span class="pN">2086</span>Tena kho pana samayena bhikkhuniyo—  “bhagavatā anuññātaṃ aṭṭhannaṃ bhikkhunīnaṃ yathāvuḍḍhaṃ, avasesānaṃ yathāgatikan”ti—  sabbattha aṭṭheva bhikkhuniyo yathāvuḍḍhaṃ paṭibāhanti, avasesāyo yathāgatikaṃ. Bhagavato etamatthaṃ ārocesuṃ. “Anujānāmi, bhikkhave, bhattagge aṭṭhannaṃ bhikkhunīnaṃ yathāvuḍḍhaṃ, avasesānaṃ yathāgatikaṃ; aññattha sabbattha yathāvuḍḍhaṃ na paṭibāhitabbaṃ. Yā paṭibāheyya, āpatti dukkaṭassā”ti. </div>
</div>
<div class="q" id="p_4V_2087"> <div class="divNumber">427.</div> <div class="p">
<span class="pN">2087</span>Tena kho pana samayena bhikkhuniyo na pavārenti. Bhagavato etamatthaṃ ārocesuṃ. “Na, bhikkhave, bhikkhuniyā na pavāretabbaṃ. Yā na pavāreyya, yathādhammo kāretabbo”ti. </div>
</div>
<div class="q" id="p_4V_2088"> <div class="p">
<span class="pN">2088</span>Tena kho pana samayena bhikkhuniyo attanā pavāretvā bhikkhusaṃghaṃ na pavārenti. Bhagavato etamatthaṃ ārocesuṃ. “Na, bhikkhave, bhikkhuniyā attanā pavāretvā bhikkhusaṃgho na pavāretabbo. Yā na pavāreyya, yathādhammo kāretabbo”ti. </div>
</div>
<div class="q" id="p_4V_2089"> <div class="p">
<span class="pN">2089</span>Tena kho pana samayena bhikkhuniyo bhikkhūhi saddhiṃ ekato pavārentiyo kolāhalaṃ akaṃsu. Bhagavato etamatthaṃ ārocesuṃ. “Na, bhikkhave, bhikkhuniyā bhikkhūhi saddhiṃ ekato pavāretabbaṃ. Yā pavāreyya, āpatti dukkaṭassā”ti. </div>
</div>
<div class="q" id="p_4V_2090"> <div class="p">
<span class="pN">2090</span>Tena kho pana samayena bhikkhuniyo purebhattaṃ pavārentiyo kālaṃ vītināmesuṃ. Bhagavato etamatthaṃ ārocesuṃ. “Anujānāmi, bhikkhave, pacchābhattaṃ pavāretun”ti. Pacchābhattaṃ pavārentiyo vikāle ahesuṃ. Bhagavato etamatthaṃ ārocesuṃ. “Anujānāmi, bhikkhave, ajjatanā bhikkhunisaṃghaṃ pavāretvā aparajju bhikkhusaṃghaṃ pavāretun”ti. </div>
</div>
<div class="q" id="p_4V_2091"> <div class="p">
<span class="pN">2091</span>Tena kho pana samayena sabbo bhikkhunisaṃgho pavārento kolāhalaṃ akāsi. Bhagavato etamatthaṃ ārocesuṃ. “Anujānāmi, bhikkhave, ekaṃ bhikkhuniṃ byattaṃ paṭibalaṃ sammannituṃ—  bhikkhunisaṃghassa atthāya bhikkhusaṃghaṃ pavāretuṃ. Evañca pana, bhikkhave, sammannitabbā. Paṭhamaṃ bhikkhunī yācitabbā, yācitvā byattāya bhikkhuniyā paṭibalāya saṃgho ñāpetabbo—  </div>
</div>
<div class="q" id="p_4V_2092"> <div class="p">
<span class="pN">2092</span>‘Suṇātu me, ayye, saṃgho. Yadi saṃghassa pattakallaṃ, saṃgho itthannāmaṃ bhikkhuniṃ sammanneyya bhikkhunisaṃghassa atthāya bhikkhusaṃghaṃ pavāretuṃ. Esā ñatti. </div>
</div>
<div class="q" id="p_4V_2093"> <div class="p">
<span class="pN">2093</span>Suṇātu me, ayye, saṃgho. Saṃgho itthannāmaṃ bhikkhuniṃ sammannati bhikkhunisaṃghassa atthāya bhikkhusaṃghaṃ pavāretuṃ. Yassā ayyāya khamati itthannāmāya bhikkhuniyā sammuti bhikkhunisaṃghassa atthāya bhikkhusaṃghaṃ pavāretuṃ, sā tuṇhassa; yassā nakkhamati, sā bhāseyya. </div>
</div>
<div class="q" id="p_4V_2094"> <div class="p">
<span class="pN">2094</span>Sammatā saṃghena itthannāmā bhikkhunī bhikkhunisaṃghassa atthāya bhikkhusaṃghaṃ pavāretuṃ. Khamati saṃghassa, tasmā tuṇhī, evametaṃ dhārayāmī’ti. </div>
</div>
<div class="q" id="p_4V_2095"> <div class="p">
<span class="pN">2095</span>Tāya sammatāya bhikkhuniyā bhikkhunisaṃghaṃ ādāya bhikkhusaṃghaṃ upasaṅkamitvā ekaṃsaṃ uttarāsaṅgaṃ karitvā bhikkhūnaṃ pāde vanditvā ukkuṭikaṃ nisīditvā añjaliṃ paggahetvā evamassa vacanīyo—  ‘bhikkhunisaṃgho, ayyā, bhikkhusaṃghaṃ pavāreti—  diṭṭhena vā, sutena vā parisaṅkāya vā. Vadatu, ayyā, bhikkhusaṃgho bhikkhunisaṃghaṃ anukampaṃ upādāya, passanto paṭikarissati. Dutiyampi, ayyā…pe…  tatiyampi, ayyā, bhikkhunisaṃgho bhikkhusaṃghaṃ pavāreti—  diṭṭhena vā, sutena vā, parisaṅkāya vā. Vadatu, ayyā, bhikkhusaṃgho bhikkhunisaṃghaṃ anukampaṃ upādāya, passanto paṭikarissatī’”ti. </div>
</div>
<div class="q" id="p_4V_2096"> <div class="divNumber">428.</div> <div class="p">
<span class="pN">2096</span>Tena kho pana samayena bhikkhuniyo bhikkhūnaṃ uposathaṃ ṭhapenti, pavāraṇaṃ ṭhapenti, savacanīyaṃ karonti, anuvādaṃ paṭṭhapenti, okāsaṃ kārenti, codenti, sārenti. Bhagavato etamatthaṃ ārocesuṃ. “Na, bhikkhave, bhikkhuniyā bhikkhussa uposatho ṭhapetabbo; ṭhapitopi aṭṭhapito; ṭhapentiyā āpatti dukkaṭassa. Na pavāraṇā ṭhapetabbā; ṭhapitāpi aṭṭhapitā; ṭhapentiyā āpatti dukkaṭassa. Na savacanīyaṃ kātabbaṃ; katampi akataṃ; karontiyā āpatti dukkaṭassa. Na anuvādo paṭṭhapetabbo; paṭṭhapitopi appaṭṭhapito; paṭṭhapentiyā āpatti dukkaṭassa. Na okāso kāretabbo; kāritopi akārito; kārentiyā āpatti dukkaṭassa. Na codetabbo; coditopi acodito; codentiyā āpatti dukkaṭassa. Na sāretabbo; sāritopi asārito; sārentiyā āpatti dukkaṭassā”ti. </div>
</div>
<div class="q" id="p_4V_2097"> <div class="p">
<span class="pN">2097</span>Tena kho pana samayena bhikkhū bhikkhunīnaṃ uposathaṃ ṭhapenti, pavāraṇaṃ ṭhapenti, savacanīyaṃ karonti, anuvādaṃ paṭṭhapenti, okāsaṃ kārenti, codenti, sārenti. Bhagavato etamatthaṃ ārocesuṃ. “Anujānāmi, bhikkhave, bhikkhunā bhikkhuniyā uposathaṃ ṭhapetuṃ; ṭhapitopi suṭṭhapito; ṭhapentassa anāpatti. Pavāraṇaṃ ṭhapetuṃ; ṭhapitāpi suṭṭhapitā; ṭhapentassa anāpatti. Savacanīyaṃ kātuṃ; katampi sukataṃ; karontassa anāpatti. Anuvādaṃ paṭṭhapetuṃ; paṭṭhapitopi suppaṭṭhapito; paṭṭhapentassa anāpatti. Okāsaṃ kāretuṃ; kāritopi sukārito; kārentassa anāpatti. Codetuṃ; coditāpi sucoditā; codentassa anāpatti. Sāretuṃ; sāritāpi susāritā; sārentassa anāpattī”ti. </div>
</div>
<div class="q" id="p_4V_2098"> <div class="divNumber">429.</div> <div class="p">
<span class="pN">2098</span>Tena kho pana samayena chabbaggiyā bhikkhuniyo yānena yāyanti—  itthiyuttenapi purisantarena, purisayuttenapi itthantarena. Manussā ujjhāyanti khiyyanti vipācenti…pe…  seyyathāpi gaṅgāmahiyāyā”ti. Bhagavato etamatthaṃ ārocesuṃ. “Na, bhikkhave, bhikkhuniyā yānena yāyitabbaṃ. Yā yāyeyya, yathādhammo kāretabbo”ti. </div>
</div>
<div class="q" id="p_4V_2099"> <div class="p">
<span class="pN">2099</span>Tena kho pana samayena aññatarā bhikkhunī gilānā hoti, na sakkoti padasā gantuṃ. Bhagavato etamatthaṃ ārocesuṃ. “Anujānāmi, bhikkhave, gilānāya yānan”ti. Atha kho bhikkhunīnaṃ etadahosi—  “itthiyuttaṃ nu kho, purisayuttaṃ nu kho”ti? Bhagavato etamatthaṃ ārocesuṃ. “Anujānāmi, bhikkhave, itthiyuttaṃ purisayuttaṃ hatthavaṭṭakan”ti. </div>
</div>
<div class="q" id="p_4V_2100"> <div class="p">
<span class="pN">2100</span>Tena kho pana samayena aññatarissā bhikkhuniyā yānugghātena bāḷhataraṃ aphāsu ahosi. Bhagavato etamatthaṃ ārocesuṃ. “Anujānāmi, bhikkhave, sivikaṃ pāṭaṅkin”ti. </div>
</div>
<div class="q" id="p_4V_2101"> <div class="divNumber">430.</div> <div class="p">
<span class="pN">2101</span>Tena kho pana samayena aḍḍhakāsī gaṇikā bhikkhunīsu pabbajitā hoti. Sā ca sāvatthiṃ gantukāmā hoti—  “bhagavato santike upasampajjissāmī”ti. Assosuṃ kho dhuttā—  “aḍḍhakāsī kira gaṇikā sāvatthiṃ gantukāmā”ti. Te magge pariyuṭṭhiṃsu. Assosi kho aḍḍhakāsī gaṇikā—  “dhuttā kira magge pariyuṭṭhitā”ti. Bhagavato santike dūtaṃ pāhesi—  “ahañhi upasampajjitukāmā; kathaṃ nu kho mayā paṭipajjitabban”ti? Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi, bhikkhave, dūtenapi upasampādetun”ti. </div>
</div>
<div class="q" id="p_4V_2102"> <div class="p">
<span class="pN">2102</span>Bhikkhudūtena upasampādenti. Bhagavato etamatthaṃ ārocesuṃ. “Na, bhikkhave, bhikkhudūtena upasampādetabbā. Yo upasampādeyya, āpatti dukkaṭassā”ti. Sikkhamānadūtena upasampādenti…pe…  sāmaṇeradūtena upasampādenti…pe…  sāmaṇeridūtena upasampādenti…pe…  bālāya abyattāya dūtena upasampādenti. “Na, bhikkhave, bālāya abyattāya dūtena upasampādetabbā. Yo upasampādeyya, āpatti dukkaṭassa. Anujānāmi, bhikkhave, byattāya bhikkhuniyā paṭibalāya dūtena upasampādetunti. </div>
</div>
<div class="q" id="p_4V_2103"> <div class="p">
<span class="pN">2103</span>Tāya dūtāya bhikkhuniyā saṃghaṃ upasaṅkamitvā ekaṃsaṃ uttarāsaṅgaṃ karitvā bhikkhūnaṃ pāde vanditvā ukkuṭikaṃ nisīditvā añjaliṃ paggahetvā evamassa vacanīyo—  ‘itthannāmā, ayyā, itthannāmāya ayyāya upasampadāpekkhā. Ekatoupasampannā bhikkhunisaṃghe, visuddhā. Sā kenacideva antarāyena na āgacchati. Itthannāmā, ayyā, saṃghaṃ upasampadaṃ yācati. Ullumpatu taṃ, ayyā, saṃgho anukampaṃ upādāya. Itthannāmā, ayyā, itthannāmāya ayyāya upasampadāpekkhā. Ekatoupasampannā bhikkhunisaṃghe, visuddhā. Sā kenacideva antarāyena na āgacchati. Dutiyampi, ayyā, itthannāmā saṃghaṃ upasampadaṃ yācati. Ullumpatu taṃ, ayyā, saṃgho anukampaṃ upādāya. Itthannāmā, ayyā, itthannāmāya ayyāya upasampadāpekkhā. Ekatoupasampannā bhikkhunisaṃghe, visuddhā. Sā kenacideva antarāyena na āgacchati. Tatiyampi, ayyā, itthannāmā saṃghaṃ upasampadaṃ yācati. Ullumpatu taṃ, ayyā, saṃgho anukampaṃ upādāyā’ti. Byattena bhikkhunā paṭibalena saṃgho ñāpetabbo—  </div>
</div>
<div class="q" id="p_4V_2104"> <div class="p">
<span class="pN">2104</span>‘Suṇātu me, bhante, saṃgho. Itthannāmā itthannāmāya upasampadāpekkhā. Ekatoupasampannā bhikkhunisaṃghe, visuddhā. Sā kenacideva antarāyena na āgacchati. Itthannāmā saṃghaṃ upasampadaṃ yācati itthannāmāya pavattiniyā. Yadi saṃghassa pattakallaṃ, saṃgho itthannāmaṃ upasampādeyya itthannāmāya pavattiniyā. Esā ñatti. </div>
</div>
<div class="q" id="p_4V_2105"> <div class="p">
<span class="pN">2105</span>Suṇātu me, bhante, saṃgho. Itthannāmā itthannāmāya upasampadāpekkhā. Ekatoupasampannā bhikkhunisaṃghe, visuddhā. Sā kenacideva antarāyena na āgacchati. Itthannāmā saṃghaṃ upasampadaṃ yācati itthannāmāya pavattiniyā. Saṃgho itthannāmaṃ upasampādeti itthannāmāya pavattiniyā. Yassāyasmato khamati itthannāmāya upasampadā itthannāmāya pavattiniyā, so tuṇhassa; yassa nakkhamati, so bhāseyya. </div>
</div>
<div class="q" id="p_4V_2106"> <div class="p">
<span class="pN">2106</span>Dutiyampi etamatthaṃ vadāmi…pe…  tatiyampi etamatthaṃ vadāmi. Suṇātu me, bhante, saṃgho. Itthannāmā itthannāmāya upasampadāpekkhā. Ekatoupasampannā bhikkhunisaṃghe, visuddhā. Sā kenacideva antarāyena na āgacchati. Itthannāmā saṃghaṃ upasampadaṃ yācati itthannāmāya pavattiniyā. Saṃgho itthannāmaṃ upasampādeti itthannāmāya pavattiniyā. Yassāyasmato khamati itthannāmāya upasampadā itthannāmāya pavattiniyā, so tuṇhassa; yassa nakkhamati, so bhāseyya. </div>
</div>
<div class="q" id="p_4V_2107"> <div class="p">
<span class="pN">2107</span>Upasampannā saṃghena itthannāmā itthannāmāya pavattiniyā. Khamati saṃghassa, tasmā tuṇhī, evametaṃ dhārayāmī’ti. </div>
</div>
<div class="q" id="p_4V_2108"> <div class="p">
<span class="pN">2108</span>Tāvadeva chāyā metabbā, utuppamāṇaṃ ācikkhitabbaṃ, divasabhāgo ācikkhitabbo, saṅgīti ācikkhitabbā, bhikkhuniyo vattabbā—  tassā tayo ca nissaye, aṭṭha ca akaraṇīyāni ācikkheyyāthā”ti. </div>
</div>
<div class="q" id="p_4V_2109"> <div class="divNumber">431.</div> <div class="p">
<span class="pN">2109</span>Tena kho pana samayena bhikkhuniyo araññe viharanti. Dhuttā dūsenti. Bhagavato etamatthaṃ, ārocesuṃ. “Na, bhikkhave, bhikkhuniyā araññe vatthabbaṃ. Yā vaseyya, āpatti dukkaṭassā”ti. </div>
</div>
<div class="q" id="p_4V_2110"> <div class="p">
<span class="pN">2110</span>Tena kho pana samayena aññatarena upāsakena bhikkhunisaṃghassa uddosito dinno hoti. Bhagavato etamatthaṃ ārocesuṃ. “Anujānāmi, bhikkhave, uddositan”ti. Uddosito na sammati. Bhagavato etamatthaṃ ārocesuṃ. “Anujānāmi, bhikkhave, upassayan”ti. Upassayo na sammati. Bhagavato etamatthaṃ ārocesuṃ. “Anujānāmi, bhikkhave, navakamman”ti. Navakammaṃ na sammati. Bhagavato etamatthaṃ ārocesuṃ. “Anujānāmi, bhikkhave, puggalikampi kātun”ti. </div>
</div>
<div class="q" id="p_4V_2111"> <div class="divNumber">432.</div> <div class="p">
<span class="pN">2111</span>Tena kho pana samayena aññatarā itthī sannisinnagabbhā bhikkhunīsu pabbajitā hoti. Tassā pabbajitāya gabbho vuṭṭhāti. Atha kho tassā bhikkhuniyā etadahosi—  “kathaṃ nu kho mayā imasmiṃ dārake paṭipajjitabban”ti? Bhagavato etamatthaṃ ārocesuṃ. “Anujānāmi, bhikkhave, posetuṃ, yāva so dārako viññutaṃ pāpuṇātī”ti. </div>
</div>
<div class="q" id="p_4V_2112"> <div class="p">
<span class="pN">2112</span>Atha kho tassā bhikkhuniyā etadahosi—  “mayā ca na labbhā ekikāya vatthuṃ, aññāya ca bhikkhuniyā na labbhā dārakena saha vatthuṃ, kathaṃ nu kho mayā paṭipajjitabban”ti? Bhagavato etamatthaṃ ārocesuṃ. “Anujānāmi, bhikkhave, ekaṃ bhikkhuniṃ sammannitvā tassā bhikkhuniyā dutiyaṃ dātuṃ. Evañca pana, bhikkhave, sammannitabbā. Paṭhamaṃ bhikkhunī yācitabbā, yācitvā byattāya bhikkhuniyā paṭibalāya saṃgho ñāpetabbo—  </div>
</div>
<div class="q" id="p_4V_2113"> <div class="p">
<span class="pN">2113</span>‘Suṇātu me, ayye, saṃgho. Yadi saṃghassa pattakallaṃ, saṃgho itthannāmaṃ bhikkhuniṃ sammanneyya itthannāmāya bhikkhuniyā dutiyaṃ. Esā ñatti. </div>
</div>
<div class="q" id="p_4V_2114"> <div class="p">
<span class="pN">2114</span>Suṇātu me, ayye, saṃgho. Saṃgho itthannāmaṃ bhikkhuniṃ sammannati itthannāmāya bhikkhuniyā dutiyaṃ. Yassā ayyāya khamati itthannāmāya bhikkhuniyā sammuti itthannāmāya bhikkhuniyā dutiyāya, sā tuṇhassa; yassā nakkhamati, sā bhāseyya. </div>
</div>
<div class="q" id="p_4V_2115"> <div class="p">
<span class="pN">2115</span>Sammatā saṃghena itthannāmā bhikkhunī itthannāmāya bhikkhuniyā dutiyā. Khamati saṃghassa, tasmā tuṇhī, evametaṃ dhārayāmī’”ti. </div>
</div>
<div class="q" id="p_4V_2116"> <div class="p">
<span class="pN">2116</span>Atha kho tassā dutiyikāya bhikkhuniyā etadahosi—  “kathaṃ nu kho mayā imasmiṃ dārake paṭipajjitabban”ti? Bhagavato etamatthaṃ ārocesuṃ. “Anujānāmi, bhikkhave, ṭhapetvā sāgāraṃ yathā aññasmiṃ purise paṭipajjanti evaṃ tasmiṃ dārake paṭipajjitun”ti. </div>
</div>
<div class="q" id="p_4V_2117"> <div class="divNumber">433.</div> <div class="p">
<span class="pN">2117</span>Tena kho pana samayena aññatarā bhikkhunī garudhammaṃ ajjhāpannā hoti mānattacārinī. Atha kho tassā bhikkhuniyā etadahosi—  “mayā ca na labbhā ekikāya vatthuṃ, aññāya ca bhikkhuniyā na labbhā saha mayā vatthuṃ, kathaṃ nu kho mayā paṭipajjitabban”ti? Bhagavato etamatthaṃ ārocesuṃ. “Anujānāmi, bhikkhave, ekaṃ bhikkhuniṃ sammannitvā tassā bhikkhuniyā dutiyaṃ dātuṃ. Evañca pana, bhikkhave, sammannitabbā. Paṭhamaṃ bhikkhunī yācitabbā, yācitvā byattāya bhikkhuniyā paṭibalāya saṃgho ñāpetabbo—  </div>
</div>
<div class="q" id="p_4V_2118"> <div class="p">
<span class="pN">2118</span>‘Suṇātu me, ayye, saṃgho. Yadi saṃghassa pattakallaṃ, saṃgho itthannāmaṃ bhikkhuniṃ sammanneyya itthannāmāya bhikkhuniyā dutiyaṃ. Esā ñatti. </div>
</div>
<div class="q" id="p_4V_2119"> <div class="p">
<span class="pN">2119</span>Suṇātu me, ayye, saṃgho. Saṃgho itthannāmaṃ bhikkhuniṃ sammannati itthannāmāya bhikkhuniyā dutiyaṃ. Yassā ayyāya khamati itthannāmāya bhikkhuniyā sammuti itthannāmāya bhikkhuniyā dutiyāya, sā tuṇhassa; yassā nakkhamati, sā bhāseyya. </div>
</div>
<div class="q" id="p_4V_2120"> <div class="p">
<span class="pN">2120</span>Sammatā saṃghena itthannāmā bhikkhunī itthannāmāya bhikkhuniyā dutiyā. Khamati saṃghassa, tasmā tuṇhī, evametaṃ dhārayāmī’”ti. </div>
</div>
<div class="q" id="p_4V_2121"> <div class="divNumber">434.</div> <div class="p">
<span class="pN">2121</span>Tena kho pana samayena aññatarā bhikkhunī sikkhaṃ paccakkhāya vibbhami. Sā puna paccāgantvā bhikkhuniyo upasampadaṃ yāci. Bhagavato etamatthaṃ ārocesuṃ. “Na, bhikkhave, bhikkhuniyā sikkhāpaccakkhānaṃ; yadeva sā vibbhantā tadeva sā abhikkhunī”ti. </div>
</div>
<div class="q" id="p_4V_2122"> <div class="p">
<span class="pN">2122</span>Tena kho pana samayena aññatarā bhikkhunī sakāvāsā titthāyatanaṃ saṅkami. Sā puna paccāgantvā bhikkhuniyo upasampadaṃ yāci. Bhagavato etamatthaṃ ārocesuṃ. “Yā sā, bhikkhave, bhikkhunī sakāvāsā titthāyatanaṃ saṅkantā, sā āgatā na upasampādetabbā”ti. </div>
</div>
<div class="q" id="p_4V_2123"> <div class="p">
<span class="pN">2123</span>Tena kho pana samayena bhikkhuniyo purisehi abhivādanaṃ, kesacchedanaṃ, nakhacchedanaṃ, vaṇappaṭikammaṃ, kukkuccāyantā na sādiyanti. Bhagavato etamatthaṃ ārocesuṃ. “Anujānāmi, bhikkhave, sāditun”ti. </div>
</div>
<div class="q" id="p_4V_2124"> <div class="divNumber">435.</div> <div class="p">
<span class="pN">2124</span>Tena kho pana samayena bhikkhuniyo pallaṅkena nisīdanti paṇhisamphassaṃ sādiyantī. Bhagavato etamatthaṃ ārocesuṃ. “Na, bhikkhave, bhikkhuniyā pallaṅkena nisīditabbaṃ. Yā nisīdeyya, āpatti dukkaṭassā”ti. </div>
</div>
<div class="q" id="p_4V_2125"> <div class="p">
<span class="pN">2125</span>Tena kho pana samayena aññatarā bhikkhunī gilānā hoti. Tassā vinā pallaṅkena na phāsu hoti. Bhagavato etamatthaṃ ārocesuṃ. “Anujānāmi, bhikkhave, bhikkhuniyā aḍḍhapallaṅkan”ti. </div>
</div>
<div class="q" id="p_4V_2126"> <div class="p">
<span class="pN">2126</span>Tena kho pana samayena bhikkhuniyo vaccakuṭiyā vaccaṃ karonti. Chabbaggiyā bhikkhuniyo tattheva gabbhaṃ pātenti. Bhagavato etamatthaṃ ārocesuṃ. “Na, bhikkhave, bhikkhuniyā vaccakuṭiyā vacco kātabbo. Yā kareyya, āpatti dukkaṭassa. Anujānāmi, bhikkhave, heṭṭhā vivaṭe uparipaṭicchanne vaccaṃ kātun”ti. </div>
</div>
<div class="q" id="p_4V_2127"> <div class="divNumber">436.</div> <div class="p">
<span class="pN">2127</span>Tena kho pana samayena bhikkhuniyo cuṇṇena nahāyanti. Manussā ujjhāyanti khiyyanti vipācenti…pe…  seyyathāpi gihinī kāmabhoginiyo”ti. Bhagavato etamatthaṃ ārocesuṃ. “Na, bhikkhave, bhikkhuniyā cuṇṇena nahāyitabbaṃ. Yā nahāyeyya, āpatti dukkaṭassa. Anujānāmi, bhikkhave, kukkusaṃ mattikan”ti. </div>
</div>
<div class="q" id="p_4V_2128"> <div class="p">
<span class="pN">2128</span>Tena kho pana samayena bhikkhuniyo vāsitakāya mattikāya nahāyanti. Manussā ujjhāyanti khiyyanti vipācenti…pe…  seyyathāpi gihinī kāmabhoginiyo”ti. Bhagavato etamatthaṃ ārocesuṃ. “Na, bhikkhave, bhikkhuniyā vāsitakāya mattikāya nahāyitabbaṃ. Yā nahāyeyya, āpatti dukkaṭassa. Anujānāmi, bhikkhave, pakatimattikan”ti. </div>
</div>
<div class="q" id="p_4V_2129"> <div class="p">
<span class="pN">2129</span>Tena kho pana samayena bhikkhuniyo jantāghare nahāyantiyo kolāhalaṃ akaṃsu. Bhagavato etamatthaṃ ārocesuṃ. “Na, bhikkhave, bhikkhuniyā jantāghare nahāyitabbaṃ. Yā nahāyeyya, āpatti dukkaṭassā”ti. </div>
</div>
<div class="q" id="p_4V_2130"> <div class="p">
<span class="pN">2130</span>Tena kho pana samayena bhikkhuniyo paṭisote nahāyanti dhārāsamphassaṃ sādiyantī. Bhagavato etamatthaṃ ārocesuṃ. “Na, bhikkhave, bhikkhuniyā paṭisote nahāyitabbaṃ. Yā nahāyeyya, āpatti dukkaṭassā”ti. </div>
</div>
<div class="q" id="p_4V_2131"> <div class="p">
<span class="pN">2131</span>Tena kho pana samayena bhikkhuniyo atitthe nahāyanti. Dhuttā dūsenti. Bhagavato etamatthaṃ ārocesuṃ. “Na, bhikkhave, bhikkhuniyā atitthe nahāyitabbaṃ. Yā nahāyeyya, āpatti dukkaṭassā”ti. </div>
</div>
<div class="q" id="p_4V_2132"> <div class="p">
<span class="pN">2132</span>Tena kho pana samayena bhikkhuniyo purisatitthe nahāyanti. Manussā ujjhāyanti khiyyanti vipācenti…pe…  seyyathāpi gihinī kāmabhoginiyo”ti. Bhagavato etamatthaṃ ārocesuṃ. “Na, bhikkhave, bhikkhuniyā purisatitthe nahāyitabbaṃ. Yā nahāyeyya, āpatti dukkaṭassa. Anujānāmi, bhikkhave, mahilātitthe nahāyitun”ti. </div>
</div>
<div class="CENTER" id="p_4V_2133">
<span class="pN">2133</span>Tatiyabhāṇavāro niṭṭhito.<br> Bhikkhunikkhandhako dasamo.<br> Imasmiṃ khandhake vatthū ekasataṃ.</div>
<div class="SUMMARY" id="p_4V_2134">
<span class="pN">2134</span><span class="firstLetter">T</span>assuddānaṃ</div>
<div class="q" id="p_4V_2135"> <div class="p"> <table class="singleColumn"> <tr> <td> <div class="pN">2135</div> <div class="G">Pabbajjaṃ gotamī yāci,</div> </td> </tr> <tr> <td> <div class="G">nānuññāsi tathāgato;</div> </td> </tr> <tr> <td> <div class="G">Kapilavatthu vesāliṃ,</div> </td> </tr> <tr> <td> <div class="G">agamāsi vināyako.</div> </td> </tr> </table> </div>
</div>
<div class="q" id="p_4V_2136"> <div class="p"> <table class="singleColumn"> <tr> <td> <div class="pN">2136</div> <div class="G">Rajokiṇṇena koṭṭhake,</div> </td> </tr> <tr> <td> <div class="G">ānandassa pavedayi;</div> </td> </tr> <tr> <td> <div class="G">Bhabboti nayato yāci,</div> </td> </tr> <tr> <td> <div class="G">mātāti posikāti ca.</div> </td> </tr> </table> </div>
</div>
<div class="q" id="p_4V_2137"> <div class="p"> <table class="singleColumn"> <tr> <td> <div class="pN">2137</div> <div class="G">Vassasataṃ tadahu ca,</div> </td> </tr> <tr> <td> <div class="G">abhikkhupaccāsīsanā;</div> </td> </tr> <tr> <td> <div class="G">Pavāraṇā garudhammā,</div> </td> </tr> <tr> <td> <div class="G">dve vassā anakkosanā.</div> </td> </tr> </table> </div>
</div>
<div class="q" id="p_4V_2138"> <div class="p"> <table class="singleColumn"> <tr> <td> <div class="pN">2138</div> <div class="G">Ovaṭo ca aṭṭha dhammā,</div> </td> </tr> <tr> <td> <div class="G">yāvajīvānuvattanā;</div> </td> </tr> <tr> <td> <div class="G">Garudhammapaṭiggāho,</div> </td> </tr> <tr> <td> <div class="G">sāvassā upasampadā.</div> </td> </tr> </table> </div>
</div>
<div class="q" id="p_4V_2139"> <div class="p"> <table class="singleColumn"> <tr> <td> <div class="pN">2139</div> <div class="G">Vassasahassaṃ pañceva,</div> </td> </tr> <tr> <td> <div class="G">kumbhathenakasetaṭṭi;</div> </td> </tr> <tr> <td> <div class="G">Mañjiṭṭhikaupamāhi,</div> </td> </tr> <tr> <td> <div class="G">evaṃ saddhammahiṃsanā.</div> </td> </tr> </table> </div>
</div>
<div class="q" id="p_4V_2140"> <div class="p"> <table class="singleColumn"> <tr> <td> <div class="pN">2140</div> <div class="G">Āḷiṃ bandheyya pāeva,</div> </td> </tr> <tr> <td> <div class="G">puna saddhammasaṇṭhiti;</div> </td> </tr> <tr> <td> <div class="G">Upasampādetuṃ ayyā,</div> </td> </tr> <tr> <td> <div class="G">yathāvuḍḍhābhivādanā.</div> </td> </tr> </table> </div>
</div>
<div class="q" id="p_4V_2141"> <div class="p"> <table class="singleColumn"> <tr> <td> <div class="pN">2141</div> <div class="G">Na karissanti kimeva,</div> </td> </tr> <tr> <td> <div class="G">sādhāraṇāsādhāraṇaṃ;</div> </td> </tr> <tr> <td> <div class="G">Ovādaṃ pātimokkhañca,</div> </td> </tr> <tr> <td> <div class="G">kena nu kho upassayaṃ.</div> </td> </tr> </table> </div>
</div>
<div class="q" id="p_4V_2142"> <div class="p"> <table class="singleColumn"> <tr> <td> <div class="pN">2142</div> <div class="G">Na jānanti ca ācikkhi,</div> </td> </tr> <tr> <td> <div class="G">na karonti ca bhikkhuhi;</div> </td> </tr> <tr> <td> <div class="G">Paṭiggahetuṃ bhikkhūhi,</div> </td> </tr> <tr> <td> <div class="G">bhikkhunīhi paṭiggaho.</div> </td> </tr> </table> </div>
</div>
<div class="q" id="p_4V_2143"> <div class="p"> <table class="singleColumn"> <tr> <td> <div class="pN">2143</div> <div class="G">Ācikkhi kammaṃ bhikkhūhi,</div> </td> </tr> <tr> <td> <div class="G">ujjhāyanti bhikkhunīhi vā;</div> </td> </tr> <tr> <td> <div class="G">Ācikkhituṃ bhaṇḍanañca,</div> </td> </tr> <tr> <td> <div class="G">ropetvā uppalāya ca.</div> </td> </tr> </table> </div>
</div>
<div class="q" id="p_4V_2144"> <div class="p"> <table class="singleColumn"> <tr> <td> <div class="pN">2144</div> <div class="G">Sāvatthiyā kaddamoda,</div> </td> </tr> <tr> <td> <div class="G">avandi kāya ūru ca;</div> </td> </tr> <tr> <td> <div class="G">Aṅgajātañca obhāsaṃ,</div> </td> </tr> <tr> <td> <div class="G">sampayojenti vaggikā.</div> </td> </tr> </table> </div>
</div>
<div class="q" id="p_4V_2145"> <div class="p"> <table class="singleColumn"> <tr> <td> <div class="pN">2145</div> <div class="G">Avandiyo daṇḍakammaṃ,</div> </td> </tr> <tr> <td> <div class="G">bhikkhuniyo tathā puna;</div> </td> </tr> <tr> <td> <div class="G">Āvaraṇañca ovādaṃ,</div> </td> </tr> <tr> <td> <div class="G">kappati nu kho pakkami.</div> </td> </tr> </table> </div>
</div>
<div class="q" id="p_4V_2146"> <div class="p"> <table class="singleColumn"> <tr> <td> <div class="pN">2146</div> <div class="G">Bālā vatthuvinicchayā,</div> </td> </tr> <tr> <td> <div class="G">ovādaṃ saṃgho pañcahi;</div> </td> </tr> <tr> <td> <div class="G">Duve tisso na gaṇhanti,</div> </td> </tr> <tr> <td> <div class="G">bālā gilānagamikaṃ.</div> </td> </tr> </table> </div>
</div>
<div class="q" id="p_4V_2147"> <div class="p"> <table class="singleColumn"> <tr> <td> <div class="pN">2147</div> <div class="G">Āraññiko nārocenti,</div> </td> </tr> <tr> <td> <div class="G">na paccāgacchanti ca;</div> </td> </tr> <tr> <td> <div class="G">Dīghaṃ vilīvacammañca,</div> </td> </tr> <tr> <td> <div class="G">dussā ca veṇivaṭṭi ca;</div> </td> </tr> <tr> <td> <div class="G">Coḷaveṇi ca vaṭṭi ca,</div> </td> </tr> <tr> <td> <div class="G">suttaveṇi ca vaṭṭikā.</div> </td> </tr> </table> </div>
</div>
<div class="q" id="p_4V_2148"> <div class="p"> <table class="singleColumn"> <tr> <td> <div class="pN">2148</div> <div class="G">Aṭṭhillaṃ gohanukena,</div> </td> </tr> <tr> <td> <div class="G">hatthakocchaṃ pādaṃ tathā;</div> </td> </tr> <tr> <td> <div class="G">Ūruṃ mukhaṃ dantamaṃsaṃ,</div> </td> </tr> <tr> <td> <div class="G">ālimpomaddacuṇṇanā.</div> </td> </tr> </table> </div>
</div>
<div class="q" id="p_4V_2149"> <div class="p"> <table class="singleColumn"> <tr> <td> <div class="pN">2149</div> <div class="G">Lañchenti aṅgarāgañca,</div> </td> </tr> <tr> <td> <div class="G">mukharāgaṃ tathā duve;</div> </td> </tr> <tr> <td> <div class="G">Avaṅgaṃ visesoloko,</div> </td> </tr> <tr> <td> <div class="G">sālokena naccena ca.</div> </td> </tr> </table> </div>
</div>
<div class="q" id="p_4V_2150"> <div class="p"> <table class="singleColumn"> <tr> <td> <div class="pN">2150</div> <div class="G">Vesī pānāgāraṃ sūnaṃ,</div> </td> </tr> <tr> <td> <div class="G">āpaṇaṃ vaḍḍhi vaṇijjā;</div> </td> </tr> <tr> <td> <div class="G">Dāsaṃ dāsiṃ kammakaraṃ,</div> </td> </tr> <tr> <td> <div class="G">kammakāriṃ upaṭṭhayyuṃ.</div> </td> </tr> </table> </div>
</div>
<div class="q" id="p_4V_2151"> <div class="p"> <table class="singleColumn"> <tr> <td> <div class="pN">2151</div> <div class="G">Tiracchānaharītaki,</div> </td> </tr> <tr> <td> <div class="G">sandhārayanti namatakaṃ;</div> </td> </tr> <tr> <td> <div class="G">Nīlaṃ pītaṃ lohitakaṃ,</div> </td> </tr> <tr> <td> <div class="G">mañjiṭṭhakaṇhacīvarā.</div> </td> </tr> </table> </div>
</div>
<div class="q" id="p_4V_2152"> <div class="p"> <table class="singleColumn"> <tr> <td> <div class="pN">2152</div> <div class="G">Mahāraṅgamahānāma-</div> </td> </tr> <tr> <td> <div class="G">acchinnā dīghameva ca;</div> </td> </tr> <tr> <td> <div class="G">Pupphaphalakañcukañca,</div> </td> </tr> <tr> <td> <div class="G">tirīṭakañca dhārayuṃ.</div> </td> </tr> </table> </div>
</div>
<div class="q" id="p_4V_2153"> <div class="p"> <table class="singleColumn"> <tr> <td> <div class="pN">2153</div> <div class="G">Bhikkhunī sikkhamānāya,</div> </td> </tr> <tr> <td> <div class="G">sāmaṇerāya accaye;</div> </td> </tr> <tr> <td> <div class="G">Niyyādite parikkhāre,</div> </td> </tr> <tr> <td> <div class="G">bhikkhuniyova issarā.</div> </td> </tr> </table> </div>
</div>
<div class="q" id="p_4V_2154"> <div class="p"> <table class="singleColumn"> <tr> <td> <div class="pN">2154</div> <div class="G">Bhikkhussa sāmaṇerassa,</div> </td> </tr> <tr> <td> <div class="G">upāsakassupāsikā;</div> </td> </tr> <tr> <td> <div class="G">Aññesañca parikkhāre,</div> </td> </tr> <tr> <td> <div class="G">niyyāte bhikkhuissarā.</div> </td> </tr> </table> </div>
</div>
<div class="q" id="p_4V_2155"> <div class="p"> <table class="singleColumn"> <tr> <td> <div class="pN">2155</div> <div class="G">Mallī gabbhaṃ pattamūlaṃ,</div> </td> </tr> <tr> <td> <div class="G">byañjanaṃ āmisena ca;</div> </td> </tr> <tr> <td> <div class="G">Ussannañca bāḷhataraṃ,</div> </td> </tr> <tr> <td> <div class="G">sannidhikatamāmisaṃ.</div> </td> </tr> </table> </div>
</div>
<div class="q" id="p_4V_2156"> <div class="p"> <table class="singleColumn"> <tr> <td> <div class="pN">2156</div> <div class="G">Bhikkhūnaṃ yādisaṃ bhoṭṭhaṃ,</div> </td> </tr> <tr> <td> <div class="G">Bhikkhunīnaṃ tathā kare;</div> </td> </tr> <tr> <td> <div class="G">Senāsanaṃ utuniyo,</div> </td> </tr> <tr> <td> <div class="G">Makkhīyati paṭāṇi ca.</div> </td> </tr> </table> </div>
</div>
<div class="q" id="p_4V_2157"> <div class="p"> <table class="singleColumn"> <tr> <td> <div class="pN">2157</div> <div class="G">Chijjanti sabbakālañca,</div> </td> </tr> <tr> <td> <div class="G">animittāpi dissare;</div> </td> </tr> <tr> <td> <div class="G">Nimittā lohitā ceva,</div> </td> </tr> <tr> <td> <div class="G">tatheva dhuvalohitā.</div> </td> </tr> </table> </div>
</div>
<div class="q" id="p_4V_2158"> <div class="p"> <table class="singleColumn"> <tr> <td> <div class="pN">2158</div> <div class="G">Dhuvacoḷapaggharantī,</div> </td> </tr> <tr> <td> <div class="G">sikharaṇitthipaṇḍakā;</div> </td> </tr> <tr> <td> <div class="G">Vepurisī ca sambhinnā,</div> </td> </tr> <tr> <td> <div class="G">ubhatobyañjanāpi ca.</div> </td> </tr> </table> </div>
</div>
<div class="q" id="p_4V_2159"> <div class="p"> <table class="singleColumn"> <tr> <td> <div class="pN">2159</div> <div class="G">Animittādito katvā,</div> </td> </tr> <tr> <td> <div class="G">yāva ubhatobyañjanā;</div> </td> </tr> <tr> <td> <div class="G">Etaṃ peyyālato heṭṭhā,</div> </td> </tr> <tr> <td> <div class="G">kuṭṭhaṃ gaṇḍo kilāso ca.</div> </td> </tr> </table> </div>
</div>
<div class="q" id="p_4V_2160"> <div class="p"> <table class="singleColumn"> <tr> <td> <div class="pN">2160</div> <div class="G">Sosāpamāro mānusī,</div> </td> </tr> <tr> <td> <div class="G">itthīsi bhujissāsi ca;</div> </td> </tr> <tr> <td> <div class="G">Aṇaṇā na rājabhaṭī,</div> </td> </tr> <tr> <td> <div class="G">anuññātā ca vīsati.</div> </td> </tr> </table> </div>
</div>
<div class="q" id="p_4V_2161"> <div class="p"> <table class="singleColumn"> <tr> <td> <div class="pN">2161</div> <div class="G">Paripuṇṇā ca kiṃnāmā,</div> </td> </tr> <tr> <td> <div class="G">kānāmā te pavattinī;</div> </td> </tr> <tr> <td> <div class="G">Catuvīsantarāyānaṃ,</div> </td> </tr> <tr> <td> <div class="G">pucchitvā upasampadā.</div> </td> </tr> </table> </div>
</div>
<div class="q" id="p_4V_2162"> <div class="p"> <table class="singleColumn"> <tr> <td> <div class="pN">2162</div> <div class="G">Vitthāyanti ananusiṭṭhā,</div> </td> </tr> <tr> <td> <div class="G">saṃghamajjhe tatheva ca;</div> </td> </tr> <tr> <td> <div class="G">Upajjhāgāha saṅghāṭi,</div> </td> </tr> <tr> <td> <div class="G">uttarantaravāsako.</div> </td> </tr> </table> </div>
</div>
<div class="q" id="p_4V_2163"> <div class="p"> <table class="singleColumn"> <tr> <td> <div class="pN">2163</div> <div class="G">Saṅkaccudakasāṭi ca,</div> </td> </tr> <tr> <td> <div class="G">ācikkhitvāna pesaye;</div> </td> </tr> <tr> <td> <div class="G">Bālā asammatekato,</div> </td> </tr> <tr> <td> <div class="G">yāce pucchantarāyikā.</div> </td> </tr> </table> </div>
</div>
<div class="q" id="p_4V_2164"> <div class="p"> <table class="singleColumn"> <tr> <td> <div class="pN">2164</div> <div class="G">Ekatoupasampannā,</div> </td> </tr> <tr> <td> <div class="G">bhikkhusaṃghe tathā puna;</div> </td> </tr> <tr> <td> <div class="G">Chāyā utu divasā ca,</div> </td> </tr> <tr> <td> <div class="G">saṅgīti tayo nissaye.</div> </td> </tr> </table> </div>
</div>
<div class="q" id="p_4V_2165"> <div class="p"> <table class="singleColumn"> <tr> <td> <div class="pN">2165</div> <div class="G">Aṭṭha akaraṇīyāni,</div> </td> </tr> <tr> <td> <div class="G">kālaṃ sabbattha aṭṭheva;</div> </td> </tr> <tr> <td> <div class="G">Na pavārenti bhikkhunī,</div> </td> </tr> <tr> <td> <div class="G">bhikkhusaṃghaṃ tatheva ca.</div> </td> </tr> </table> </div>
</div>
<div class="q" id="p_4V_2166"> <div class="p"> <table class="singleColumn"> <tr> <td> <div class="pN">2166</div> <div class="G">Kolāhalaṃ purebhattaṃ,</div> </td> </tr> <tr> <td> <div class="G">vikāle ca kolāhalaṃ;</div> </td> </tr> <tr> <td> <div class="G">Uposathaṃ pavāraṇaṃ,</div> </td> </tr> <tr> <td> <div class="G">savacanīyānuvādanaṃ.</div> </td> </tr> </table> </div>
</div>
<div class="q" id="p_4V_2167"> <div class="p"> <table class="singleColumn"> <tr> <td> <div class="pN">2167</div> <div class="G">Okāsaṃ code sārenti,</div> </td> </tr> <tr> <td> <div class="G">paṭikkhittaṃ mahesinā;</div> </td> </tr> <tr> <td> <div class="G">Tatheva bhikkhu bhikkhunī,</div> </td> </tr> <tr> <td> <div class="G">anuññātaṃ mahesinā.</div> </td> </tr> </table> </div>
</div>
<div class="q" id="p_4V_2168"> <div class="p"> <table class="singleColumn"> <tr> <td> <div class="pN">2168</div> <div class="G">Yānaṃ gilānayuttañca,</div> </td> </tr> <tr> <td> <div class="G">yānugghātaḍḍhakāsikā;</div> </td> </tr> <tr> <td> <div class="G">Bhikkhu sikkhā sāmaṇera,</div> </td> </tr> <tr> <td> <div class="G">sāmaṇerī ca bālāya.</div> </td> </tr> </table> </div>
</div>
<div class="q" id="p_4V_2169"> <div class="p"> <table class="singleColumn"> <tr> <td> <div class="pN">2169</div> <div class="G">Araññe upāsakena,</div> </td> </tr> <tr> <td> <div class="G">uddosito upassayaṃ;</div> </td> </tr> <tr> <td> <div class="G">Na sammati navakammaṃ,</div> </td> </tr> <tr> <td> <div class="G">nisinnagabbhaekikā.</div> </td> </tr> </table> </div>
</div>
<div class="q" id="p_4V_2170"> <div class="p"> <table class="singleColumn"> <tr> <td> <div class="pN">2170</div> <div class="G">Sāgārañca garudhammaṃ,</div> </td> </tr> <tr> <td> <div class="G">paccakkhāya ca saṅkami;</div> </td> </tr> <tr> <td> <div class="G">Abhivādanakesā ca,</div> </td> </tr> <tr> <td> <div class="G">nakhā ca vaṇakammanā.</div> </td> </tr> </table> </div>
</div>
<div class="q" id="p_4V_2171"> <div class="p"> <table class="singleColumn"> <tr> <td> <div class="pN">2171</div> <div class="G">Pallaṅkena gilānā ca,</div> </td> </tr> <tr> <td> <div class="G">vaccaṃ cuṇṇena vāsitaṃ;</div> </td> </tr> <tr> <td> <div class="G">Jantāghare paṭisote,</div> </td> </tr> <tr> <td> <div class="G">atitthe purisena ca.</div> </td> </tr> </table> </div>
</div>
<div class="q" id="p_4V_2172"> <div class="p"> <table class="singleColumn"> <tr> <td> <div class="pN">2172</div> <div class="G">Mahāgotamī āyāci,</div> </td> </tr> <tr> <td> <div class="G">ānando cāpi yoniso;</div> </td> </tr> <tr> <td> <div class="G">Parisā catasso honti,</div> </td> </tr> <tr> <td> <div class="G">pabbajjā jinasāsane.</div> </td> </tr> </table> </div>
</div>
<div class="q" id="p_4V_2173"> <div class="p"> <table class="singleColumn"> <tr> <td> <div class="pN">2173</div> <div class="G">Saṃvegajananatthāya,</div> </td> </tr> <tr> <td> <div class="G">saddhammassa ca vuddhiyā;</div> </td> </tr> <tr> <td> <div class="G">Āturassāva bhesajjaṃ,</div> </td> </tr> <tr> <td> <div class="G">evaṃ buddhena desitaṃ.</div> </td> </tr> </table> </div>
</div>
<div class="q" id="p_4V_2174"> <div class="p"> <table class="singleColumn"> <tr> <td> <div class="pN">2174</div> <div class="G">Evaṃ vinītā saddhamme,</div> </td> </tr> <tr> <td> <div class="G">mātugāmāpi itarā;</div> </td> </tr> <tr> <td> <div class="G">Yāyanti accutaṃ ṭhānaṃ,</div> </td> </tr> <tr> <td> <div class="G">yattha gantvā na socareti.</div> </td> </tr> </table> </div>
</div>
<div class="ENDH3" id="p_4V_2175">
<span class="pN">2175</span>Bhikkhunikkhandhako niṭṭhito.</div>
</html>
