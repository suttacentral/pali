<html>
<div class="i">3.5.1 Aggappasādasutta</div>
<div class="h">Tikanipāta</div>
<div class="h">Pañcamavagga</div>
<div class="h">Aggappasādasutta</div>
<div class="q" id="p_18It_636"> <div class="divNumber">90.</div> <div class="p">
<span class="pN">636</span>Vuttañhetaṃ bhagavatā vuttamarahatāti me sutaṃ—  </div>
</div>
<div class="q" id="p_18It_637"> <div class="p">
<span class="pN">637</span>“Tayome, bhikkhave, aggappasādā. Katame tayo? Yāvatā, bhikkhave, sattā apadā vā dvipadā vā catuppadā vā bahuppadā vā rūpino vā arūpino vā saññino vā asaññino vā nevasaññināsaññino vā, tathāgato tesaṃ aggamakkhāyati arahaṃ sammāsambuddho. Ye, bhikkhave, buddhe pasannā, agge te pasannā. Agge kho pana pasannānaṃ aggo vipāko hoti. </div>
</div>
<div class="q" id="p_18It_638"> <div class="p">
<span class="pN">638</span>Yāvatā, bhikkhave, dhammā saṅkhatā vā asaṅkhatā vā, virāgo tesaṃ aggamakkhāyati, yadidaṃ madanimmadano pipāsavinayo ālayasamugghāto vaṭṭupacchedo taṇhakkhayo virāgo nirodho nibbānaṃ. Ye, bhikkhave, virāge dhamme pasannā, agge te pasannā. Agge kho pana pasannānaṃ aggo vipāko hoti. </div>
</div>
<div class="q" id="p_18It_639"> <div class="p">
<span class="pN">639</span>Yāvatā, bhikkhave, saṃghā vā gaṇā vā, tathāgatasāvakasaṃgho tesaṃ aggamakkhāyati, yadidaṃ cattāri purisayugāni aṭṭha purisapuggalā esa bhagavato sāvakasaṃgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassa. Ye, bhikkhave, saṃghe pasannā, agge te pasannā. Agge kho pana pasannānaṃ aggo vipāko hoti. Ime kho, bhikkhave, tayo aggappasādā”ti. Etamatthaṃ bhagavā avoca. Tatthetaṃ iti vuccati—  </div>
</div>
<div class="q" id="p_18It_640"> <div class="p"> <table class="singleColumn"> <tr> <td> <div class="pN">640</div> <div class="G">“Aggato ve pasannānaṃ,</div> </td> </tr> <tr> <td> <div class="G">aggaṃ dhammaṃ vijānataṃ;</div> </td> </tr> <tr> <td> <div class="G">Agge buddhe pasannānaṃ,</div> </td> </tr> <tr> <td> <div class="G">dakkhiṇeyye anuttare.</div> </td> </tr> </table> </div>
</div>
<div class="q" id="p_18It_641"> <div class="p"> <table class="singleColumn"> <tr> <td> <div class="pN">641</div> <div class="G">Agge dhamme pasannānaṃ,</div> </td> </tr> <tr> <td> <div class="G">virāgūpasame sukhe;</div> </td> </tr> <tr> <td> <div class="G">Agge saṃghe pasannānaṃ,</div> </td> </tr> <tr> <td> <div class="G">puññakkhette anuttare.</div> </td> </tr> </table> </div>
</div>
<div class="q" id="p_18It_642"> <div class="p"> <table class="singleColumn"> <tr> <td> <div class="pN">642</div> <div class="G">Aggasmiṃ dānaṃ dadataṃ,</div> </td> </tr> <tr> <td> <div class="G">aggaṃ puññaṃ pavaḍḍhati;</div> </td> </tr> <tr> <td> <div class="G">Aggaṃ āyu ca vaṇṇo ca,</div> </td> </tr> <tr> <td> <div class="G">yaso kitti sukhaṃ balaṃ.</div> </td> </tr> </table> </div>
</div>
<div class="q" id="p_18It_643"> <div class="p"> <table class="singleColumn"> <tr> <td> <div class="pN">643</div> <div class="G">Aggassa dātā medhāvī,</div> </td> </tr> <tr> <td> <div class="G">aggadhammasamāhito;</div> </td> </tr> <tr> <td> <div class="G">Devabhūto manusso vā,</div> </td> </tr> <tr> <td> <div class="G">aggappatto pamodatī”ti.</div> </td> </tr> </table> </div>
</div>
<div class="q" id="p_18It_644"> <div class="p">
<span class="pN">644</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_645">
<span class="pN">645</span>Paṭhamaṃ.</div>
</html>
