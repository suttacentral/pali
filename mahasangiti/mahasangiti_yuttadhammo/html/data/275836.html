<html>
<div class="i">1.4.6 Kāladānasutta</div>
<div class="h">Paṭhamapaṇṇāsaka</div>
<div class="h">Sumanavagga</div>
<div class="h">Kāladānasutta</div>
<div class="q" id="p_16A5_187"> <div class="divNumber">36.</div> <div class="p">
<span class="pN">187</span>“Pañcimāni, bhikkhave, kāladānāni. Katamāni pañca? Āgantukassa dānaṃ deti; gamikassa dānaṃ deti; gilānassa dānaṃ deti; dubbhikkhe dānaṃ deti; yāni tāni navasassāni navaphalāni tāni paṭhamaṃ sīlavantesu patiṭṭhāpeti. Imāni kho, bhikkhave, pañca kāladānānīti. </div>
</div>
<div class="q" id="p_16A5_188"> <div class="p"> <table class="singleColumn"> <tr> <td> <div class="pN">188</div> <div class="G">Kāle dadanti sappaññā,</div> </td> </tr> <tr> <td> <div class="G">vadaññū vītamaccharā;</div> </td> </tr> <tr> <td> <div class="G">Kālena dinnaṃ ariyesu,</div> </td> </tr> <tr> <td> <div class="G">ujubhūtesu tādisu.</div> </td> </tr> </table> </div>
</div>
<div class="q" id="p_16A5_189"> <div class="p"> <table class="singleColumn"> <tr> <td> <div class="pN">189</div> <div class="G">Vippasannamanā tassa,</div> </td> </tr> <tr> <td> <div class="G">vipulā hoti dakkhiṇā;</div> </td> </tr> <tr> <td> <div class="G">Ye tattha anumodanti,</div> </td> </tr> <tr> <td> <div class="G">veyyāvaccaṃ karonti vā;</div> </td> </tr> <tr> <td> <div class="G">Na tena dakkhiṇā ūnā,</div> </td> </tr> <tr> <td> <div class="G">tepi puññassa bhāgino.</div> </td> </tr> </table> </div>
</div>
<div class="q" id="p_16A5_190"> <div class="p"> <table class="singleColumn"> <tr> <td> <div class="pN">190</div> <div class="G">Tasmā dade appaṭivānacitto,</div> </td> </tr> <tr> <td> <div class="G">Yattha dinnaṃ mahapphalaṃ;</div> </td> </tr> <tr> <td> <div class="G">Puññāni paralokasmiṃ,</div> </td> </tr> <tr> <td> <div class="G">Patiṭṭhā honti pāṇinan”ti.</div> </td> </tr> </table> </div>
</div>
<div class="CENTER" id="p_16A5_191">
<span class="pN">191</span>Chaṭṭhaṃ.</div>
</html>
