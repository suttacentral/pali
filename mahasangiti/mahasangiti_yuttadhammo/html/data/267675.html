<html>
<div class="i">55.1 Lakuṇḍabhaddiyattheraapadāna</div>
<div class="h">Bhaddiyavagga</div>
<div class="h">Lakuṇḍabhaddiyattheraapadāna</div>
<div class="q" id="p_20Ap1_7334"> <div class="divNumber">1.</div> <div class="p"> <table class="singleColumn"> <tr> <td> <div class="pN">7334</div> <div class="G">“Padumuttaro nāma jino,</div> </td> </tr> <tr> <td> <div class="G">sabbadhammesu cakkhumā;</div> </td> </tr> <tr> <td> <div class="G">Ito satasahassamhi,</div> </td> </tr> <tr> <td> <div class="G">kappe uppajji nāyako.</div> </td> </tr> </table> </div>
</div>
<div class="q" id="p_20Ap1_7335"> <div class="divNumber">2.</div> <div class="p"> <table class="singleColumn"> <tr> <td> <div class="pN">7335</div> <div class="G">Tadāhaṃ haṃsavatiyaṃ,</div> </td> </tr> <tr> <td> <div class="G">seṭṭhiputto mahaddhano;</div> </td> </tr> <tr> <td> <div class="G">Jaṅghāvihāraṃ vicaraṃ,</div> </td> </tr> <tr> <td> <div class="G">saṃghārāmaṃ agacchahaṃ.</div> </td> </tr> </table> </div>
</div>
<div class="q" id="p_20Ap1_7336"> <div class="divNumber">3.</div> <div class="p"> <table class="singleColumn"> <tr> <td> <div class="pN">7336</div> <div class="G">Tadā so lokapajjoto,</div> </td> </tr> <tr> <td> <div class="G">dhammaṃ desesi nāyako;</div> </td> </tr> <tr> <td> <div class="G">Mañjussarānaṃ pavaraṃ,</div> </td> </tr> <tr> <td> <div class="G">sāvakaṃ abhikittayi.</div> </td> </tr> </table> </div>
</div>
<div class="q" id="p_20Ap1_7337"> <div class="divNumber">4.</div> <div class="p"> <table class="singleColumn"> <tr> <td> <div class="pN">7337</div> <div class="G">Taṃ sutvā mudito hutvā,</div> </td> </tr> <tr> <td> <div class="G">kāraṃ katvā mahesino;</div> </td> </tr> <tr> <td> <div class="G">Vanditvā satthuno pāde,</div> </td> </tr> <tr> <td> <div class="G">taṃ ṭhānamabhipatthayiṃ.</div> </td> </tr> </table> </div>
</div>
<div class="q" id="p_20Ap1_7338"> <div class="divNumber">5.</div> <div class="p"> <table class="singleColumn"> <tr> <td> <div class="pN">7338</div> <div class="G">Tadā buddho viyākāsi,</div> </td> </tr> <tr> <td> <div class="G">saṃghamajjhe vināyako;</div> </td> </tr> <tr> <td> <div class="G">‘Anāgatamhi addhāne,</div> </td> </tr> <tr> <td> <div class="G">lacchase taṃ manorathaṃ.</div> </td> </tr> </table> </div>
</div>
<div class="q" id="p_20Ap1_7339"> <div class="divNumber">6.</div> <div class="p"> <table class="singleColumn"> <tr> <td> <div class="pN">7339</div> <div class="G">Satasahassito kappe,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_7340"> <div class="divNumber">7.</div> <div class="p"> <table class="singleColumn"> <tr> <td> <div class="pN">7340</div> <div class="G">Tassa dhammesu dāyādo,</div> </td> </tr> <tr> <td> <div class="G">oraso dhammanimmito;</div> </td> </tr> <tr> <td> <div class="G">Bhaddiyo nāma nāmena,</div> </td> </tr> <tr> <td> <div class="G">hessati satthu sāvako’.</div> </td> </tr> </table> </div>
</div>
<div class="q" id="p_20Ap1_7341"> <div class="divNumber">8.</div> <div class="p"> <table class="singleColumn"> <tr> <td> <div class="pN">7341</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṃ dehaṃ,</div> </td> </tr> <tr> <td> <div class="G">tāvatiṃsamagacchahaṃ.</div> </td> </tr> </table> </div>
</div>
<div class="q" id="p_20Ap1_7342"> <div class="divNumber">9.</div> <div class="p"> <table class="singleColumn"> <tr> <td> <div class="pN">7342</div> <div class="G">Dvenavute ito kappe,</div> </td> </tr> <tr> <td> <div class="G">phusso uppajji nāyako;</div> </td> </tr> <tr> <td> <div class="G">Durāsado duppasaho,</div> </td> </tr> <tr> <td> <div class="G">sabbalokuttamo jino.</div> </td> </tr> </table> </div>
</div>
<div class="q" id="p_20Ap1_7343"> <div class="divNumber">10.</div> <div class="p"> <table class="singleColumn"> <tr> <td> <div class="pN">7343</div> <div class="G">Caraṇena ca sampanno,</div> </td> </tr> <tr> <td> <div class="G">brahā uju patāpavā;</div> </td> </tr> <tr> <td> <div class="G">Hitesī sabbasattānaṃ,</div> </td> </tr> <tr> <td> <div class="G">bahuṃ mocesi bandhanā.</div> </td> </tr> </table> </div>
</div>
<div class="q" id="p_20Ap1_7344"> <div class="divNumber">11.</div> <div class="p"> <table class="singleColumn"> <tr> <td> <div class="pN">7344</div> <div class="G">Nandārāmavane tassa,</div> </td> </tr> <tr> <td> <div class="G">ahosiṃ phussakokilo;</div> </td> </tr> <tr> <td> <div class="G">Gandhakuṭisamāsanne,</div> </td> </tr> <tr> <td> <div class="G">ambarukkhe vasāmahaṃ.</div> </td> </tr> </table> </div>
</div>
<div class="q" id="p_20Ap1_7345"> <div class="divNumber">12.</div> <div class="p"> <table class="singleColumn"> <tr> <td> <div class="pN">7345</div> <div class="G">Tadā piṇḍāya gacchantaṃ,</div> </td> </tr> <tr> <td> <div class="G">dakkhiṇeyyaṃ jinuttamaṃ;</div> </td> </tr> <tr> <td> <div class="G">Disvā cittaṃ pasādetvā,</div> </td> </tr> <tr> <td> <div class="G">mañjunābhinikūjahaṃ.</div> </td> </tr> </table> </div>
</div>
<div class="q" id="p_20Ap1_7346"> <div class="divNumber">13.</div> <div class="p"> <table class="singleColumn"> <tr> <td> <div class="pN">7346</div> <div class="G">Rājuyyānaṃ tadā gantvā,</div> </td> </tr> <tr> <td> <div class="G">supakkaṃ kanakattacaṃ;</div> </td> </tr> <tr> <td> <div class="G">Ambapiṇḍaṃ gahetvāna,</div> </td> </tr> <tr> <td> <div class="G">sambuddhassopanāmayiṃ.</div> </td> </tr> </table> </div>
</div>
<div class="q" id="p_20Ap1_7347"> <div class="divNumber">14.</div> <div class="p"> <table class="singleColumn"> <tr> <td> <div class="pN">7347</div> <div class="G">Tadā me cittamaññāya,</div> </td> </tr> <tr> <td> <div class="G">mahākāruṇiko jino;</div> </td> </tr> <tr> <td> <div class="G">Upaṭṭhākassa hatthato,</div> </td> </tr> <tr> <td> <div class="G">pattaṃ paggaṇhi nāyako.</div> </td> </tr> </table> </div>
</div>
<div class="q" id="p_20Ap1_7348"> <div class="divNumber">15.</div> <div class="p"> <table class="singleColumn"> <tr> <td> <div class="pN">7348</div> <div class="G">Adāsiṃ haṭṭhacittohaṃ,</div> </td> </tr> <tr> <td> <div class="G">ambapiṇḍaṃ mahāmune;</div> </td> </tr> <tr> <td> <div class="G">Patte pakkhippa pakkhehi,</div> </td> </tr> <tr> <td> <div class="G">pañjaliṃ katvāna mañjunā.</div> </td> </tr> </table> </div>
</div>
<div class="q" id="p_20Ap1_7349"> <div class="divNumber">16.</div> <div class="p"> <table class="singleColumn"> <tr> <td> <div class="pN">7349</div> <div class="G">Sarena rajanīyena,</div> </td> </tr> <tr> <td> <div class="G">savanīyena vaggunā;</div> </td> </tr> <tr> <td> <div class="G">Vassanto buddhapūjatthaṃ,</div> </td> </tr> <tr> <td> <div class="G">nīḷaṃ gantvā nipajjahaṃ.</div> </td> </tr> </table> </div>
</div>
<div class="q" id="p_20Ap1_7350"> <div class="divNumber">17.</div> <div class="p"> <table class="singleColumn"> <tr> <td> <div class="pN">7350</div> <div class="G">Tadā muditacittaṃ maṃ,</div> </td> </tr> <tr> <td> <div class="G">buddhapemagatāsayaṃ;</div> </td> </tr> <tr> <td> <div class="G">Sakuṇagghi upāgantvā,</div> </td> </tr> <tr> <td> <div class="G">ghātayī duṭṭhamānaso.</div> </td> </tr> </table> </div>
</div>
<div class="q" id="p_20Ap1_7351"> <div class="divNumber">18.</div> <div class="p"> <table class="singleColumn"> <tr> <td> <div class="pN">7351</div> <div class="G">Tato cutohaṃ tusite,</div> </td> </tr> <tr> <td> <div class="G">anubhotvā mahāsukhaṃ;</div> </td> </tr> <tr> <td> <div class="G">Manussayonimāgacchiṃ,</div> </td> </tr> <tr> <td> <div class="G">tassa kammassa vāhasā.</div> </td> </tr> </table> </div>
</div>
<div class="q" id="p_20Ap1_7352"> <div class="divNumber">19.</div> <div class="p"> <table class="singleColumn"> <tr> <td> <div class="pN">7352</div> <div class="G">Imamhi bhaddake kappe,</div> </td> </tr> <tr> <td> <div class="G">brahmabandhu mahāyaso;</div> </td> </tr> <tr> <td> <div class="G">Kassapo nāma gottena,</div> </td> </tr> <tr> <td> <div class="G">uppajji vadataṃ varo.</div> </td> </tr> </table> </div>
</div>
<div class="q" id="p_20Ap1_7353"> <div class="divNumber">20.</div> <div class="p"> <table class="singleColumn"> <tr> <td> <div class="pN">7353</div> <div class="G">Sāsanaṃ jotayitvā so,</div> </td> </tr> <tr> <td> <div class="G">abhibhuyya kutitthiye;</div> </td> </tr> <tr> <td> <div class="G">Vinayitvāna veneyye,</div> </td> </tr> <tr> <td> <div class="G">nibbuto so sasāvako.</div> </td> </tr> </table> </div>
</div>
<div class="q" id="p_20Ap1_7354"> <div class="divNumber">21.</div> <div class="p"> <table class="singleColumn"> <tr> <td> <div class="pN">7354</div> <div class="G">Nibbute tamhi lokagge,</div> </td> </tr> <tr> <td> <div class="G">pasannā janatā bahū;</div> </td> </tr> <tr> <td> <div class="G">Pūjanatthāya buddhassa,</div> </td> </tr> <tr> <td> <div class="G">thūpaṃ kubbanti satthuno.</div> </td> </tr> </table> </div>
</div>
<div class="q" id="p_20Ap1_7355"> <div class="divNumber">22.</div> <div class="p"> <table class="singleColumn"> <tr> <td> <div class="pN">7355</div> <div class="G">‘Sattayojanikaṃ thūpaṃ,</div> </td> </tr> <tr> <td> <div class="G">sattaratanabhūsitaṃ;</div> </td> </tr> <tr> <td> <div class="G">Karissāma mahesissa’,</div> </td> </tr> <tr> <td> <div class="G">iccevaṃ mantayanti te.</div> </td> </tr> </table> </div>
</div>
<div class="q" id="p_20Ap1_7356"> <div class="divNumber">23.</div> <div class="p"> <table class="singleColumn"> <tr> <td> <div class="pN">7356</div> <div class="G">Kikino kāsirājassa,</div> </td> </tr> <tr> <td> <div class="G">tadā senāya nāyako;</div> </td> </tr> <tr> <td> <div class="G">Hutvāhaṃ appamāṇassa,</div> </td> </tr> <tr> <td> <div class="G">pamāṇaṃ cetiye vadiṃ.</div> </td> </tr> </table> </div>
</div>
<div class="q" id="p_20Ap1_7357"> <div class="divNumber">24.</div> <div class="p"> <table class="singleColumn"> <tr> <td> <div class="pN">7357</div> <div class="G">Tadā te mama vākyena,</div> </td> </tr> <tr> <td> <div class="G">cetiyaṃ yojanuggataṃ;</div> </td> </tr> <tr> <td> <div class="G">Akaṃsu naravīrassa,</div> </td> </tr> <tr> <td> <div class="G">nānāratanabhūsitaṃ.</div> </td> </tr> </table> </div>
</div>
<div class="q" id="p_20Ap1_7358"> <div class="divNumber">25.</div> <div class="p"> <table class="singleColumn"> <tr> <td> <div class="pN">7358</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṃ dehaṃ,</div> </td> </tr> <tr> <td> <div class="G">tāvatiṃsamagacchahaṃ.</div> </td> </tr> </table> </div>
</div>
<div class="q" id="p_20Ap1_7359"> <div class="divNumber">26.</div> <div class="p"> <table class="singleColumn"> <tr> <td> <div class="pN">7359</div> <div class="G">Pacchime ca bhave dāni,</div> </td> </tr> <tr> <td> <div class="G">jāto seṭṭhikule ahaṃ;</div> </td> </tr> <tr> <td> <div class="G">Sāvatthiyaṃ puravare,</div> </td> </tr> <tr> <td> <div class="G">iddhe phīte mahaddhane.</div> </td> </tr> </table> </div>
</div>
<div class="q" id="p_20Ap1_7360"> <div class="divNumber">27.</div> <div class="p"> <table class="singleColumn"> <tr> <td> <div class="pN">7360</div> <div class="G">Purappavese sugataṃ,</div> </td> </tr> <tr> <td> <div class="G">disvā vimhitamānaso;</div> </td> </tr> <tr> <td> <div class="G">Pabbajitvāna na ciraṃ,</div> </td> </tr> <tr> <td> <div class="G">arahattamapāpuṇiṃ.</div> </td> </tr> </table> </div>
</div>
<div class="q" id="p_20Ap1_7361"> <div class="divNumber">28.</div> <div class="p"> <table class="singleColumn"> <tr> <td> <div class="pN">7361</div> <div class="G">Cetiyassa pamāṇaṃ yaṃ,</div> </td> </tr> <tr> <td> <div class="G">akariṃ tena kammunā;</div> </td> </tr> <tr> <td> <div class="G">Lakuṇḍakasarīrohaṃ,</div> </td> </tr> <tr> <td> <div class="G">jāto paribhavāraho.</div> </td> </tr> </table> </div>
</div>
<div class="q" id="p_20Ap1_7362"> <div class="divNumber">29.</div> <div class="p"> <table class="singleColumn"> <tr> <td> <div class="pN">7362</div> <div class="G">Sarena madhurenāhaṃ,</div> </td> </tr> <tr> <td> <div class="G">pūjitvā isisattamaṃ;</div> </td> </tr> <tr> <td> <div class="G">Mañjussarānaṃ bhikkhūnaṃ,</div> </td> </tr> <tr> <td> <div class="G">aggattamanupāpuṇiṃ.</div> </td> </tr> </table> </div>
</div>
<div class="q" id="p_20Ap1_7363"> <div class="divNumber">30.</div> <div class="p"> <table class="singleColumn"> <tr> <td> <div class="pN">7363</div> <div class="G">Phaladānena buddhassa,</div> </td> </tr> <tr> <td> <div class="G">guṇānussaraṇena ca;</div> </td> </tr> <tr> <td> <div class="G">Sāmaññaphalasampanno,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_7364"> <div class="divNumber">31.</div> <div class="p"> <table class="singleColumn"> <tr> <td> <div class="pN">7364</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">bhavā sabbe samūhatā;</div> </td> </tr> <tr> <td> <div class="G">Nāgova bandhanaṃ chetvā,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_7365"> <div class="divNumber">32.</div> <div class="p"> <table class="singleColumn"> <tr> <td> <div class="pN">7365</div> <div class="G">Svāgataṃ vata me āsi,</div> </td> </tr> <tr> <td> <div class="G">buddhaseṭṭhassa santike;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap1_7366"> <div class="divNumber">33.</div> <div class="p"> <table class="singleColumn"> <tr> <td> <div class="pN">7366</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_7367"> <div class="p">
<span class="pN">7367</span>Itthaṃ sudaṃ āyasmā lakuṇḍabhaddiyo thero imā gāthāyo abhāsitthāti. </div>
</div>
<div class="CENTER" id="p_20Ap1_7368">
<span class="pN">7368</span>Lakuṇḍabhaddiyattherassāpadānaṃ paṭhamaṃ.</div>
</html>
