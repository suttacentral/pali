<html>
<div class="i">3.7.6 Bojjhaṅgapañha</div>
<div class="h">Milindapañha</div>
<div class="h">Arūpadhammavavatthānavagga</div>
<div class="h">Bojjhaṅgapañha</div>
<div class="q" id="p_28Mi_475"> <div class="divNumber">99.</div> <div class="p">
<span class="pN">475</span>Rājā āha—  “kati nu kho, bhante nāgasena, bojjhaṅgā”ti? “Satta kho, mahārāja, bojjhaṅgā”ti. “Katihi pana, bhante, bojjhaṅgehi bujjhatī”ti? “Ekena kho, mahārāja, bojjhaṅgena bujjhati dhammavicayasambojjhaṅgenā”ti. “Atha kissa nu kho, bhante, vuccanti ‘satta bojjhaṅgā’”ti? “Taṃ kiṃ maññasi, mahārāja, asi kosiyā pakkhitto aggahito hatthena ussahati chejjaṃ chinditun”ti. “Na hi, bhante”ti. “Evameva kho, mahārāja, dhammavicayasambojjhaṅgena vinā chahi bojjhaṅgehi na bujjhatī”ti. </div>
</div>
<div class="q" id="p_28Mi_476"> <div class="p">
<span class="pN">476</span>“Kallosi, bhante nāgasenā”ti. </div>
</div>
<div class="CENTER" id="p_28Mi_477">
<span class="pN">477</span>Bojjhaṅgapañho chaṭṭho.</div>
</html>
