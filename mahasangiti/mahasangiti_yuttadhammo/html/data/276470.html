<html>
<div class="i">1.5.4.1 Āvasathapiṇḍasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Bhojanavagga
</div>
<div class="h">
Āvasathapiṇḍasikkhāpada
</div>
<div class="q" id="p_2V_664">
<div class="divNumber">
203.
</div>
<div class="p">
<span class="pN">664</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena sāvatthiyā avidūre aññatarassa pūgassa āvasathapiṇḍo paññatto hoti. Chabbaggiyā bhikkhū pubbaṇhasamayaṃ nivāsetvā pattacīvaramādāya sāvatthiṃ piṇḍāya pavisitvā piṇḍaṃ alabhamānā āvasathaṃ agamaṃsu. Manussā—  “cirassampi bhadantā āgatā”ti sakkaccaṃ parivisiṃsu. Atha kho chabbaggiyā bhikkhū dutiyampi divasaṃ…pe…  tatiyampi divasaṃ pubbaṇhasamayaṃ nivāsetvā pattacīvaramādāya sāvatthiṃ piṇḍāya pavisitvā piṇḍaṃ alabhamānā āvasathaṃ gantvā bhuñjiṃsu. Atha kho chabbaggiyānaṃ bhikkhūnaṃ etadahosi—  “kiṃ mayaṃ karissāma ārāmaṃ gantvā. Hiyyopi idheva āgantabbaṃ bhavissatī”ti, tattheva anuvasitvā anuvasitvā āvasathapiṇḍaṃ bhuñjanti. Titthiyā apasakkanti. Manussā ujjhāyanti khiyyanti vipācenti—  “kathañhi nāma samaṇā sakyaputtiyā anuvasitvā anuvasitvā āvasathapiṇḍaṃ bhuñjissanti. Nayimesaññeva āvasathapiṇḍo paññatto; sabbesaññeva āvasathapiṇḍo paññatto”ti.
</div>
</div>
<div class="q" id="p_2V_665">
<div class="p">
<span class="pN">665</span>Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū anuvasitvā anuvasitvā āvasathapiṇḍaṃ bhuñjissantī”ti…pe…  “saccaṃ kira tumhe, bhikkhave, anuvasitvā anuvasitvā āvasathapiṇḍaṃ bhuñjathā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, anuvasitvā anuvasitvā āvasathapiṇḍaṃ bhuñjissatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_666">
<div class="p">
<span class="pN">666</span><span class="bold">“Eko āvasathapiṇḍo bhuñjitabbo. Tato ce uttari bhuñjeyya, pācittiyan”</span>ti.
</div>
</div>
<div class="q" id="p_2V_667">
<div class="p">
<span class="pN">667</span>Evañcidaṃ bhagavatā bhikkhūnaṃ sikkhāpadaṃ paññattaṃ hoti.
</div>
</div>
<div class="q" id="p_2V_668">
<div class="divNumber">
204.
</div>
<div class="p">
<span class="pN">668</span>Tena kho pana samayena āyasmā sāriputto kosalesu janapade sāvatthiṃ gacchanto yena aññataro āvasatho tenupasaṅkami. Manussā—  “cirassampi thero āgato”ti sakkaccaṃ parivisiṃsu. Atha kho āyasmato sāriputtassa bhuttāvissa kharo ābādho uppajji, nāsakkhi tamhā āvasathā pakkamituṃ. Atha kho te manussā dutiyampi divasaṃ āyasmantaṃ sāriputtaṃ etadavocuṃ—  “bhuñjatha, bhante”ti. Atha kho āyasmā sāriputto—  “bhagavatā paṭikkhittaṃ anuvasitvā anuvasitvā āvasathapiṇḍaṃ bhuñjitun”ti kukkuccāyanto na paṭiggahesi; chinnabhatto ahosi. Atha kho āyasmā sāriputto sāvatthiṃ gantvā bhikkhūnaṃ etamatthaṃ ārocesi. Bhikkhū bhagavato etamatthaṃ ārocesuṃ.
</div>
</div>
<div class="q" id="p_2V_669">
<div class="p">
<span class="pN">669</span>Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi, bhikkhave, gilānena bhikkhunā anuvasitvā anuvasitvā āvasathapiṇḍaṃ bhuñjituṃ. Evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_670">
<div class="divNumber">
205.
</div>
<div class="p">
<span class="pN">670</span><span class="bold">“Agilānena bhikkhunā eko āvasathapiṇḍo bhuñjitabbo. Tato ce uttari bhuñjeyya, pācittiyan”</span>ti. (<span class="italic">31</span>:<span class="bold">80</span>)
</div>
</div>
<div class="q" id="p_2V_671">
<div class="divNumber">
206.
</div>
<div class="p">
<span class="pN">671</span><span class="bold">Agilāno</span> nāma sakkoti tamhā āvasathā pakkamituṃ.
</div>
</div>
<div class="q" id="p_2V_672">
<div class="p">
<span class="pN">672</span><span class="bold">Gilāno</span> nāma na sakkoti tamhā āvasathā pakkamituṃ.
</div>
</div>
<div class="q" id="p_2V_673">
<div class="p">
<span class="pN">673</span><span class="bold">Āvasathapiṇḍo</span> nāma pañcannaṃ bhojanānaṃ aññataraṃ bhojanaṃ—  sālāya vā maṇḍape vā rukkhamūle vā ajjhokāse vā anodissa yāvadattho paññatto hoti. Agilānena bhikkhunā sakiṃ bhuñjitabbo. Tato ce uttari “bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti pācittiyassa.
</div>
</div>
<div class="q" id="p_2V_674">
<div class="divNumber">
207.
</div>
<div class="p">
<span class="pN">674</span>Agilāno agilānasaññī tatuttari āvasathapiṇḍaṃ bhuñjati, āpatti pācittiyassa. Agilāno vematiko tatuttari āvasathapiṇḍaṃ bhuñjati, āpatti pācittiyassa. Agilāno gilānasaññī tatuttari āvasathapiṇḍaṃ bhuñjati, āpatti pācittiyassa.
</div>
</div>
<div class="q" id="p_2V_675">
<div class="p">
<span class="pN">675</span>Gilāno agilānasaññī, āpatti dukkaṭassa. Gilāno vematiko āpatti dukkaṭassa. Gilāno gilānasaññī, anāpatti.
</div>
</div>
<div class="q" id="p_2V_676">
<div class="divNumber">
208.
</div>
<div class="p">
<span class="pN">676</span>Anāpatti—  gilānassa, agilāno sakiṃ bhuñjati, gacchanto, vā āgacchanto vā bhuñjati, sāmikā nimantetvā bhojenti, odissa paññatto hoti, na yāvadattho paññatto hoti, pañca bhojanāni ṭhapetvā sabbattha anāpatti, ummattakassa, ādikammikassāti.
</div>
</div>
<div class="CENTER" id="p_2V_677">
<span class="pN">677</span>Āvasathapiṇḍasikkhāpadaṃ niṭṭhitaṃ paṭhamaṃ.
</div>
</html>
