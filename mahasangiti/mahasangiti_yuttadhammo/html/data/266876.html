<html>
<div class="i">8.5 Cundasutta</div>
<div class="h">Pāṭaligāmiyavagga</div>
<div class="h">Cundasutta</div>
<div class="q" id="p_18Ud_677"> <div class="divNumber">75.</div> <div class="p">
<span class="pN">677</span>Evaṃ me sutaṃ—  ekaṃ samayaṃ bhagavā mallesu cārikaṃ caramāno mahatā bhikkhusaṃghena saddhiṃ yena pāvā tadavasari. Tatra sudaṃ bhagavā pāvāyaṃ viharati cundassa kammāraputtassa ambavane. </div>
</div>
<div class="q" id="p_18Ud_678"> <div class="p">
<span class="pN">678</span>Assosi kho cundo kammāraputto—  “bhagavā kira mallesu cārikaṃ caramāno mahatā bhikkhusaṃghena saddhiṃ pāvaṃ anuppatto pāvāyaṃ viharati mayhaṃ ambavane”ti. Atha kho cundo kammāraputto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho cundaṃ kammāraputtaṃ bhagavā dhammiyā kathāya sandassesi samādapesi samuttejesi sampahaṃsesi. Atha kho cundo kammāraputto bhagavatā dhammiyā kathāya sandassito samādapito samuttejito sampahaṃsito bhagavantaṃ etadavoca—  “adhivāsetu me, bhante, bhagavā svātanāya bhattaṃ saddhiṃ bhikkhusaṃghenā”ti. Adhivāsesi bhagavā tuṇhībhāvena. </div>
</div>
<div class="q" id="p_18Ud_679"> <div class="p">
<span class="pN">679</span>Atha kho cundo kammāraputto bhagavato adhivāsanaṃ viditvā uṭṭhāyāsanā bhagavantaṃ abhivādetvā padakkhiṇaṃ katvā pakkāmi. Atha kho cundo kammāraputto tassā rattiyā accayena sake nivesane paṇītaṃ khādanīyaṃ bhojanīyaṃ paṭiyādāpetvā pahūtañca sūkaramaddavaṃ bhagavato kālaṃ ārocāpesi—  “kālo, bhante, niṭṭhitaṃ bhattan”ti. </div>
</div>
<div class="q" id="p_18Ud_680"> <div class="p">
<span class="pN">680</span>Atha kho bhagavā pubbaṇhasamayaṃ nivāsetvā pattacīvaramādāya saddhiṃ bhikkhusaṃghena yena cundassa kammāraputtassa nivesanaṃ tenupasaṅkami; upasaṅkamitvā paññatte āsane nisīdi. Nisajja kho bhagavā cundaṃ kammāraputtaṃ āmantesi—  “yaṃ te, cunda, sūkaramaddavaṃ paṭiyattaṃ tena maṃ parivisa, yaṃ panaññaṃ khādanīyaṃ bhojanīyaṃ paṭiyattaṃ tena bhikkhusaṃghaṃ parivisā”ti. “Evaṃ, bhante”ti kho cundo kammāraputto bhagavato paṭissutvā yaṃ ahosi sūkaramaddavaṃ paṭiyattaṃ tena bhagavantaṃ parivisi; yaṃ panaññaṃ khādanīyaṃ bhojanīyaṃ paṭiyattaṃ tena bhikkhusaṃghaṃ parivisi. </div>
</div>
<div class="q" id="p_18Ud_681"> <div class="p">
<span class="pN">681</span>Atha kho bhagavā cundaṃ kammāraputtaṃ āmantesi—  “yaṃ te, cunda, sūkaramaddavaṃ avasiṭṭhaṃ taṃ sobbhe nikhaṇāhi. Nāhaṃ taṃ, cunda, passāmi sadevake loke samārake sabrahmake sassamaṇabrāhmaṇiyā pajāya sadevamanussāya yassa taṃ paribhuttaṃ sammā pariṇāmaṃ gaccheyya aññatra tathāgatassā”ti. “Evaṃ, bhante”ti kho cundo kammāraputto bhagavato paṭissutvā yaṃ ahosi sūkaramaddavaṃ avasiṭṭhaṃ taṃ sobbhe nikhaṇitvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho cundaṃ kammāraputtaṃ bhagavā dhammiyā kathāya sandassetvā samādapetvā samuttejetvā sampahaṃsetvā uṭṭhāyāsanā pakkāmi. </div>
</div>
<div class="q" id="p_18Ud_682"> <div class="p">
<span class="pN">682</span>Atha kho bhagavato cundassa kammāraputtassa bhattaṃ bhuttāvissa kharo ābādho uppajji. Lohitapakkhandikā pabāḷhā vedanā vattanti māraṇantikā. Tatra sudaṃ bhagavā sato sampajāno adhivāsesi avihaññamāno. </div>
</div>
<div class="q" id="p_18Ud_683"> <div class="p">
<span class="pN">683</span>Atha kho bhagavā āyasmantaṃ ānandaṃ āmantesi—  “āyāmānanda, yena kusinārā tenupasaṅkamissāmā”ti. “Evaṃ, bhante”ti kho āyasmā ānando bhagavato paccassosi. </div>
</div>
<div class="q" id="p_18Ud_684"> <div class="p"> <table class="singleColumn"> <tr> <td> <div class="pN">684</div> <div class="G">Cundassa bhattaṃ bhuñjitvā,</div> </td> </tr> <tr> <td> <div class="G">kammārassāti me sutaṃ;</div> </td> </tr> <tr> <td> <div class="G">Ābādhaṃ samphusī dhīro,</div> </td> </tr> <tr> <td> <div class="G">pabāḷhaṃ māraṇantikaṃ.</div> </td> </tr> </table> </div>
</div>
<div class="q" id="p_18Ud_685"> <div class="p"> <table class="singleColumn"> <tr> <td> <div class="pN">685</div> <div class="G">Bhuttassa ca sūkaramaddavena,</div> </td> </tr> <tr> <td> <div class="G">Byādhippabāḷho udapādi satthuno;</div> </td> </tr> <tr> <td> <div class="G">Viriccamāno bhagavā avoca,</div> </td> </tr> <tr> <td> <div class="G">“Gacchāmahaṃ kusināraṃ nagaran”ti.</div> </td> </tr> </table> </div>
</div>
<div class="q" id="p_18Ud_686"> <div class="p">
<span class="pN">686</span>Atha kho bhagavā maggā okkamma yena aññataraṃ rukkhamūlaṃ tenupasaṅkami; upasaṅkamitvā āyasmantaṃ ānandaṃ āmantesi—  “iṅgha me tvaṃ, ānanda, catugguṇaṃ saṅghāṭiṃ paññāpehi; kilantosmi, ānanda, nisīdissāmī”ti. “Evaṃ, bhante”ti kho āyasmā ānando bhagavato paṭissutvā catugguṇaṃ saṅghāṭiṃ paññāpesi. Nisīdi bhagavā paññatte āsane. Nisajja kho bhagavā āyasmantaṃ ānandaṃ āmantesi—  “iṅgha me tvaṃ, ānanda, pānīyaṃ āhara; pipāsitosmi, ānanda, pivissāmī”ti. </div>
</div>
<div class="q" id="p_18Ud_687"> <div class="p">
<span class="pN">687</span>Evaṃ vutte, āyasmā ānando bhagavantaṃ etadavoca—  “idāni, bhante, pañcamattāni sakaṭasatāni atikkantāni. Taṃ cakkacchinnaṃ udakaṃ parittaṃ luḷitaṃ āvilaṃ sandati. Ayaṃ, bhante, kukudhā nadī avidūre acchodakā sātodakā sītodakā setodakā supatitthā ramaṇīyā. Ettha bhagavā pānīyañca pivissati gattāni ca sītīkarissatī”ti. </div>
</div>
<div class="q" id="p_18Ud_688"> <div class="p">
<span class="pN">688</span>Dutiyampi kho…pe…  tatiyampi kho bhagavā āyasmantaṃ ānandaṃ āmantesi—  “iṅgha me tvaṃ, ānanda, pānīyaṃ āhara; pipāsitosmi, ānanda, pivissāmī”ti. “Evaṃ, bhante”ti kho āyasmā ānando bhagavato paṭissutvā pattaṃ gahetvā yena sā nadī tenupasaṅkami. Atha kho sā nadī cakkacchinnā parittā luḷitā āvilā sandamānā āyasmante ānande upasaṅkamante acchā vippasannā anāvilā sandati. </div>
</div>
<div class="q" id="p_18Ud_689"> <div class="p">
<span class="pN">689</span>Atha kho āyasmato ānandassa etadahosi—  “acchariyaṃ vata bho, abbhutaṃ vata bho, tathāgatassa mahiddhikatā mahānubhāvatā. Ayañhi sā nadī cakkacchinnā parittā luḷitā āvilā sandamānā mayi upasaṅkamante acchā vippasannā anāvilā sandatī”ti. Pattena pānīyaṃ ādāya yena bhagavā tenupasaṅkami; upasaṅkamitvā bhagavantaṃ etadavoca—  “acchariyaṃ, bhante, abbhutaṃ, bhante, tathāgatassa mahiddhikatā mahānubhāvatā. Ayañhi sā, bhante, nadī cakkacchinnā parittā luḷitā āvilā sandamānā mayi upasaṅkamante acchā vippasannā anāvilā sandati. Pivatu bhagavā pānīyaṃ, pivatu sugato pānīyan”ti. </div>
</div>
<div class="q" id="p_18Ud_690"> <div class="p">
<span class="pN">690</span>Atha kho bhagavā pānīyaṃ apāyi. Atha kho bhagavā mahatā bhikkhusaṃghena saddhiṃ yena kukudhā nadī tenupasaṅkami; upasaṅkamitvā kukudhaṃ nadiṃ ajjhogāhetvā nhatvā ca pivitvā ca paccuttaritvā yena ambavanaṃ tenupasaṅkami; upasaṅkamitvā āyasmantaṃ cundakaṃ āmantesi—  “iṅgha me tvaṃ, cundaka, catugguṇaṃ saṅghāṭiṃ paññāpehi; kilantosmi, cundaka, nipajjissāmī”ti. </div>
</div>
<div class="q" id="p_18Ud_691"> <div class="p">
<span class="pN">691</span>“Evaṃ, bhante”ti kho āyasmā cundako bhagavato paṭissutvā catugguṇaṃ saṅghāṭiṃ paññāpesi. Atha kho bhagavā dakkhiṇena passena sīhaseyyaṃ kappesi pāde pādaṃ accādhāya sato sampajāno uṭṭhānasaññaṃ manasi karitvā. Āyasmā pana cundako tattheva bhagavato purato nisīdi. </div>
</div>
<div class="q" id="p_18Ud_692"> <div class="p"> <table class="singleColumn"> <tr> <td> <div class="pN">692</div> <div class="G">Gantvāna buddho nadikaṃ kukudhaṃ,</div> </td> </tr> <tr> <td> <div class="G">Acchodakaṃ sātudakaṃ vippasannaṃ;</div> </td> </tr> <tr> <td> <div class="G">Ogāhi satthā sukilantarūpo,</div> </td> </tr> <tr> <td> <div class="G">Tathāgato appaṭimodha loke.</div> </td> </tr> </table> </div>
</div>
<div class="q" id="p_18Ud_693"> <div class="p"> <table class="singleColumn"> <tr> <td> <div class="pN">693</div> <div class="G">Nhatvā ca pivitvā cudatāri satthā,</div> </td> </tr> <tr> <td> <div class="G">Purakkhato bhikkhugaṇassa majjhe;</div> </td> </tr> <tr> <td> <div class="G">Satthā pavattā bhagavā idha dhamme,</div> </td> </tr> <tr> <td> <div class="G">Upāgami ambavanaṃ mahesi;</div> </td> </tr> <tr> <td> <div class="G">Āmantayi cundakaṃ nāma bhikkhuṃ,</div> </td> </tr> <tr> <td> <div class="G">“Catugguṇaṃ santhara me nipajjaṃ”.</div> </td> </tr> </table> </div>
</div>
<div class="q" id="p_18Ud_694"> <div class="p"> <table class="singleColumn"> <tr> <td> <div class="pN">694</div> <div class="G">So codito bhāvitattena cundo,</div> </td> </tr> <tr> <td> <div class="G">Catugguṇaṃ santhari khippameva;</div> </td> </tr> <tr> <td> <div class="G">Nipajji satthā sukilantarūpo,</div> </td> </tr> <tr> <td> <div class="G">Cundopi tattha pamukhe nisīdīti.</div> </td> </tr> </table> </div>
</div>
<div class="q" id="p_18Ud_695"> <div class="p">
<span class="pN">695</span>Atha kho bhagavā āyasmantaṃ ānandaṃ āmantesi—  “siyā kho panānanda, cundassa kammāraputtassa koci vippaṭisāraṃ upadaheyya—  ‘tassa te, āvuso cunda, alābhā, tassa te dulladdhaṃ yassa te tathāgato pacchimaṃ piṇḍapātaṃ bhuñjitvā parinibbuto’ti. Cundassānanda, kammāraputtassa evaṃ vippaṭisāro paṭivinodetabbo—  </div>
</div>
<div class="q" id="p_18Ud_696"> <div class="p">
<span class="pN">696</span>Tassa te, āvuso cunda, lābhā, tassa te suladdhaṃ yassa te tathāgato pacchimaṃ piṇḍapātaṃ paribhuñjitvā parinibbuto. Sammukhā metaṃ, āvuso cunda, bhagavato sutaṃ, sammukhā paṭiggahitaṃ—  dveme piṇḍapātā samasamaphalā samasamavipākā ativiya aññehi piṇḍapātehi mahapphalatarā ca mahānisaṃsatarā ca. Katame dve? Yañca piṇḍapātaṃ paribhuñjitvā tathāgato anuttaraṃ sammāsambodhiṃ abhisambujjhati, yañca piṇḍapātaṃ paribhuñjitvā anupādisesāya nibbānadhātuyā parinibbāyati. Ime dve piṇḍapātā samasamaphalā samasamavipākā ativiya aññehi piṇḍapātehi mahapphalatarā ca mahānisaṃsatarā ca. </div>
</div>
<div class="q" id="p_18Ud_697"> <div class="p">
<span class="pN">697</span>‘Āyusaṃvattanikaṃ āyasmatā cundena kammāraputtena kammaṃ upacitaṃ, vaṇṇasaṃvattanikaṃ āyasmatā cundena kammāraputtena kammaṃ upacitaṃ, sukhasaṃvattanikaṃ āyasmatā cundena kammāraputtena kammaṃ upacitaṃ, saggasaṃvattanikaṃ āyasmatā cundena kammāraputtena kammaṃ upacitaṃ, yasasaṃvattanikaṃ āyasmatā cundena kammāraputtena kammaṃ upacitaṃ, ādhipateyyasaṃvattanikaṃ āyasmatā cundena kammāraputtena kammaṃ upacitan’ti. Cundassānanda, kammāraputtassa evaṃ vippaṭisāro paṭivinodetabbo”ti. </div>
</div>
<div class="q" id="p_18Ud_698"> <div class="p">
<span class="pN">698</span>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—  </div>
</div>
<div class="q" id="p_18Ud_699"> <div class="p"> <table class="singleColumn"> <tr> <td> <div class="pN">699</div> <div class="G">“Dadato puññaṃ pavaḍḍhati,</div> </td> </tr> <tr> <td> <div class="G">Saṃyamato veraṃ na cīyati;</div> </td> </tr> <tr> <td> <div class="G">Kusalo ca jahāti pāpakaṃ,</div> </td> </tr> <tr> <td> <div class="G">Rāgadosamohakkhayā sanibbuto”ti. (85)</div> </td> </tr> </table> </div>
</div>
<div class="CENTER" id="p_18Ud_700">
<span class="pN">700</span>Pañcamaṃ.</div>
</html>
