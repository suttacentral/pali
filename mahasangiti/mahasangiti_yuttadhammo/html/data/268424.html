<html>
<div class="i">2.2.12 Diṭṭhigatasutta</div>
<div class="h">Dukanipāta</div>
<div class="h">Dutiyavagga</div>
<div class="h">Diṭṭhigatasutta</div>
<div class="q" id="p_18It_313"> <div class="divNumber">49.</div> <div class="p">
<span class="pN">313</span>Vuttañhetaṃ bhagavatā vuttamarahatāti me sutaṃ—  </div>
</div>
<div class="q" id="p_18It_314"> <div class="p">
<span class="pN">314</span>“Dvīhi, bhikkhave, diṭṭhigatehi pariyuṭṭhitā devamanussā olīyanti eke, atidhāvanti eke; cakkhumanto ca passanti. </div>
</div>
<div class="q" id="p_18It_315"> <div class="p">
<span class="pN">315</span>Kathañca, bhikkhave, olīyanti eke? Bhavārāmā, bhikkhave, devamanussā bhavaratā bhavasammuditā tesaṃ bhavanirodhāya dhamme desiyamāne cittaṃ na pakkhandati na pasīdati na santiṭṭhati nādhimuccati. Evaṃ kho, bhikkhave, olīyanti eke. </div>
</div>
<div class="q" id="p_18It_316"> <div class="p">
<span class="pN">316</span>Kathañca, bhikkhave, atidhāvanti eke? Bhaveneva kho paneke aṭṭīyamānā harāyamānā jigucchamānā vibhavaṃ abhinandanti—  yato kira, bho, ayaṃ attā kāyassa bhedā paraṃ maraṇā ucchijjati vinassati na hoti paraṃ maraṇā; etaṃ santaṃ etaṃ paṇītaṃ etaṃ yāthāvanti. Evaṃ kho, bhikkhave, atidhāvanti eke. </div>
</div>
<div class="q" id="p_18It_317"> <div class="p">
<span class="pN">317</span>Kathañca, bhikkhave, cakkhumanto passanti? Idha bhikkhu bhūtaṃ bhūtato passati; bhūtaṃ bhūtato disvā bhūtassa nibbidāya virāgāya nirodhāya paṭipanno hoti. Evaṃ kho, bhikkhave, cakkhumanto passantī”ti. Etamatthaṃ bhagavā avoca. Tatthetaṃ iti vuccati—  </div>
</div>
<div class="q" id="p_18It_318"> <div class="p"> <table class="singleColumn"> <tr> <td> <div class="pN">318</div> <div class="G">“Ye bhūtaṃ bhūtato disvā,</div> </td> </tr> <tr> <td> <div class="G">bhūtassa ca atikkamaṃ;</div> </td> </tr> <tr> <td> <div class="G">Yathābhūte vimuccanti,</div> </td> </tr> <tr> <td> <div class="G">bhavataṇhā parikkhayā.</div> </td> </tr> </table> </div>
</div>
<div class="q" id="p_18It_319"> <div class="p"> <table class="singleColumn"> <tr> <td> <div class="pN">319</div> <div class="G">Sa ve bhūtapariñño so,</div> </td> </tr> <tr> <td> <div class="G">vītataṇho bhavābhave;</div> </td> </tr> <tr> <td> <div class="G">Bhūtassa vibhavā bhikkhu,</div> </td> </tr> <tr> <td> <div class="G">nāgacchati punabbhavan”ti.</div> </td> </tr> </table> </div>
</div>
<div class="q" id="p_18It_320"> <div class="p">
<span class="pN">320</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_321">
<span class="pN">321</span>Dvādasamaṃ.</div>
<div class="CENTER" id="p_18It_322">
<span class="pN">322</span>Dutiyo vaggo.</div>
<div class="SUMMARY" id="p_18It_323">
<span class="pN">323</span><span class="firstLetter">T</span>assuddānaṃ</div>
<div class="q" id="p_18It_324"> <div class="p"> <table class="singleColumn"> <tr> <td> <div class="pN">324</div> <div class="G">Dve indriyā dve tapanīyā,</div> </td> </tr> <tr> <td> <div class="G">sīlena apare duve;</div> </td> </tr> <tr> <td> <div class="G">Anottāpī kuhanā dve ca,</div> </td> </tr> <tr> <td> <div class="G">saṃvejanīyena te dasa.</div> </td> </tr> </table> </div>
</div>
<div class="q" id="p_18It_325"> <div class="p"> <table class="singleColumn"> <tr> <td> <div class="pN">325</div> <div class="G">Vitakkā desanā vijjā,</div> </td> </tr> <tr> <td> <div class="G">paññā dhammena pañcamaṃ;</div> </td> </tr> <tr> <td> <div class="G">Ajātaṃ dhātusallānaṃ,</div> </td> </tr> <tr> <td> <div class="G">sikkhā jāgariyena ca;</div> </td> </tr> <tr> <td> <div class="G">Apāyadiṭṭhiyā ceva,</div> </td> </tr> <tr> <td> <div class="G">bāvīsati pakāsitāti.</div> </td> </tr> </table> </div>
</div>
<div class="ENDH3" id="p_18It_326">
<span class="pN">326</span>Dukanipāto niṭṭhito.</div>
</html>
