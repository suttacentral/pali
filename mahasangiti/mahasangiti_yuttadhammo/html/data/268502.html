<html>
<div class="i">1.1.15 Uttarāvimānavatthu</div>
<div class="h">Itthivimāna</div>
<div class="h">Pīṭhavagga</div>
<div class="h">Uttarāvimānavatthu</div>
<div class="q" id="p_19Vv_139"> <div class="divNumber">124.</div> <div class="p"> <table class="singleColumn"> <tr> <td> <div class="pN">139</div> <div class="G">“Abhikkantena vaṇṇena,</div> </td> </tr> <tr> <td> <div class="G">yā tvaṃ tiṭṭhasi devate;</div> </td> </tr> <tr> <td> <div class="G">Obhāsentī disā sabbā,</div> </td> </tr> <tr> <td> <div class="G">osadhī viya tārakā.</div> </td> </tr> </table> </div>
</div>
<div class="q" id="p_19Vv_140"> <div class="divNumber">125.</div> <div class="p"> <table class="singleColumn"> <tr> <td> <div class="pN">140</div> <div class="G">Kena tetādiso vaṇṇo,</div> </td> </tr> <tr> <td> <div class="G">kena te idha mijjhati;</div> </td> </tr> <tr> <td> <div class="G">Uppajjanti ca te bhogā,</div> </td> </tr> <tr> <td> <div class="G">ye keci manaso piyā.</div> </td> </tr> </table> </div>
</div>
<div class="q" id="p_19Vv_141"> <div class="divNumber">126.</div> <div class="p"> <table class="singleColumn"> <tr> <td> <div class="pN">141</div> <div class="G">Pucchāmi taṃ devi mahānubhāve,</div> </td> </tr> <tr> <td> <div class="G">Manussabhūtā kimakāsi puññaṃ;</div> </td> </tr> <tr> <td> <div class="G">Kenāsi evaṃ jalitānubhāvā,</div> </td> </tr> <tr> <td> <div class="G">Vaṇṇo ca te sabbadisā pabhāsatī”ti.</div> </td> </tr> </table> </div>
</div>
<div class="q" id="p_19Vv_142"> <div class="divNumber">127.</div> <div class="p"> <table class="singleColumn"> <tr> <td> <div class="pN">142</div> <div class="G">Sā devatā attamanā,</div> </td> </tr> <tr> <td> <div class="G">moggallānena pucchitā;</div> </td> </tr> <tr> <td> <div class="G">Pañhaṃ puṭṭhā viyākāsi,</div> </td> </tr> <tr> <td> <div class="G">yassa kammassidaṃ phalaṃ.</div> </td> </tr> </table> </div>
</div>
<div class="q" id="p_19Vv_143"> <div class="divNumber">128.</div> <div class="p"> <table class="singleColumn"> <tr> <td> <div class="pN">143</div> <div class="G">“Issā ca maccheramatho paḷāso,</div> </td> </tr> <tr> <td> <div class="G">Nāhosi mayhaṃ gharamāvasantiyā;</div> </td> </tr> <tr> <td> <div class="G">Akkodhanā bhattu vasānuvattinī,</div> </td> </tr> <tr> <td> <div class="G">Uposathe niccahamappamattā.</div> </td> </tr> </table> </div>
</div>
<div class="q" id="p_19Vv_144"> <div class="divNumber">129.</div> <div class="p"> <table class="singleColumn"> <tr> <td> <div class="pN">144</div> <div class="G">Cātuddasiṃ pañcadasiṃ,</div> </td> </tr> <tr> <td> <div class="G">yā ca pakkhassa aṭṭhamī;</div> </td> </tr> <tr> <td> <div class="G">Pāṭihāriyapakkhañca,</div> </td> </tr> <tr> <td> <div class="G">aṭṭhaṅgasusamāgataṃ.</div> </td> </tr> </table> </div>
</div>
<div class="q" id="p_19Vv_145"> <div class="divNumber">130.</div> <div class="p"> <table class="singleColumn"> <tr> <td> <div class="pN">145</div> <div class="G">Uposathaṃ upavasissaṃ,</div> </td> </tr> <tr> <td> <div class="G">sadā sīlesu saṃvutā;</div> </td> </tr> <tr> <td> <div class="G">Saññamā saṃvibhāgā ca,</div> </td> </tr> <tr> <td> <div class="G">vimānaṃ āvasāmahaṃ.</div> </td> </tr> </table> </div>
</div>
<div class="q" id="p_19Vv_146"> <div class="divNumber">131.</div> <div class="p"> <table class="singleColumn"> <tr> <td> <div class="pN">146</div> <div class="G">Pāṇātipātā viratā,</div> </td> </tr> <tr> <td> <div class="G">musāvādā ca saññatā;</div> </td> </tr> <tr> <td> <div class="G">Theyyā ca aticārā ca,</div> </td> </tr> <tr> <td> <div class="G">majjapānā ca ārakā.</div> </td> </tr> </table> </div>
</div>
<div class="q" id="p_19Vv_147"> <div class="divNumber">132.</div> <div class="p"> <table class="singleColumn"> <tr> <td> <div class="pN">147</div> <div class="G">Pañcasikkhāpade ratā,</div> </td> </tr> <tr> <td> <div class="G">ariyasaccāna kovidā;</div> </td> </tr> <tr> <td> <div class="G">Upāsikā cakkhumato,</div> </td> </tr> <tr> <td> <div class="G">gotamassa yasassino.</div> </td> </tr> </table> </div>
</div>
<div class="q" id="p_19Vv_148"> <div class="divNumber">133.</div> <div class="p"> <table class="singleColumn"> <tr> <td> <div class="pN">148</div> <div class="G">Sāhaṃ sakena sīlena,</div> </td> </tr> <tr> <td> <div class="G">yasasā ca yasassinī;</div> </td> </tr> <tr> <td> <div class="G">Anubhomi sakaṃ puññaṃ,</div> </td> </tr> <tr> <td> <div class="G">sukhitā camhināmayā.</div> </td> </tr> </table> </div>
</div>
<div class="q" id="p_19Vv_149"> <div class="divNumber">134.</div> <div class="p"> <table class="singleColumn"> <tr> <td> <div class="pN">149</div> <div class="G">Tena metādiso vaṇṇo,</div> </td> </tr> <tr> <td> <div class="G">tena me idha mijjhati;</div> </td> </tr> <tr> <td> <div class="G">Uppajjanti ca me bhogā,</div> </td> </tr> <tr> <td> <div class="G">ye keci manaso piyā.</div> </td> </tr> </table> </div>
</div>
<div class="q" id="p_19Vv_150"> <div class="divNumber">135.</div> <div class="p"> <table class="singleColumn"> <tr> <td> <div class="pN">150</div> <div class="G">Akkhāmi te bhikkhu mahānubhāva,</div> </td> </tr> <tr> <td> <div class="G">Manussabhūtā yamahaṃ akāsiṃ;</div> </td> </tr> <tr> <td> <div class="G">Tenamhi evaṃ jalitānubhāvā,</div> </td> </tr> <tr> <td> <div class="G">Vaṇṇo ca me sabbadisā pabhāsatīti.</div> </td> </tr> </table> </div>
</div>
<div class="q" id="p_19Vv_151"> <div class="divNumber">136.</div> <div class="p">
<span class="pN">151</span>Mama ca, bhante, vacanena bhagavato pāde sirasā vandeyyāsi—  ‘uttarā nāma, bhante, upāsikā bhagavato pāde sirasā vandatī’ti. Anacchariyaṃ kho panetaṃ, bhante, yaṃ maṃ bhagavā aññatarasmiṃ sāmaññaphale byākareyya, taṃ bhagavā sakadāgāmiphale byākāsī”ti. </div>
</div>
<div class="CENTER" id="p_19Vv_152">
<span class="pN">152</span>Uttarāvimānaṃ pannarasamaṃ.</div>
</html>
