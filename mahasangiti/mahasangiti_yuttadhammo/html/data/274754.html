<html>
<div class="i">4.2.1 Paṭilābhasutta</div>
<div class="h">Indriyasaṃyutta</div>
<div class="h">Mudutaravagga</div>
<div class="h">Paṭilābhasutta</div>
<div class="q" id="p_14S5_1033"> <div class="divNumber">481.</div> <div class="p">
<span class="pN">1033</span>“Pañcimāni, bhikkhave, indriyāni. Katamāni pañca? Saddhindriyaṃ…pe…  paññindriyaṃ…pe… . Katamañca, bhikkhave, saddhindriyaṃ? Idha, bhikkhave, ariyasāvako saddho hoti, saddahati tathāgatassa bodhiṃ—  ‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti—  idaṃ vuccati, bhikkhave, saddhindriyaṃ. </div>
</div>
<div class="q" id="p_14S5_1034"> <div class="p">
<span class="pN">1034</span>Katamañca, bhikkhave, vīriyindriyaṃ? Yaṃ kho, bhikkhave, cattāro sammappadhāne ārabbha vīriyaṃ paṭilabhati—  idaṃ vuccati, bhikkhave, vīriyindriyaṃ. </div>
</div>
<div class="q" id="p_14S5_1035"> <div class="p">
<span class="pN">1035</span>Katamañca, bhikkhave, satindriyaṃ? Yaṃ kho, bhikkhave, cattāro satipaṭṭhāne ārabbha satiṃ paṭilabhati—  idaṃ vuccati, bhikkhave, satindriyaṃ. </div>
</div>
<div class="q" id="p_14S5_1036"> <div class="p">
<span class="pN">1036</span>Katamañca, bhikkhave, samādhindriyaṃ? Idha, bhikkhave, ariyasāvako vossaggārammaṇaṃ karitvā labhati samādhiṃ, labhati cittassa ekaggataṃ—  idaṃ vuccati, bhikkhave, samādhindriyaṃ. </div>
</div>
<div class="q" id="p_14S5_1037"> <div class="p">
<span class="pN">1037</span>Katamañca, bhikkhave, paññindriyaṃ? Idha, bhikkhave, ariyasāvako paññavā hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā—  idaṃ vuccati, bhikkhave, paññindriyaṃ. Imāni kho, bhikkhave, pañcindriyānī”ti. </div>
</div>
<div class="CENTER" id="p_14S5_1038">
<span class="pN">1038</span>Paṭhamaṃ.</div>
</html>
