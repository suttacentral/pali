<html>
<div class="i">7.17--19 Sīhapubbaddhakāyāditilakkhaṇaṃ</div>
<div class="h">Lakkhaṇasutta</div>
<div class="q" id="h_8D_498"> <h2 class="paliSectionName">
<span class="pN">498</span>Sīhapubbaddhakāyāditilakkhaṇaṃ </h2>
</div>
<div class="q" id="p_8D_499"> <div class="divNumber">224.</div> <div class="p">
<span class="pN">499</span>“Yampi, bhikkhave, tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto samāno bahujanassa atthakāmo ahosi hitakāmo phāsukāmo yogakkhemakāmo—  ‘kintime saddhāya vaḍḍheyyuṃ, sīlena vaḍḍheyyuṃ, sutena vaḍḍheyyuṃ, cāgena vaḍḍheyyuṃ, dhammena vaḍḍheyyuṃ, paññāya vaḍḍheyyuṃ, dhanadhaññena vaḍḍheyyuṃ, khettavatthunā vaḍḍheyyuṃ, dvipadacatuppadehi vaḍḍheyyuṃ, puttadārehi vaḍḍheyyuṃ, dāsakammakaraporisehi vaḍḍheyyuṃ, ñātīhi vaḍḍheyyuṃ, mittehi vaḍḍheyyuṃ, bandhavehi vaḍḍheyyun’ti. So tassa kammassa kaṭattā…pe…  so tato cuto itthattaṃ āgato samāno imāni tīṇi mahāpurisalakkhaṇāni paṭilabhati. Sīhapubbaddhakāyo ca hoti citantaraṃso ca samavaṭṭakkhandho ca. </div>
</div>
<div class="q" id="p_8D_500"> <div class="p">
<span class="pN">500</span>So tehi lakkhaṇehi samannāgato sace agāraṃ ajjhāvasati, rājā hoti cakkavattī…pe…  rājā samāno kiṃ labhati? Aparihānadhammo hoti, na parihāyati dhanadhaññena khettavatthunā dvipadacatuppadehi puttadārehi dāsakammakaraporisehi ñātīhi mittehi bandhavehi, na parihāyati sabbasampattiyā. Rājā samāno idaṃ labhati…pe…  buddho samāno kiṃ labhati? Aparihānadhammo hoti, na parihāyati saddhāya sīlena sutena cāgena paññāya, na parihāyati sabbasampattiyā. Buddho samāno idaṃ labhati”. Etamatthaṃ bhagavā avoca. </div>
</div>
<div class="q" id="p_8D_501"> <div class="divNumber">225.</div> <div class="p">
<span class="pN">501</span>Tatthetaṃ vuccati—  </div>
</div>
<div class="q" id="p_8D_502"> <div class="p"> <table class="singleColumn"> <tr> <td> <div class="pN">502</div> <div class="G">“Saddhāya sīlena sutena buddhiyā,</div> </td> </tr> <tr> <td> <div class="G">Cāgena dhammena bahūhi sādhuhi;</div> </td> </tr> <tr> <td> <div class="G">Dhanena dhaññena ca khettavatthunā,</div> </td> </tr> <tr> <td> <div class="G">Puttehi dārehi catuppadehi ca.</div> </td> </tr> </table> </div>
</div>
<div class="q" id="p_8D_503"> <div class="p"> <table class="singleColumn"> <tr> <td> <div class="pN">503</div> <div class="G">Ñātīhi mittehi ca bandhavehi ca,</div> </td> </tr> <tr> <td> <div class="G">Balena vaṇṇena sukhena cūbhayaṃ;</div> </td> </tr> <tr> <td> <div class="G">Kathaṃ na hāyeyyuṃ pareti icchati,</div> </td> </tr> <tr> <td> <div class="G">Atthassa middhī ca panābhikaṅkhati.</div> </td> </tr> </table> </div>
</div>
<div class="q" id="p_8D_504"> <div class="p"> <table class="singleColumn"> <tr> <td> <div class="pN">504</div> <div class="G">Sa sīhapubbaddhasusaṇṭhito ahu,</div> </td> </tr> <tr> <td> <div class="G">Samavaṭṭakhandho ca citantaraṃso;</div> </td> </tr> <tr> <td> <div class="G">Pubbe suciṇṇena katena kammunā,</div> </td> </tr> <tr> <td> <div class="G">Ahāniyaṃ pubbanimittamassa taṃ.</div> </td> </tr> </table> </div>
</div>
<div class="q" id="p_8D_505"> <div class="p"> <table class="singleColumn"> <tr> <td> <div class="pN">505</div> <div class="G">Gihīpi dhaññena dhanena vaḍḍhati,</div> </td> </tr> <tr> <td> <div class="G">Puttehi dārehi catuppadehi ca;</div> </td> </tr> <tr> <td> <div class="G">Akiñcano pabbajito anuttaraṃ,</div> </td> </tr> <tr> <td> <div class="G">Pappoti bodhiṃ asahānadhammatan”ti.</div> </td> </tr> </table> </div>
</div>
</html>
