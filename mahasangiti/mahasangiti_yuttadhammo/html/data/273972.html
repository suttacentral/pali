<html>
<div class="i">3.1.2 Phassanānattasutta</div>
<div class="h">Dhātusaṃyutta</div>
<div class="h">Nānattavagga</div>
<div class="h">Phassanānattasutta</div>
<div class="q" id="p_12S2_646"> <div class="divNumber">86.</div> <div class="p">
<span class="pN">646</span>Sāvatthiyaṃ viharati. “Dhātunānattaṃ, bhikkhave, paṭicca uppajjati phassanānattaṃ. Katamañca, bhikkhave, dhātunānattaṃ? Cakkhudhātu sotadhātu ghānadhātu jivhādhātu kāyadhātu manodhātu—  idaṃ vuccati, bhikkhave, dhātunānattaṃ. </div>
</div>
<div class="q" id="p_12S2_647"> <div class="p">
<span class="pN">647</span>Kathañca, bhikkhave, dhātunānattaṃ paṭicca uppajjati phassanānattaṃ? Cakkhudhātuṃ, bhikkhave, paṭicca uppajjati cakkhusamphasso. Sotadhātuṃ paṭicca…  ghānadhātuṃ paṭicca…  jivhādhātuṃ paṭicca…  kāyadhātuṃ paṭicca…  manodhātuṃ paṭicca uppajjati manosamphasso. Evaṃ kho, bhikkhave, dhātunānattaṃ paṭicca uppajjati phassanānattan”ti. </div>
</div>
<div class="CENTER" id="p_12S2_648">
<span class="pN">648</span>Dutiyaṃ.</div>
</html>
