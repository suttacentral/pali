<html>
<div class="i">13 Sumedhabuddhavaṃsa</div>
<div class="h">Sumedhabuddhavaṃsa</div>
<div class="q" id="p_21Bu_598"> <div class="divNumber">1.</div> <div class="p"> <table class="singleColumn"> <tr> <td> <div class="pN">598</div> <div class="G">“Padumuttarassa aparena,</div> </td> </tr> <tr> <td> <div class="G">Sumedho nāma nāyako;</div> </td> </tr> <tr> <td> <div class="G">Durāsado uggatejo,</div> </td> </tr> <tr> <td> <div class="G">Sabbalokuttamo muni.</div> </td> </tr> </table> </div>
</div>
<div class="q" id="p_21Bu_599"> <div class="divNumber">2.</div> <div class="p"> <table class="singleColumn"> <tr> <td> <div class="pN">599</div> <div class="G">Pasannanetto sumukho,</div> </td> </tr> <tr> <td> <div class="G">brahā uju patāpavā;</div> </td> </tr> <tr> <td> <div class="G">Hitesī sabbasattānaṃ,</div> </td> </tr> <tr> <td> <div class="G">bahū mocesi bandhanā.</div> </td> </tr> </table> </div>
</div>
<div class="q" id="p_21Bu_600"> <div class="divNumber">3.</div> <div class="p"> <table class="singleColumn"> <tr> <td> <div class="pN">600</div> <div class="G">Yadā buddho pāpuṇitvā,</div> </td> </tr> <tr> <td> <div class="G">kevalaṃ bodhimuttamaṃ;</div> </td> </tr> <tr> <td> <div class="G">Sudassanamhi nagare,</div> </td> </tr> <tr> <td> <div class="G">dhammacakkaṃ pavattayi.</div> </td> </tr> </table> </div>
</div>
<div class="q" id="p_21Bu_601"> <div class="divNumber">4.</div> <div class="p"> <table class="singleColumn"> <tr> <td> <div class="pN">601</div> <div class="G">Tassāpi abhisamayā tīṇi,</div> </td> </tr> <tr> <td> <div class="G">Ahesuṃ dhammadesane;</div> </td> </tr> <tr> <td> <div class="G">Koṭisatasahassānaṃ,</div> </td> </tr> <tr> <td> <div class="G">Paṭhamābhisamayo ahu.</div> </td> </tr> </table> </div>
</div>
<div class="q" id="p_21Bu_602"> <div class="divNumber">5.</div> <div class="p"> <table class="singleColumn"> <tr> <td> <div class="pN">602</div> <div class="G">Punāparaṃ kumbhakaṇṇaṃ,</div> </td> </tr> <tr> <td> <div class="G">yakkhaṃ so damayī jino;</div> </td> </tr> <tr> <td> <div class="G">Navutikoṭisahassānaṃ,</div> </td> </tr> <tr> <td> <div class="G">dutiyābhisamayo ahu.</div> </td> </tr> </table> </div>
</div>
<div class="q" id="p_21Bu_603"> <div class="divNumber">6.</div> <div class="p"> <table class="singleColumn"> <tr> <td> <div class="pN">603</div> <div class="G">Punāparaṃ amitayaso,</div> </td> </tr> <tr> <td> <div class="G">catusaccaṃ pakāsayi;</div> </td> </tr> <tr> <td> <div class="G">Asītikoṭisahassānaṃ,</div> </td> </tr> <tr> <td> <div class="G">tatiyābhisamayo ahu.</div> </td> </tr> </table> </div>
</div>
<div class="q" id="p_21Bu_604"> <div class="divNumber">7.</div> <div class="p"> <table class="singleColumn"> <tr> <td> <div class="pN">604</div> <div class="G">Sannipātā tayo āsuṃ,</div> </td> </tr> <tr> <td> <div class="G">sumedhassa mahesino;</div> </td> </tr> <tr> <td> <div class="G">Khīṇāsavānaṃ vimalānaṃ,</div> </td> </tr> <tr> <td> <div class="G">santacittāna tādinaṃ.</div> </td> </tr> </table> </div>
</div>
<div class="q" id="p_21Bu_605"> <div class="divNumber">8.</div> <div class="p"> <table class="singleColumn"> <tr> <td> <div class="pN">605</div> <div class="G">Sudassanaṃ nāma nagaraṃ,</div> </td> </tr> <tr> <td> <div class="G">upagañchi jino yadā;</div> </td> </tr> <tr> <td> <div class="G">Tadā khīṇāsavā bhikkhū,</div> </td> </tr> <tr> <td> <div class="G">samiṃsu satakoṭiyo.</div> </td> </tr> </table> </div>
</div>
<div class="q" id="p_21Bu_606"> <div class="divNumber">9.</div> <div class="p"> <table class="singleColumn"> <tr> <td> <div class="pN">606</div> <div class="G">Punāparaṃ devakūṭe,</div> </td> </tr> <tr> <td> <div class="G">bhikkhūnaṃ kathinatthate;</div> </td> </tr> <tr> <td> <div class="G">Tadā navutikoṭīnaṃ,</div> </td> </tr> <tr> <td> <div class="G">dutiyo āsi samāgamo.</div> </td> </tr> </table> </div>
</div>
<div class="q" id="p_21Bu_607"> <div class="divNumber">10.</div> <div class="p"> <table class="singleColumn"> <tr> <td> <div class="pN">607</div> <div class="G">Punāparaṃ dasabalo,</div> </td> </tr> <tr> <td> <div class="G">yadā carati cārikaṃ;</div> </td> </tr> <tr> <td> <div class="G">Tadā asītikoṭīnaṃ,</div> </td> </tr> <tr> <td> <div class="G">tatiyo āsi samāgamo.</div> </td> </tr> </table> </div>
</div>
<div class="q" id="p_21Bu_608"> <div class="divNumber">11.</div> <div class="p"> <table class="singleColumn"> <tr> <td> <div class="pN">608</div> <div class="G">Ahaṃ tena samayena,</div> </td> </tr> <tr> <td> <div class="G">uttaro nāma māṇavo;</div> </td> </tr> <tr> <td> <div class="G">Asītikoṭiyo mayhaṃ,</div> </td> </tr> <tr> <td> <div class="G">ghare sannicitaṃ dhanaṃ.</div> </td> </tr> </table> </div>
</div>
<div class="q" id="p_21Bu_609"> <div class="divNumber">12.</div> <div class="p"> <table class="singleColumn"> <tr> <td> <div class="pN">609</div> <div class="G">Kevalaṃ sabbaṃ datvāna,</div> </td> </tr> <tr> <td> <div class="G">sasaṃghe lokanāyake;</div> </td> </tr> <tr> <td> <div class="G">Saraṇaṃ tassupagañchiṃ,</div> </td> </tr> <tr> <td> <div class="G">pabbajjañcābhirocayiṃ.</div> </td> </tr> </table> </div>
</div>
<div class="q" id="p_21Bu_610"> <div class="divNumber">13.</div> <div class="p"> <table class="singleColumn"> <tr> <td> <div class="pN">610</div> <div class="G">Sopi maṃ buddho byākāsi,</div> </td> </tr> <tr> <td> <div class="G">karonto anumodanaṃ;</div> </td> </tr> <tr> <td> <div class="G">‘Tiṃsakappasahassamhi,</div> </td> </tr> <tr> <td> <div class="G">ayaṃ buddho bhavissati.</div> </td> </tr> </table> </div>
</div>
<div class="q" id="p_21Bu_611"> <div class="divNumber">14.</div> <div class="p"> <table class="singleColumn"> <tr> <td> <div class="pN">611</div> <div class="G">Padhānaṃ padahitvāna,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">hessāma sammukhā imaṃ’.</div> </td> </tr> </table> </div>
</div>
<div class="q" id="p_21Bu_612"> <div class="divNumber">15.</div> <div class="p"> <table class="singleColumn"> <tr> <td> <div class="pN">612</div> <div class="G">Tassāpi vacanaṃ sutvā,</div> </td> </tr> <tr> <td> <div class="G">bhiyyo cittaṃ pasādayiṃ;</div> </td> </tr> <tr> <td> <div class="G">Uttariṃ vatamadhiṭṭhāsiṃ,</div> </td> </tr> <tr> <td> <div class="G">dasapāramipūriyā.</div> </td> </tr> </table> </div>
</div>
<div class="q" id="p_21Bu_613"> <div class="divNumber">16.</div> <div class="p"> <table class="singleColumn"> <tr> <td> <div class="pN">613</div> <div class="G">Suttantaṃ vinayañcāpi,</div> </td> </tr> <tr> <td> <div class="G">navaṅgaṃ satthusāsanaṃ;</div> </td> </tr> <tr> <td> <div class="G">Sabbaṃ pariyāpuṇitvāna,</div> </td> </tr> <tr> <td> <div class="G">sobhayiṃ jinasāsanaṃ.</div> </td> </tr> </table> </div>
</div>
<div class="q" id="p_21Bu_614"> <div class="divNumber">17.</div> <div class="p"> <table class="singleColumn"> <tr> <td> <div class="pN">614</div> <div class="G">Tatthappamatto viharanto,</div> </td> </tr> <tr> <td> <div class="G">Nisajjaṭṭhānacaṅkame;</div> </td> </tr> <tr> <td> <div class="G">Abhiññāsu pāramiṃ gantvā,</div> </td> </tr> <tr> <td> <div class="G">Brahmalokamagañchahaṃ.</div> </td> </tr> </table> </div>
</div>
<div class="q" id="p_21Bu_615"> <div class="divNumber">18.</div> <div class="p"> <table class="singleColumn"> <tr> <td> <div class="pN">615</div> <div class="G">Sudassanaṃ nāma nagaraṃ,</div> </td> </tr> <tr> <td> <div class="G">sudatto nāma khattiyo;</div> </td> </tr> <tr> <td> <div class="G">Sudattā nāma janikā,</div> </td> </tr> <tr> <td> <div class="G">sumedhassa mahesino.</div> </td> </tr> </table> </div>
</div>
<div class="q" id="p_21Bu_616"> <div class="divNumber">19.</div> <div class="p"> <table class="singleColumn"> <tr> <td> <div class="pN">616</div> <div class="G">Navavassasahassāni,</div> </td> </tr> <tr> <td> <div class="G">Agāraṃ ajjha so vasi;</div> </td> </tr> <tr> <td> <div class="G">Sucandakañcanasirivaḍḍhā,</div> </td> </tr> <tr> <td> <div class="G">Tayo pāsādamuttamā.</div> </td> </tr> </table> </div>
</div>
<div class="q" id="p_21Bu_617"> <div class="divNumber">20.</div> <div class="p"> <table class="singleColumn"> <tr> <td> <div class="pN">617</div> <div class="G">Tisoḷasasahassāni,</div> </td> </tr> <tr> <td> <div class="G">nāriyo samalaṅkatā;</div> </td> </tr> <tr> <td> <div class="G">Sumanā nāma sā nārī,</div> </td> </tr> <tr> <td> <div class="G">punabbasu nāma atrajo.</div> </td> </tr> </table> </div>
</div>
<div class="q" id="p_21Bu_618"> <div class="divNumber">21.</div> <div class="p"> <table class="singleColumn"> <tr> <td> <div class="pN">618</div> <div class="G">Nimitte caturo disvā,</div> </td> </tr> <tr> <td> <div class="G">hatthiyānena nikkhami;</div> </td> </tr> <tr> <td> <div class="G">Anūnakaṃ aḍḍhamāsaṃ,</div> </td> </tr> <tr> <td> <div class="G">padhānaṃ padahī jino.</div> </td> </tr> </table> </div>
</div>
<div class="q" id="p_21Bu_619"> <div class="divNumber">22.</div> <div class="p"> <table class="singleColumn"> <tr> <td> <div class="pN">619</div> <div class="G">Brahmunā yācito santo,</div> </td> </tr> <tr> <td> <div class="G">sumedho lokanāyako;</div> </td> </tr> <tr> <td> <div class="G">Vatti cakkaṃ mahāvīro,</div> </td> </tr> <tr> <td> <div class="G">sudassanuyyānamuttame.</div> </td> </tr> </table> </div>
</div>
<div class="q" id="p_21Bu_620"> <div class="divNumber">23.</div> <div class="p"> <table class="singleColumn"> <tr> <td> <div class="pN">620</div> <div class="G">Saraṇo sabbakāmo ca,</div> </td> </tr> <tr> <td> <div class="G">ahesuṃ aggasāvakā;</div> </td> </tr> <tr> <td> <div class="G">Sāgaro nāmupaṭṭhāko,</div> </td> </tr> <tr> <td> <div class="G">sumedhassa mahesino.</div> </td> </tr> </table> </div>
</div>
<div class="q" id="p_21Bu_621"> <div class="divNumber">24.</div> <div class="p"> <table class="singleColumn"> <tr> <td> <div class="pN">621</div> <div class="G">Rāmā ceva surāmā ca,</div> </td> </tr> <tr> <td> <div class="G">ahesuṃ aggasāvikā;</div> </td> </tr> <tr> <td> <div class="G">Bodhi tassa bhagavato,</div> </td> </tr> <tr> <td> <div class="G">mahānīpoti vuccati.</div> </td> </tr> </table> </div>
</div>
<div class="q" id="p_21Bu_622"> <div class="divNumber">25.</div> <div class="p"> <table class="singleColumn"> <tr> <td> <div class="pN">622</div> <div class="G">Uruvelā yasavā ca,</div> </td> </tr> <tr> <td> <div class="G">ahesuṃ aggupaṭṭhakā;</div> </td> </tr> <tr> <td> <div class="G">Yasodharā sirimā ca,</div> </td> </tr> <tr> <td> <div class="G">ahesuṃ aggupaṭṭhikā.</div> </td> </tr> </table> </div>
</div>
<div class="q" id="p_21Bu_623"> <div class="divNumber">26.</div> <div class="p"> <table class="singleColumn"> <tr> <td> <div class="pN">623</div> <div class="G">Aṭṭhāsītiratanāni,</div> </td> </tr> <tr> <td> <div class="G">accuggato mahāmuni;</div> </td> </tr> <tr> <td> <div class="G">Obhāseti disā sabbā,</div> </td> </tr> <tr> <td> <div class="G">cando tāragaṇe yathā.</div> </td> </tr> </table> </div>
</div>
<div class="q" id="p_21Bu_624"> <div class="divNumber">27.</div> <div class="p"> <table class="singleColumn"> <tr> <td> <div class="pN">624</div> <div class="G">Cakkavattimaṇī nāma,</div> </td> </tr> <tr> <td> <div class="G">yathā tapati yojanaṃ;</div> </td> </tr> <tr> <td> <div class="G">Tatheva tassa ratanaṃ,</div> </td> </tr> <tr> <td> <div class="G">samantā pharati yojanaṃ.</div> </td> </tr> </table> </div>
</div>
<div class="q" id="p_21Bu_625"> <div class="divNumber">28.</div> <div class="p"> <table class="singleColumn"> <tr> <td> <div class="pN">625</div> <div class="G">Navutivassasahassāni,</div> </td> </tr> <tr> <td> <div class="G">āyu vijjati tāvade;</div> </td> </tr> <tr> <td> <div class="G">Tāvatā tiṭṭhamāno so,</div> </td> </tr> <tr> <td> <div class="G">tāresi janataṃ bahuṃ.</div> </td> </tr> </table> </div>
</div>
<div class="q" id="p_21Bu_626"> <div class="divNumber">29.</div> <div class="p"> <table class="singleColumn"> <tr> <td> <div class="pN">626</div> <div class="G">Tevijjachaḷabhiññehi,</div> </td> </tr> <tr> <td> <div class="G">balappattehi tādihi;</div> </td> </tr> <tr> <td> <div class="G">Samākulamidaṃ āsi,</div> </td> </tr> <tr> <td> <div class="G">arahantehi sādhuhi.</div> </td> </tr> </table> </div>
</div>
<div class="q" id="p_21Bu_627"> <div class="divNumber">30.</div> <div class="p"> <table class="singleColumn"> <tr> <td> <div class="pN">627</div> <div class="G">Tepi sabbe amitayasā,</div> </td> </tr> <tr> <td> <div class="G">vippamuttā nirūpadhī;</div> </td> </tr> <tr> <td> <div class="G">Ñāṇālokaṃ dassayitvā,</div> </td> </tr> <tr> <td> <div class="G">nibbutā te mahāyasā.</div> </td> </tr> </table> </div>
</div>
<div class="q" id="p_21Bu_628"> <div class="divNumber">31.</div> <div class="p"> <table class="singleColumn"> <tr> <td> <div class="pN">628</div> <div class="G">Sumedho jinavaro buddho,</div> </td> </tr> <tr> <td> <div class="G">Medhārāmamhi nibbuto;</div> </td> </tr> <tr> <td> <div class="G">Dhātuvitthārikaṃ āsi,</div> </td> </tr> <tr> <td> <div class="G">Tesu tesu padesato”ti. (615)</div> </td> </tr> </table> </div>
</div>
<div class="CENTER" id="p_21Bu_629">
<span class="pN">629</span>Sumedhassa bhagavato vaṃso ekādasamo.</div>
</html>
