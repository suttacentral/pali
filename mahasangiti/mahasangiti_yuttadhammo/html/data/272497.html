<html>
<div class="i">7.31--32 Samadantasusukkadāṭhālakkhaṇāni</div>
<div class="h">Lakkhaṇasutta</div>
<div class="q" id="h_8D_561"> <h2 class="paliSectionName">
<span class="pN">561</span>Samadantasusukkadāṭhālakkhaṇāni </h2>
</div>
<div class="q" id="p_8D_562"> <div class="divNumber">240.</div> <div class="p">
<span class="pN">562</span>“Yampi, bhikkhave, tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto samāno micchājīvaṃ pahāya sammāājīvena jīvikaṃ kappesi, tulākūṭakaṃsakūṭamānakūṭaukkoṭanavañcananikatisāciyogachedanavadhabandhanaviparāmosaālopasahasākārā paṭivirato ahosi. So tassa kammassa kaṭattā upacitattā ussannattā vipulattā kāyassa bhedā paraṃ maraṇā sugatiṃ saggaṃ lokaṃ upapajjati. So tattha aññe deve dasahi ṭhānehi adhigaṇhāti dibbena āyunā dibbena vaṇṇena dibbena sukhena dibbena yasena dibbena ādhipateyyena dibbehi rūpehi dibbehi saddehi dibbehi gandhehi dibbehi rasehi dibbehi phoṭṭhabbehi. So tato cuto itthattaṃ āgato samāno imāni dve mahāpurisalakkhaṇāni paṭilabhati, samadanto ca hoti susukkadāṭho ca. </div>
</div>
<div class="q" id="p_8D_563"> <div class="p">
<span class="pN">563</span>So tehi lakkhaṇehi samannāgato sace agāraṃ ajjhāvasati, rājā hoti cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato. Tassimāni satta ratanāni bhavanti, seyyathidaṃ—  cakkaratanaṃ hatthiratanaṃ assaratanaṃ maṇiratanaṃ itthiratanaṃ gahapatiratanaṃ pariṇāyakaratanameva sattamaṃ. Parosahassaṃ kho panassa puttā bhavanti sūrā vīraṅgarūpā parasenappamaddanā. So imaṃ pathaviṃ sāgarapariyantaṃ akhilamanimittamakaṇṭakaṃ iddhaṃ phītaṃ khemaṃ sivaṃ nirabbudaṃ adaṇḍena asatthena dhammena abhivijiya ajjhāvasati. Rājā samāno kiṃ labhati? Suciparivāro hoti sucissa honti parivārā brāhmaṇagahapatikā negamajānapadā gaṇakamahāmattā anīkaṭṭhā dovārikā amaccā pārisajjā rājāno bhogiyā kumārā. Rājā samāno idaṃ labhati. </div>
</div>
<div class="q" id="p_8D_564"> <div class="p">
<span class="pN">564</span>Sace kho pana agārasmā anagāriyaṃ pabbajati, arahaṃ hoti sammāsambuddho loke vivaṭṭacchado. Buddho samāno kiṃ labhati? Suciparivāro hoti, sucissa honti parivārā, bhikkhū bhikkhuniyo upāsakā upāsikāyo devā manussā asurā nāgā gandhabbā. Buddho samāno idaṃ labhati”. Etamatthaṃ bhagavā avoca. </div>
</div>
<div class="q" id="p_8D_565"> <div class="divNumber">241.</div> <div class="p">
<span class="pN">565</span>Tatthetaṃ vuccati—  </div>
</div>
<div class="q" id="p_8D_566"> <div class="p"> <table class="singleColumn"> <tr> <td> <div class="pN">566</div> <div class="G">“Micchājīvañca avassaji samena vuttiṃ,</div> </td> </tr> <tr> <td> <div class="G">Sucinā so janayittha dhammikena;</div> </td> </tr> <tr> <td> <div class="G">Ahitamapi ca apanudi,</div> </td> </tr> <tr> <td> <div class="G">Hitamapi ca bahujanasukhañca acari.</div> </td> </tr> </table> </div>
</div>
<div class="q" id="p_8D_567"> <div class="p"> <table class="singleColumn"> <tr> <td> <div class="pN">567</div> <div class="G">Sagge vedayati naro sukhapphalāni,</div> </td> </tr> <tr> <td> <div class="G">Karitvā nipuṇebhi vidūhi sabbhi;</div> </td> </tr> <tr> <td> <div class="G">Vaṇṇitāni tidivapuravarasamo,</div> </td> </tr> <tr> <td> <div class="G">Abhiramati ratikhiḍḍāsamaṅgī.</div> </td> </tr> </table> </div>
</div>
<div class="q" id="p_8D_568"> <div class="p"> <table class="singleColumn"> <tr> <td> <div class="pN">568</div> <div class="G">Laddhāna mānusakaṃ bhavaṃ tato,</div> </td> </tr> <tr> <td> <div class="G">Cavitvāna sukataphalavipākaṃ;</div> </td> </tr> <tr> <td> <div class="G">Sesakena paṭilabhati lapanajaṃ,</div> </td> </tr> <tr> <td> <div class="G">Samamapi sucisusukkaṃ.</div> </td> </tr> </table> </div>
</div>
<div class="q" id="p_8D_569"> <div class="p"> <table class="singleColumn"> <tr> <td> <div class="pN">569</div> <div class="G">Taṃ veyyañjanikā samāgatā bahavo,</div> </td> </tr> <tr> <td> <div class="G">Byākaṃsu nipuṇasammatā manujā;</div> </td> </tr> <tr> <td> <div class="G">Sucijanaparivāragaṇo bhavati,</div> </td> </tr> <tr> <td> <div class="G">Dijasamasukkasucisobhanadanto.</div> </td> </tr> </table> </div>
</div>
<div class="q" id="p_8D_570"> <div class="p"> <table class="singleColumn"> <tr> <td> <div class="pN">570</div> <div class="G">Rañño hoti bahujano,</div> </td> </tr> <tr> <td> <div class="G">Suciparivāro mahatiṃ mahiṃ anusāsato;</div> </td> </tr> <tr> <td> <div class="G">Pasayha na ca janapadatudanaṃ,</div> </td> </tr> <tr> <td> <div class="G">Hitamapi ca bahujanasukhañca caranti.</div> </td> </tr> </table> </div>
</div>
<div class="q" id="p_8D_571"> <div class="p"> <table class="singleColumn"> <tr> <td> <div class="pN">571</div> <div class="G">Atha ce pabbajati bhavati vipāpo,</div> </td> </tr> <tr> <td> <div class="G">Samaṇo samitarajo vivaṭṭacchado;</div> </td> </tr> <tr> <td> <div class="G">Vigatadarathakilamatho,</div> </td> </tr> <tr> <td> <div class="G">Imamapi ca paramapi ca passati lokaṃ.</div> </td> </tr> </table> </div>
</div>
<div class="q" id="p_8D_572"> <div class="p"> <table class="singleColumn"> <tr> <td> <div class="pN">572</div> <div class="G">Tassovādakarā bahugihī ca pabbajitā ca,</div> </td> </tr> <tr> <td> <div class="G">Asuciṃ garahitaṃ dhunanti pāpaṃ;</div> </td> </tr> <tr> <td> <div class="G">Sa hi sucibhi parivuto bhavati,</div> </td> </tr> <tr> <td> <div class="G">Malakhilakalikilese panudehī”ti.</div> </td> </tr> </table> </div>
</div>
<div class="q" id="p_8D_573"> <div class="p">
<span class="pN">573</span>Idamavoca bhagavā. Attamanā te bhikkhū bhagavato bhāsitaṃ abhinandunti. </div>
</div>
<div class="ENDH3" id="p_8D_574">
<span class="pN">574</span>Lakkhaṇasuttaṃ niṭṭhitaṃ sattamaṃ.</div>
</html>
