<html>
<div class="i">4.1 Ambasakkarapetavatthu</div>
<div class="h">Mahāvagga</div>
<div class="h">Ambasakkarapetavatthu</div>
<div class="q" id="p_19Pv_564"> <div class="divNumber">517.</div> <div class="p"> <table class="singleColumn"> <tr> <td> <div class="pN">564</div> <div class="G">Vesālī nāma nagaratthi vajjīnaṃ,</div> </td> </tr> <tr> <td> <div class="G">Tattha ahu licchavi ambasakkaro;</div> </td> </tr> <tr> <td> <div class="G">Disvāna petaṃ nagarassa bāhiraṃ,</div> </td> </tr> <tr> <td> <div class="G">Tattheva pucchittha taṃ kāraṇatthiko.</div> </td> </tr> </table> </div>
</div>
<div class="q" id="p_19Pv_565"> <div class="divNumber">518.</div> <div class="p"> <table class="singleColumn"> <tr> <td> <div class="pN">565</div> <div class="G">“Seyyā nisajjā nayimassa atthi,</div> </td> </tr> <tr> <td> <div class="G">Abhikkamo natthi paṭikkamo ca;</div> </td> </tr> <tr> <td> <div class="G">Asitapītakhāyitavatthabhogā,</div> </td> </tr> <tr> <td> <div class="G">Paricārikā sāpi imassa natthi.</div> </td> </tr> </table> </div>
</div>
<div class="q" id="p_19Pv_566"> <div class="divNumber">519.</div> <div class="p"> <table class="singleColumn"> <tr> <td> <div class="pN">566</div> <div class="G">Ye ñātakā diṭṭhasutā suhajjā,</div> </td> </tr> <tr> <td> <div class="G">Anukampakā yassa ahesuṃ pubbe;</div> </td> </tr> <tr> <td> <div class="G">Daṭṭhumpi te dāni na taṃ labhanti,</div> </td> </tr> <tr> <td> <div class="G">Virājitatto hi janena tena.</div> </td> </tr> </table> </div>
</div>
<div class="q" id="p_19Pv_567"> <div class="divNumber">520.</div> <div class="p"> <table class="singleColumn"> <tr> <td> <div class="pN">567</div> <div class="G">Na oggatattassa bhavanti mittā,</div> </td> </tr> <tr> <td> <div class="G">Jahanti mittā vikalaṃ viditvā;</div> </td> </tr> <tr> <td> <div class="G">Atthañca disvā parivārayanti,</div> </td> </tr> <tr> <td> <div class="G">Bahū mittā uggatattassa honti.</div> </td> </tr> </table> </div>
</div>
<div class="q" id="p_19Pv_568"> <div class="divNumber">521.</div> <div class="p"> <table class="singleColumn"> <tr> <td> <div class="pN">568</div> <div class="G">Nihīnatto sabbabhogehi kiccho,</div> </td> </tr> <tr> <td> <div class="G">Sammakkhito samparibhinnagatto;</div> </td> </tr> <tr> <td> <div class="G">Ussāvabindūva palimpamāno,</div> </td> </tr> <tr> <td> <div class="G">Ajja suve jīvitassūparodho.</div> </td> </tr> </table> </div>
</div>
<div class="q" id="p_19Pv_569"> <div class="divNumber">522.</div> <div class="p"> <table class="singleColumn"> <tr> <td> <div class="pN">569</div> <div class="G">Etādisaṃ uttamakicchappattaṃ,</div> </td> </tr> <tr> <td> <div class="G">Uttāsitaṃ pucimandassa sūle;</div> </td> </tr> <tr> <td> <div class="G">‘Atha tvaṃ kena vaṇṇena vadesi yakkha,</div> </td> </tr> <tr> <td> <div class="G">Jīva bho jīvitameva seyyo’”ti.</div> </td> </tr> </table> </div>
</div>
<div class="q" id="p_19Pv_570"> <div class="divNumber">523.</div> <div class="p"> <table class="singleColumn"> <tr> <td> <div class="pN">570</div> <div class="G">“Sālohito esa ahosi mayhaṃ,</div> </td> </tr> <tr> <td> <div class="G">Ahaṃ sarāmi purimāya jātiyā;</div> </td> </tr> <tr> <td> <div class="G">Disvā ca me kāruññamahosi rāja,</div> </td> </tr> <tr> <td> <div class="G">Mā pāpadhammo nirayaṃ patāyaṃ.</div> </td> </tr> </table> </div>
</div>
<div class="q" id="p_19Pv_571"> <div class="divNumber">524.</div> <div class="p"> <table class="singleColumn"> <tr> <td> <div class="pN">571</div> <div class="G">Ito cuto licchavi esa poso,</div> </td> </tr> <tr> <td> <div class="G">Sattussadaṃ nirayaṃ ghorarūpaṃ;</div> </td> </tr> <tr> <td> <div class="G">Upapajjati dukkaṭakammakārī,</div> </td> </tr> <tr> <td> <div class="G">Mahābhitāpaṃ kaṭukaṃ bhayānakaṃ.</div> </td> </tr> </table> </div>
</div>
<div class="q" id="p_19Pv_572"> <div class="divNumber">525.</div> <div class="p"> <table class="singleColumn"> <tr> <td> <div class="pN">572</div> <div class="G">Anekabhāgena guṇena seyyo,</div> </td> </tr> <tr> <td> <div class="G">Ayameva sūlo nirayena tena;</div> </td> </tr> <tr> <td> <div class="G">Ekantadukkhaṃ kaṭukaṃ bhayānakaṃ,</div> </td> </tr> <tr> <td> <div class="G">Ekantatibbaṃ nirayaṃ patāyaṃ.</div> </td> </tr> </table> </div>
</div>
<div class="q" id="p_19Pv_573"> <div class="divNumber">526.</div> <div class="p"> <table class="singleColumn"> <tr> <td> <div class="pN">573</div> <div class="G">Idañca sutvā vacanaṃ mameso,</div> </td> </tr> <tr> <td> <div class="G">Dukkhūpanīto vijaheyya pāṇaṃ;</div> </td> </tr> <tr> <td> <div class="G">Tasmā ahaṃ santike na bhaṇāmi,</div> </td> </tr> <tr> <td> <div class="G">Mā me kato jīvitassūparodho”.</div> </td> </tr> </table> </div>
</div>
<div class="q" id="p_19Pv_574"> <div class="divNumber">527.</div> <div class="p"> <table class="singleColumn"> <tr> <td> <div class="pN">574</div> <div class="G">“Aññāto eso purisassa attho,</div> </td> </tr> <tr> <td> <div class="G">Aññampi icchāmase pucchituṃ tuvaṃ;</div> </td> </tr> <tr> <td> <div class="G">Okāsakammaṃ sace no karosi,</div> </td> </tr> <tr> <td> <div class="G">Pucchāma taṃ no na ca kujjhitabban”ti.</div> </td> </tr> </table> </div>
</div>
<div class="q" id="p_19Pv_575"> <div class="divNumber">528.</div> <div class="p"> <table class="singleColumn"> <tr> <td> <div class="pN">575</div> <div class="G">“Addhā paṭiññā me tadā ahu,</div> </td> </tr> <tr> <td> <div class="G">Nācikkhanā appasannassa hoti;</div> </td> </tr> <tr> <td> <div class="G">Akāmā saddheyyavacoti katvā,</div> </td> </tr> <tr> <td> <div class="G">Pucchassu maṃ kāmaṃ yathā visayhan”ti.</div> </td> </tr> </table> </div>
</div>
<div class="q" id="p_19Pv_576"> <div class="divNumber">529.</div> <div class="p"> <table class="singleColumn"> <tr> <td> <div class="pN">576</div> <div class="G">“Yaṃ kiñcahaṃ cakkhunā passissāmi,</div> </td> </tr> <tr> <td> <div class="G">Sabbampi tāhaṃ abhisaddaheyyaṃ;</div> </td> </tr> <tr> <td> <div class="G">Disvāva taṃ nopi ce saddaheyyaṃ,</div> </td> </tr> <tr> <td> <div class="G">Kareyyāsi me yakkha niyassakamman”ti.</div> </td> </tr> </table> </div>
</div>
<div class="q" id="p_19Pv_577"> <div class="divNumber">530.</div> <div class="p"> <table class="singleColumn"> <tr> <td> <div class="pN">577</div> <div class="G">“Saccappaṭiññā tava mesā hotu,</div> </td> </tr> <tr> <td> <div class="G">Sutvāna dhammaṃ labha suppasādaṃ;</div> </td> </tr> <tr> <td> <div class="G">Aññatthiko no ca paduṭṭhacitto,</div> </td> </tr> <tr> <td> <div class="G">Yaṃ te sutaṃ asutañcāpi dhammaṃ;</div> </td> </tr> <tr> <td> <div class="G">Sabbampi akkhissaṃ yathā pajānanti”.</div> </td> </tr> </table> </div>
</div>
<div class="q" id="p_19Pv_578"> <div class="divNumber">531.</div> <div class="p"> <table class="singleColumn"> <tr> <td> <div class="pN">578</div> <div class="G">“Setena assena alaṅkatena,</div> </td> </tr> <tr> <td> <div class="G">Upayāsi sūlāvutakassa santike;</div> </td> </tr> <tr> <td> <div class="G">Yānaṃ idaṃ abbhutaṃ dassaneyyaṃ,</div> </td> </tr> <tr> <td> <div class="G">Kissetaṃ kammassa ayaṃ vipāko”ti.</div> </td> </tr> </table> </div>
</div>
<div class="q" id="p_19Pv_579"> <div class="divNumber">532.</div> <div class="p"> <table class="singleColumn"> <tr> <td> <div class="pN">579</div> <div class="G">“Vesāliyā nagarassa majjhe,</div> </td> </tr> <tr> <td> <div class="G">Cikkhallamagge narakaṃ ahosi;</div> </td> </tr> <tr> <td> <div class="G">Gosīsamekāhaṃ pasannacitto,</div> </td> </tr> <tr> <td> <div class="G">Setaṃ gahetvā narakasmiṃ nikkhipiṃ.</div> </td> </tr> </table> </div>
</div>
<div class="q" id="p_19Pv_580"> <div class="divNumber">533.</div> <div class="p"> <table class="singleColumn"> <tr> <td> <div class="pN">580</div> <div class="G">Etasmiṃ pādāni patiṭṭhapetvā,</div> </td> </tr> <tr> <td> <div class="G">Mayañca aññe ca atikkamimhā;</div> </td> </tr> <tr> <td> <div class="G">Yānaṃ idaṃ abbhutaṃ dassaneyyaṃ,</div> </td> </tr> <tr> <td> <div class="G">Tasseva kammassa ayaṃ vipāko”ti.</div> </td> </tr> </table> </div>
</div>
<div class="q" id="p_19Pv_581"> <div class="divNumber">534.</div> <div class="p"> <table class="singleColumn"> <tr> <td> <div class="pN">581</div> <div class="G">“Vaṇṇo ca te sabbadisā pabhāsati,</div> </td> </tr> <tr> <td> <div class="G">Gandho ca te sabbadisā pavāyati;</div> </td> </tr> <tr> <td> <div class="G">Yakkhiddhipattosi mahānubhāvo,</div> </td> </tr> <tr> <td> <div class="G">Naggo cāsi kissa ayaṃ vipāko”ti.</div> </td> </tr> </table> </div>
</div>
<div class="q" id="p_19Pv_582"> <div class="divNumber">535.</div> <div class="p"> <table class="singleColumn"> <tr> <td> <div class="pN">582</div> <div class="G">“Akkodhano niccapasannacitto,</div> </td> </tr> <tr> <td> <div class="G">Saṇhāhi vācāhi janaṃ upemi;</div> </td> </tr> <tr> <td> <div class="G">Tasseva kammassa ayaṃ vipāko,</div> </td> </tr> <tr> <td> <div class="G">Dibbo me vaṇṇo satataṃ pabhāsati.</div> </td> </tr> </table> </div>
</div>
<div class="q" id="p_19Pv_583"> <div class="divNumber">536.</div> <div class="p"> <table class="singleColumn"> <tr> <td> <div class="pN">583</div> <div class="G">Yasañca kittiñca dhamme ṭhitānaṃ,</div> </td> </tr> <tr> <td> <div class="G">Disvāna mantemi pasannacitto;</div> </td> </tr> <tr> <td> <div class="G">Tasseva kammassa ayaṃ vipāko,</div> </td> </tr> <tr> <td> <div class="G">Dibbo me gandho satataṃ pavāyati.</div> </td> </tr> </table> </div>
</div>
<div class="q" id="p_19Pv_584"> <div class="divNumber">537.</div> <div class="p"> <table class="singleColumn"> <tr> <td> <div class="pN">584</div> <div class="G">Sahāyānaṃ titthasmiṃ nhāyantānaṃ,</div> </td> </tr> <tr> <td> <div class="G">Thale gahetvā nidahissa dussaṃ;</div> </td> </tr> <tr> <td> <div class="G">Khiḍḍatthiko no ca paduṭṭhacitto,</div> </td> </tr> <tr> <td> <div class="G">Tenamhi naggo kasirā ca vuttī”ti.</div> </td> </tr> </table> </div>
</div>
<div class="q" id="p_19Pv_585"> <div class="divNumber">538.</div> <div class="p"> <table class="singleColumn"> <tr> <td> <div class="pN">585</div> <div class="G">“Yo kīḷamāno pakaroti pāpaṃ,</div> </td> </tr> <tr> <td> <div class="G">Tassedisaṃ kammavipākamāhu;</div> </td> </tr> <tr> <td> <div class="G">Akīḷamāno pana yo karoti,</div> </td> </tr> <tr> <td> <div class="G">Kiṃ tassa kammassa vipākamāhū”ti.</div> </td> </tr> </table> </div>
</div>
<div class="q" id="p_19Pv_586"> <div class="divNumber">539.</div> <div class="p"> <table class="singleColumn"> <tr> <td> <div class="pN">586</div> <div class="G">“Ye duṭṭhasaṅkappamanā manussā,</div> </td> </tr> <tr> <td> <div class="G">Kāyena vācāya ca saṃkiliṭṭhā;</div> </td> </tr> <tr> <td> <div class="G">Kāyassa bhedā abhisamparāyaṃ,</div> </td> </tr> <tr> <td> <div class="G">Asaṃsayaṃ te nirayaṃ upenti.</div> </td> </tr> </table> </div>
</div>
<div class="q" id="p_19Pv_587"> <div class="divNumber">540.</div> <div class="p"> <table class="singleColumn"> <tr> <td> <div class="pN">587</div> <div class="G">Apare pana sugatimāsamānā,</div> </td> </tr> <tr> <td> <div class="G">Dāne ratā saṅgahitattabhāvā;</div> </td> </tr> <tr> <td> <div class="G">Kāyassa bhedā abhisamparāyaṃ,</div> </td> </tr> <tr> <td> <div class="G">Asaṃsayaṃ te sugatiṃ upentī”ti.</div> </td> </tr> </table> </div>
</div>
<div class="q" id="p_19Pv_588"> <div class="divNumber">541.</div> <div class="p"> <table class="singleColumn"> <tr> <td> <div class="pN">588</div> <div class="G">“Taṃ kinti jāneyyamahaṃ avecca,</div> </td> </tr> <tr> <td> <div class="G">Kalyāṇapāpassa ayaṃ vipāko;</div> </td> </tr> <tr> <td> <div class="G">Kiṃ vāhaṃ disvā abhisaddaheyyaṃ,</div> </td> </tr> <tr> <td> <div class="G">Ko vāpi maṃ saddahāpeyya etan”ti.</div> </td> </tr> </table> </div>
</div>
<div class="q" id="p_19Pv_589"> <div class="divNumber">542.</div> <div class="p"> <table class="singleColumn"> <tr> <td> <div class="pN">589</div> <div class="G">“Disvā ca sutvā abhisaddahassu,</div> </td> </tr> <tr> <td> <div class="G">Kalyāṇapāpassa ayaṃ vipāko;</div> </td> </tr> <tr> <td> <div class="G">Kalyāṇapāpe ubhaye asante,</div> </td> </tr> <tr> <td> <div class="G">Siyā nu sattā sugatā duggatā vā.</div> </td> </tr> </table> </div>
</div>
<div class="q" id="p_19Pv_590"> <div class="divNumber">543.</div> <div class="p"> <table class="singleColumn"> <tr> <td> <div class="pN">590</div> <div class="G">No cettha kammāni kareyyuṃ maccā,</div> </td> </tr> <tr> <td> <div class="G">Kalyāṇapāpāni manussaloke;</div> </td> </tr> <tr> <td> <div class="G">Nāhesuṃ sattā sugatā duggatā vā,</div> </td> </tr> <tr> <td> <div class="G">Hīnā paṇītā ca manussaloke.</div> </td> </tr> </table> </div>
</div>
<div class="q" id="p_19Pv_591"> <div class="divNumber">544.</div> <div class="p"> <table class="singleColumn"> <tr> <td> <div class="pN">591</div> <div class="G">Yasmā ca kammāni karonti maccā,</div> </td> </tr> <tr> <td> <div class="G">Kalyāṇapāpāni manussaloke;</div> </td> </tr> <tr> <td> <div class="G">Tasmā hi sattā sugatā duggatā vā,</div> </td> </tr> <tr> <td> <div class="G">Hīnā paṇītā ca manussaloke.</div> </td> </tr> </table> </div>
</div>
<div class="q" id="p_19Pv_592"> <div class="divNumber">545.</div> <div class="p"> <table class="singleColumn"> <tr> <td> <div class="pN">592</div> <div class="G">Dvayajja kammānaṃ vipākamāhu,</div> </td> </tr> <tr> <td> <div class="G">Sukhassa dukkhassa ca vedanīyaṃ;</div> </td> </tr> <tr> <td> <div class="G">Tā devatāyo paricārayanti,</div> </td> </tr> <tr> <td> <div class="G">Paccanti bālā dvayataṃ apassino.</div> </td> </tr> </table> </div>
</div>
<div class="q" id="p_19Pv_593"> <div class="divNumber">546.</div> <div class="p"> <table class="singleColumn"> <tr> <td> <div class="pN">593</div> <div class="G">Na matthi kammāni sayaṃkatāni,</div> </td> </tr> <tr> <td> <div class="G">Datvāpi me natthi yo ādiseyya;</div> </td> </tr> <tr> <td> <div class="G">Acchādanaṃ sayanamathannapānaṃ,</div> </td> </tr> <tr> <td> <div class="G">Tenamhi naggo kasirā ca vuttī”ti.</div> </td> </tr> </table> </div>
</div>
<div class="q" id="p_19Pv_594"> <div class="divNumber">547.</div> <div class="p"> <table class="singleColumn"> <tr> <td> <div class="pN">594</div> <div class="G">“Siyā nu kho kāraṇaṃ kiñci yakkha,</div> </td> </tr> <tr> <td> <div class="G">Acchādanaṃ yena tuvaṃ labhetha;</div> </td> </tr> <tr> <td> <div class="G">Ācikkha me tvaṃ yadatthi hetu,</div> </td> </tr> <tr> <td> <div class="G">Saddhāyikaṃ hetuvaco suṇomā”ti.</div> </td> </tr> </table> </div>
</div>
<div class="q" id="p_19Pv_595"> <div class="divNumber">548.</div> <div class="p"> <table class="singleColumn"> <tr> <td> <div class="pN">595</div> <div class="G">“Kappitako nāma idhatthi bhikkhu,</div> </td> </tr> <tr> <td> <div class="G">Jhāyī susīlo arahā vimutto;</div> </td> </tr> <tr> <td> <div class="G">Guttindriyo saṃvutapātimokkho,</div> </td> </tr> <tr> <td> <div class="G">Sītibhūto uttamadiṭṭhipatto.</div> </td> </tr> </table> </div>
</div>
<div class="q" id="p_19Pv_596"> <div class="divNumber">549.</div> <div class="p"> <table class="singleColumn"> <tr> <td> <div class="pN">596</div> <div class="G">Sakhilo vadaññū suvaco sumukho,</div> </td> </tr> <tr> <td> <div class="G">Svāgamo suppaṭimuttako ca;</div> </td> </tr> <tr> <td> <div class="G">Puññassa khettaṃ araṇavihārī,</div> </td> </tr> <tr> <td> <div class="G">Devamanussānañca dakkhiṇeyyo.</div> </td> </tr> </table> </div>
</div>
<div class="q" id="p_19Pv_597"> <div class="divNumber">550.</div> <div class="p"> <table class="singleColumn"> <tr> <td> <div class="pN">597</div> <div class="G">Santo vidhūmo anīgho nirāso,</div> </td> </tr> <tr> <td> <div class="G">Mutto visallo amamo avaṅko;</div> </td> </tr> <tr> <td> <div class="G">Nirūpadhī sabbapapañcakhīṇo,</div> </td> </tr> <tr> <td> <div class="G">Tisso vijjā anuppatto jutimā.</div> </td> </tr> </table> </div>
</div>
<div class="q" id="p_19Pv_598"> <div class="divNumber">551.</div> <div class="p"> <table class="singleColumn"> <tr> <td> <div class="pN">598</div> <div class="G">Appaññāto disvāpi na ca sujāno,</div> </td> </tr> <tr> <td> <div class="G">Munīti naṃ vajjisu voharanti;</div> </td> </tr> <tr> <td> <div class="G">Jānanti taṃ yakkhabhūtā anejaṃ,</div> </td> </tr> <tr> <td> <div class="G">Kalyāṇadhammaṃ vicarantaṃ loke.</div> </td> </tr> </table> </div>
</div>
<div class="q" id="p_19Pv_599"> <div class="divNumber">552.</div> <div class="p"> <table class="singleColumn"> <tr> <td> <div class="pN">599</div> <div class="G">Tassa tuvaṃ ekayugaṃ duve vā,</div> </td> </tr> <tr> <td> <div class="G">Mamuddisitvāna sace dadetha;</div> </td> </tr> <tr> <td> <div class="G">Paṭiggahītāni ca tāni assu,</div> </td> </tr> <tr> <td> <div class="G">Mamañca passetha sannaddhadussan”ti.</div> </td> </tr> </table> </div>
</div>
<div class="q" id="p_19Pv_600"> <div class="divNumber">553.</div> <div class="p"> <table class="singleColumn"> <tr> <td> <div class="pN">600</div> <div class="G">“Kasmiṃ padese samaṇaṃ vasantaṃ,</div> </td> </tr> <tr> <td> <div class="G">Gantvāna passemu mayaṃ idāni;</div> </td> </tr> <tr> <td> <div class="G">Yo majja kaṅkhaṃ vicikicchitañca,</div> </td> </tr> <tr> <td> <div class="G">Diṭṭhīvisūkāni vinodayeyyā”ti.</div> </td> </tr> </table> </div>
</div>
<div class="q" id="p_19Pv_601"> <div class="divNumber">554.</div> <div class="p"> <table class="singleColumn"> <tr> <td> <div class="pN">601</div> <div class="G">“Eso nisinno kapinaccanāyaṃ,</div> </td> </tr> <tr> <td> <div class="G">Parivārito devatāhi bahūhi;</div> </td> </tr> <tr> <td> <div class="G">Dhammiṃ kathaṃ bhāsati saccanāmo,</div> </td> </tr> <tr> <td> <div class="G">Sakasmimācerake appamatto”ti.</div> </td> </tr> </table> </div>
</div>
<div class="q" id="p_19Pv_602"> <div class="divNumber">555.</div> <div class="p"> <table class="singleColumn"> <tr> <td> <div class="pN">602</div> <div class="G">“Tathāhaṃ kassāmi gantvā idāni,</div> </td> </tr> <tr> <td> <div class="G">Acchādayissaṃ samaṇaṃ yugena;</div> </td> </tr> <tr> <td> <div class="G">Paṭiggahitāni ca tāni assu,</div> </td> </tr> <tr> <td> <div class="G">Tuvañca passemu sannaddhadussan”ti.</div> </td> </tr> </table> </div>
</div>
<div class="q" id="p_19Pv_603"> <div class="divNumber">556.</div> <div class="p"> <table class="singleColumn"> <tr> <td> <div class="pN">603</div> <div class="G">“Mā akkhaṇe pabbajitaṃ upāgami,</div> </td> </tr> <tr> <td> <div class="G">Sādhu vo licchavi nesa dhammo;</div> </td> </tr> <tr> <td> <div class="G">Tato ca kāle upasaṅkamitvā,</div> </td> </tr> <tr> <td> <div class="G">Tattheva passāhi raho nisinnan”ti.</div> </td> </tr> </table> </div>
</div>
<div class="q" id="p_19Pv_604"> <div class="divNumber">557.</div> <div class="p"> <table class="singleColumn"> <tr> <td> <div class="pN">604</div> <div class="G">Tathāti vatvā agamāsi tattha,</div> </td> </tr> <tr> <td> <div class="G">Parivārito dāsagaṇena licchavi;</div> </td> </tr> <tr> <td> <div class="G">So taṃ nagaraṃ upasaṅkamitvā,</div> </td> </tr> <tr> <td> <div class="G">Vāsūpagacchittha sake nivesane.</div> </td> </tr> </table> </div>
</div>
<div class="q" id="p_19Pv_605"> <div class="divNumber">558.</div> <div class="p"> <table class="singleColumn"> <tr> <td> <div class="pN">605</div> <div class="G">Tato ca kāle gihikiccāni katvā,</div> </td> </tr> <tr> <td> <div class="G">Nhatvā pivitvā ca khaṇaṃ labhitvā;</div> </td> </tr> <tr> <td> <div class="G">Viceyya peḷāto ca yugāni aṭṭha,</div> </td> </tr> <tr> <td> <div class="G">Gāhāpayī dāsagaṇena licchavi.</div> </td> </tr> </table> </div>
</div>
<div class="q" id="p_19Pv_606"> <div class="divNumber">559.</div> <div class="p"> <table class="singleColumn"> <tr> <td> <div class="pN">606</div> <div class="G">So taṃ padesaṃ upasaṅkamitvā,</div> </td> </tr> <tr> <td> <div class="G">Taṃ addasa samaṇaṃ santacittaṃ;</div> </td> </tr> <tr> <td> <div class="G">Paṭikkantaṃ gocarato nivattaṃ,</div> </td> </tr> <tr> <td> <div class="G">Sītibhūtaṃ rukkhamūle nisinnaṃ.</div> </td> </tr> </table> </div>
</div>
<div class="q" id="p_19Pv_607"> <div class="divNumber">560.</div> <div class="p"> <table class="singleColumn"> <tr> <td> <div class="pN">607</div> <div class="G">Tamenamavoca upasaṅkamitvā,</div> </td> </tr> <tr> <td> <div class="G">Appābādhaṃ phāsuvihārañca pucchi;</div> </td> </tr> <tr> <td> <div class="G">“Vesāliyaṃ licchavihaṃ bhadante,</div> </td> </tr> <tr> <td> <div class="G">Jānanti maṃ licchavi ambasakkaro.</div> </td> </tr> </table> </div>
</div>
<div class="q" id="p_19Pv_608"> <div class="divNumber">561.</div> <div class="p"> <table class="singleColumn"> <tr> <td> <div class="pN">608</div> <div class="G">Imāni me aṭṭha yugā subhāni,</div> </td> </tr> <tr> <td> <div class="G">Paṭigaṇha bhante padadāmi tuyhaṃ;</div> </td> </tr> <tr> <td> <div class="G">Teneva atthena idhāgatosmi,</div> </td> </tr> <tr> <td> <div class="G">Yathā ahaṃ attamano bhaveyyan”ti.</div> </td> </tr> </table> </div>
</div>
<div class="q" id="p_19Pv_609"> <div class="divNumber">562.</div> <div class="p"> <table class="singleColumn"> <tr> <td> <div class="pN">609</div> <div class="G">“Dūratova samaṇabrāhmaṇā ca,</div> </td> </tr> <tr> <td> <div class="G">Nivesanaṃ te parivajjayanti;</div> </td> </tr> <tr> <td> <div class="G">Pattāni bhijjanti ca te nivesane,</div> </td> </tr> <tr> <td> <div class="G">Saṅghāṭiyo cāpi vidālayanti.</div> </td> </tr> </table> </div>
</div>
<div class="q" id="p_19Pv_610"> <div class="divNumber">563.</div> <div class="p"> <table class="singleColumn"> <tr> <td> <div class="pN">610</div> <div class="G">Athāpare pādakuṭhārikāhi,</div> </td> </tr> <tr> <td> <div class="G">Avaṃsirā samaṇā pātayanti;</div> </td> </tr> <tr> <td> <div class="G">Etādisaṃ pabbajitā vihesaṃ,</div> </td> </tr> <tr> <td> <div class="G">Tayā kataṃ samaṇā pāpuṇanti.</div> </td> </tr> </table> </div>
</div>
<div class="q" id="p_19Pv_611"> <div class="divNumber">564.</div> <div class="p"> <table class="singleColumn"> <tr> <td> <div class="pN">611</div> <div class="G">Tiṇena telampi na tvaṃ adāsi,</div> </td> </tr> <tr> <td> <div class="G">Muḷhassa maggampi na pāvadāsi;</div> </td> </tr> <tr> <td> <div class="G">Andhassa daṇḍaṃ sayamādiyāsi,</div> </td> </tr> <tr> <td> <div class="G">Etādiso kadariyo asaṃvuto tuvaṃ;</div> </td> </tr> <tr> <td> <div class="G">Atha tvaṃ kena vaṇṇena kimeva disvā,</div> </td> </tr> <tr> <td> <div class="G">Amhehi saha saṃvibhāgaṃ karosī”ti.</div> </td> </tr> </table> </div>
</div>
<div class="q" id="p_19Pv_612"> <div class="divNumber">565.</div> <div class="p"> <table class="singleColumn"> <tr> <td> <div class="pN">612</div> <div class="G">“Paccemi bhante yaṃ tvaṃ vadesi,</div> </td> </tr> <tr> <td> <div class="G">Vihesayiṃ samaṇe brāhmaṇe ca;</div> </td> </tr> <tr> <td> <div class="G">Khiḍḍatthiko no ca paduṭṭhacitto,</div> </td> </tr> <tr> <td> <div class="G">Etampi me dukkaṭameva bhante.</div> </td> </tr> </table> </div>
</div>
<div class="q" id="p_19Pv_613"> <div class="divNumber">566.</div> <div class="p"> <table class="singleColumn"> <tr> <td> <div class="pN">613</div> <div class="G">Khiḍḍāya yakkho pasavitvā pāpaṃ,</div> </td> </tr> <tr> <td> <div class="G">Vedeti dukkhaṃ asamattabhogī;</div> </td> </tr> <tr> <td> <div class="G">Daharo yuvā nagganiyassa bhāgī,</div> </td> </tr> <tr> <td> <div class="G">Kiṃ su tato dukkhatarassa hoti.</div> </td> </tr> </table> </div>
</div>
<div class="q" id="p_19Pv_614"> <div class="divNumber">567.</div> <div class="p"> <table class="singleColumn"> <tr> <td> <div class="pN">614</div> <div class="G">Taṃ disvā saṃvegamalatthaṃ bhante,</div> </td> </tr> <tr> <td> <div class="G">Tappaccayā vāpi dadāmi dānaṃ;</div> </td> </tr> <tr> <td> <div class="G">Paṭigaṇha bhante vatthayugāni aṭṭha,</div> </td> </tr> <tr> <td> <div class="G">Yakkhassimā gacchantu dakkhiṇāyo”ti.</div> </td> </tr> </table> </div>
</div>
<div class="q" id="p_19Pv_615"> <div class="divNumber">568.</div> <div class="p"> <table class="singleColumn"> <tr> <td> <div class="pN">615</div> <div class="G">“Addhā hi dānaṃ bahudhā pasatthaṃ,</div> </td> </tr> <tr> <td> <div class="G">Dadato ca te akkhayadhammamatthu;</div> </td> </tr> <tr> <td> <div class="G">Paṭigaṇhāmi te vatthayugāni aṭṭha,</div> </td> </tr> <tr> <td> <div class="G">Yakkhassimā gacchantu dakkhiṇāyo”ti.</div> </td> </tr> </table> </div>
</div>
<div class="q" id="p_19Pv_616"> <div class="divNumber">569.</div> <div class="p"> <table class="singleColumn"> <tr> <td> <div class="pN">616</div> <div class="G">Tato hi so ācamayitvā licchavi,</div> </td> </tr> <tr> <td> <div class="G">Therassa datvāna yugāni aṭṭha;</div> </td> </tr> <tr> <td> <div class="G">Paṭiggahitāni ca tāni assu,</div> </td> </tr> <tr> <td> <div class="G">Yakkhañca passetha sannaddhadussaṃ.</div> </td> </tr> </table> </div>
</div>
<div class="q" id="p_19Pv_617"> <div class="divNumber">570.</div> <div class="p"> <table class="singleColumn"> <tr> <td> <div class="pN">617</div> <div class="G">Tamaddasā candanasāralittaṃ,</div> </td> </tr> <tr> <td> <div class="G">Ājaññamārūḷhamuḷāravaṇṇaṃ;</div> </td> </tr> <tr> <td> <div class="G">Alaṅkataṃ sādhunivatthadussaṃ,</div> </td> </tr> <tr> <td> <div class="G">Parivāritaṃ yakkhamahiddhipattaṃ.</div> </td> </tr> </table> </div>
</div>
<div class="q" id="p_19Pv_618"> <div class="divNumber">571.</div> <div class="p"> <table class="singleColumn"> <tr> <td> <div class="pN">618</div> <div class="G">So taṃ disvā attamano udaggo,</div> </td> </tr> <tr> <td> <div class="G">Pahaṭṭhacitto ca subhaggarūpo;</div> </td> </tr> <tr> <td> <div class="G">Kammañca disvāna mahāvipākaṃ,</div> </td> </tr> <tr> <td> <div class="G">Sandiṭṭhikaṃ cakkhunā sacchikatvā.</div> </td> </tr> </table> </div>
</div>
<div class="q" id="p_19Pv_619"> <div class="divNumber">572.</div> <div class="p"> <table class="singleColumn"> <tr> <td> <div class="pN">619</div> <div class="G">Tamenamavoca upasaṅkamitvā,</div> </td> </tr> <tr> <td> <div class="G">“Dassāmi dānaṃ samaṇabrāhmaṇānaṃ;</div> </td> </tr> <tr> <td> <div class="G">Na cāpi me kiñci adeyyamatthi,</div> </td> </tr> <tr> <td> <div class="G">Tuvañca me yakkha bahūpakāro”ti.</div> </td> </tr> </table> </div>
</div>
<div class="q" id="p_19Pv_620"> <div class="divNumber">573.</div> <div class="p"> <table class="singleColumn"> <tr> <td> <div class="pN">620</div> <div class="G">“Tuvañca me licchavi ekadesaṃ,</div> </td> </tr> <tr> <td> <div class="G">Adāsi dānāni amoghametaṃ;</div> </td> </tr> <tr> <td> <div class="G">Svāhaṃ karissāmi tayāva sakkhiṃ,</div> </td> </tr> <tr> <td> <div class="G">Amānuso mānusakena saddhin”ti.</div> </td> </tr> </table> </div>
</div>
<div class="q" id="p_19Pv_621"> <div class="divNumber">574.</div> <div class="p"> <table class="singleColumn"> <tr> <td> <div class="pN">621</div> <div class="G">“Gatī ca bandhū ca parāyaṇañca,</div> </td> </tr> <tr> <td> <div class="G">Mitto mamāsi atha devatā me;</div> </td> </tr> <tr> <td> <div class="G">Yācāmi taṃ pañjaliko bhavitvā,</div> </td> </tr> <tr> <td> <div class="G">Icchāmi taṃ yakkha punāpi daṭṭhun”ti.</div> </td> </tr> </table> </div>
</div>
<div class="q" id="p_19Pv_622"> <div class="divNumber">575.</div> <div class="p"> <table class="singleColumn"> <tr> <td> <div class="pN">622</div> <div class="G">“Sace tuvaṃ assaddho bhavissasi,</div> </td> </tr> <tr> <td> <div class="G">Kadariyarūpo vippaṭipannacitto;</div> </td> </tr> <tr> <td> <div class="G">Tvaṃ neva maṃ lacchasi dassanāya,</div> </td> </tr> <tr> <td> <div class="G">Disvā ca taṃ nopi ca ālapissaṃ.</div> </td> </tr> </table> </div>
</div>
<div class="q" id="p_19Pv_623"> <div class="divNumber">576.</div> <div class="p"> <table class="singleColumn"> <tr> <td> <div class="pN">623</div> <div class="G">Sace pana tvaṃ bhavissasi dhammagāravo,</div> </td> </tr> <tr> <td> <div class="G">Dāne rato saṅgahitattabhāvo;</div> </td> </tr> <tr> <td> <div class="G">Opānabhūto samaṇabrāhmaṇānaṃ,</div> </td> </tr> <tr> <td> <div class="G">Evaṃ mamaṃ lacchasi dassanāya.</div> </td> </tr> </table> </div>
</div>
<div class="q" id="p_19Pv_624"> <div class="divNumber">577.</div> <div class="p"> <table class="singleColumn"> <tr> <td> <div class="pN">624</div> <div class="G">Disvā ca taṃ ālapissaṃ bhadante,</div> </td> </tr> <tr> <td> <div class="G">Imañca sūlato lahuṃ pamuñca;</div> </td> </tr> <tr> <td> <div class="G">Yatonidānaṃ akarimha sakkhiṃ,</div> </td> </tr> <tr> <td> <div class="G">Maññāmi sūlāvutakassa kāraṇā.</div> </td> </tr> </table> </div>
</div>
<div class="q" id="p_19Pv_625"> <div class="divNumber">578.</div> <div class="p"> <table class="singleColumn"> <tr> <td> <div class="pN">625</div> <div class="G">Te aññamaññaṃ akarimha sakkhiṃ,</div> </td> </tr> <tr> <td> <div class="G">Ayañca sūlato lahuṃ pamutto;</div> </td> </tr> <tr> <td> <div class="G">Sakkacca dhammāni samācaranto,</div> </td> </tr> <tr> <td> <div class="G">Mucceyya so nirayā ca tamhā;</div> </td> </tr> <tr> <td> <div class="G">Kammaṃ siyā aññatra vedanīyaṃ.</div> </td> </tr> </table> </div>
</div>
<div class="q" id="p_19Pv_626"> <div class="divNumber">579.</div> <div class="p"> <table class="singleColumn"> <tr> <td> <div class="pN">626</div> <div class="G">Kappitakañca upasaṅkamitvā,</div> </td> </tr> <tr> <td> <div class="G">Teneva saha saṃvibhajitvā kāle;</div> </td> </tr> <tr> <td> <div class="G">Sayaṃ mukhenūpanisajja puccha,</div> </td> </tr> <tr> <td> <div class="G">So te akkhissati etamatthaṃ.</div> </td> </tr> </table> </div>
</div>
<div class="q" id="p_19Pv_627"> <div class="divNumber">580.</div> <div class="p"> <table class="singleColumn"> <tr> <td> <div class="pN">627</div> <div class="G">Tameva bhikkhuṃ upasaṅkamitvā,</div> </td> </tr> <tr> <td> <div class="G">Pucchassu aññatthiko no ca paduṭṭhacitto;</div> </td> </tr> <tr> <td> <div class="G">So te sutaṃ asutañcāpi dhammaṃ,</div> </td> </tr> <tr> <td> <div class="G">Sabbampi akkhissati yathā pajānan”ti.</div> </td> </tr> </table> </div>
</div>
<div class="q" id="p_19Pv_628"> <div class="divNumber">581.</div> <div class="p"> <table class="singleColumn"> <tr> <td> <div class="pN">628</div> <div class="G">So tattha rahassaṃ samullapitvā,</div> </td> </tr> <tr> <td> <div class="G">Sakkhiṃ karitvāna amānusena;</div> </td> </tr> <tr> <td> <div class="G">Pakkāmi so licchavīnaṃ sakāsaṃ,</div> </td> </tr> <tr> <td> <div class="G">Atha bravi parisaṃ sannisinnaṃ.</div> </td> </tr> </table> </div>
</div>
<div class="q" id="p_19Pv_629"> <div class="divNumber">582.</div> <div class="p"> <table class="singleColumn"> <tr> <td> <div class="pN">629</div> <div class="G">“Suṇantu bhonto mama ekavākyaṃ,</div> </td> </tr> <tr> <td> <div class="G">Varaṃ varissaṃ labhissāmi atthaṃ;</div> </td> </tr> <tr> <td> <div class="G">Sūlāvuto puriso luddakammo,</div> </td> </tr> <tr> <td> <div class="G">Paṇihitadaṇḍo anusattarūpo.</div> </td> </tr> </table> </div>
</div>
<div class="q" id="p_19Pv_630"> <div class="divNumber">583.</div> <div class="p"> <table class="singleColumn"> <tr> <td> <div class="pN">630</div> <div class="G">Ettāvatā vīsatirattimattā,</div> </td> </tr> <tr> <td> <div class="G">Yato āvuto neva jīvati na mato;</div> </td> </tr> <tr> <td> <div class="G">Tāhaṃ mocayissāmi dāni,</div> </td> </tr> <tr> <td> <div class="G">Yathāmatiṃ anujānātu saṃgho”ti.</div> </td> </tr> </table> </div>
</div>
<div class="q" id="p_19Pv_631"> <div class="divNumber">584.</div> <div class="p"> <table class="singleColumn"> <tr> <td> <div class="pN">631</div> <div class="G">“Etañca aññañca lahuṃ pamuñca,</div> </td> </tr> <tr> <td> <div class="G">Ko taṃ vadetha tathā karontaṃ;</div> </td> </tr> <tr> <td> <div class="G">Yathā pajānāsi tathā karohi,</div> </td> </tr> <tr> <td> <div class="G">Yathāmatiṃ anujānāti saṃgho”ti.</div> </td> </tr> </table> </div>
</div>
<div class="q" id="p_19Pv_632"> <div class="divNumber">585.</div> <div class="p"> <table class="singleColumn"> <tr> <td> <div class="pN">632</div> <div class="G">So taṃ padesaṃ upasaṅkamitvā,</div> </td> </tr> <tr> <td> <div class="G">Sūlāvutaṃ mocayi khippameva;</div> </td> </tr> <tr> <td> <div class="G">“Mā bhāyi sammā”ti ca taṃ avoca,</div> </td> </tr> <tr> <td> <div class="G">Tikicchakānañca upaṭṭhapesi.</div> </td> </tr> </table> </div>
</div>
<div class="q" id="p_19Pv_633"> <div class="divNumber">586.</div> <div class="p"> <table class="singleColumn"> <tr> <td> <div class="pN">633</div> <div class="G">“Kappitakañca upasaṅkamitvā,</div> </td> </tr> <tr> <td> <div class="G">Teneva saha saṃvibhajitvā kāle;</div> </td> </tr> <tr> <td> <div class="G">Sayaṃ mukhenūpanisajja licchavi,</div> </td> </tr> <tr> <td> <div class="G">Tatheva pucchittha naṃ kāraṇatthiko.</div> </td> </tr> </table> </div>
</div>
<div class="q" id="p_19Pv_634"> <div class="divNumber">587.</div> <div class="p"> <table class="singleColumn"> <tr> <td> <div class="pN">634</div> <div class="G">Sūlāvuto puriso luddakammo,</div> </td> </tr> <tr> <td> <div class="G">Paṇihitadaṇḍo anusattarūpo;</div> </td> </tr> <tr> <td> <div class="G">Ettāvatā vīsatirattimattā,</div> </td> </tr> <tr> <td> <div class="G">Yato āvuto neva jīvati na mato.</div> </td> </tr> </table> </div>
</div>
<div class="q" id="p_19Pv_635"> <div class="divNumber">588.</div> <div class="p"> <table class="singleColumn"> <tr> <td> <div class="pN">635</div> <div class="G">So mocito gantvā mayā idāni,</div> </td> </tr> <tr> <td> <div class="G">Etassa yakkhassa vaco hi bhante;</div> </td> </tr> <tr> <td> <div class="G">Siyā nu kho kāraṇaṃ kiñcideva,</div> </td> </tr> <tr> <td> <div class="G">Yena so nirayaṃ no vajeyya.</div> </td> </tr> </table> </div>
</div>
<div class="q" id="p_19Pv_636"> <div class="divNumber">589.</div> <div class="p"> <table class="singleColumn"> <tr> <td> <div class="pN">636</div> <div class="G">Ācikkha bhante yadi atthi hetu,</div> </td> </tr> <tr> <td> <div class="G">Saddhāyikaṃ hetuvaco suṇoma;</div> </td> </tr> <tr> <td> <div class="G">Na tesaṃ kammānaṃ vināsamatthi,</div> </td> </tr> <tr> <td> <div class="G">Avedayitvā idha byantibhāvo”ti.</div> </td> </tr> </table> </div>
</div>
<div class="q" id="p_19Pv_637"> <div class="divNumber">590.</div> <div class="p"> <table class="singleColumn"> <tr> <td> <div class="pN">637</div> <div class="G">“Sace sa dhammāni samācareyya,</div> </td> </tr> <tr> <td> <div class="G">Sakkacca rattindivamappamatto;</div> </td> </tr> <tr> <td> <div class="G">Mucceyya so nirayā ca tamhā,</div> </td> </tr> <tr> <td> <div class="G">Kammaṃ siyā aññatra vedanīyan”ti.</div> </td> </tr> </table> </div>
</div>
<div class="q" id="p_19Pv_638"> <div class="divNumber">591.</div> <div class="p"> <table class="singleColumn"> <tr> <td> <div class="pN">638</div> <div class="G">“Aññāto eso purisassa attho,</div> </td> </tr> <tr> <td> <div class="G">Mamampi dāni anukampa bhante;</div> </td> </tr> <tr> <td> <div class="G">Anusāsa maṃ ovada bhūripañña,</div> </td> </tr> <tr> <td> <div class="G">Yathā ahaṃ no nirayaṃ vajeyyan”ti.</div> </td> </tr> </table> </div>
</div>
<div class="q" id="p_19Pv_639"> <div class="divNumber">592.</div> <div class="p"> <table class="singleColumn"> <tr> <td> <div class="pN">639</div> <div class="G">“Ajjeva buddhaṃ saraṇaṃ upehi,</div> </td> </tr> <tr> <td> <div class="G">Dhammañca saṃghañca pasannacitto;</div> </td> </tr> <tr> <td> <div class="G">Tatheva sikkhāya padāni pañca,</div> </td> </tr> <tr> <td> <div class="G">Akhaṇḍaphullāni samādiyassu.</div> </td> </tr> </table> </div>
</div>
<div class="q" id="p_19Pv_640"> <div class="divNumber">593.</div> <div class="p"> <table class="singleColumn"> <tr> <td> <div class="pN">640</div> <div class="G">Pāṇātipātā viramassu khippaṃ,</div> </td> </tr> <tr> <td> <div class="G">Loke adinnaṃ parivajjayassu;</div> </td> </tr> <tr> <td> <div class="G">Amajjapo mā ca musā abhāṇī,</div> </td> </tr> <tr> <td> <div class="G">Sakena dārena ca hohi tuṭṭho;</div> </td> </tr> <tr> <td> <div class="G">Imañca ariyaṃ aṭṭhaṅgavarenupetaṃ,</div> </td> </tr> <tr> <td> <div class="G">Samādiyāhi kusalaṃ sukhudrayaṃ.</div> </td> </tr> </table> </div>
</div>
<div class="q" id="p_19Pv_641"> <div class="divNumber">594.</div> <div class="p"> <table class="singleColumn"> <tr> <td> <div class="pN">641</div> <div class="G">Cīvaraṃ piṇḍapātañca,</div> </td> </tr> <tr> <td> <div class="G">paccayaṃ sayanāsanaṃ;</div> </td> </tr> <tr> <td> <div class="G">Annaṃ pānaṃ khādanīyaṃ,</div> </td> </tr> <tr> <td> <div class="G">vatthasenāsanāni ca;</div> </td> </tr> <tr> <td> <div class="G">Dadāhi ujubhūtesu,</div> </td> </tr> <tr> <td> <div class="G">vippasannena cetasā.</div> </td> </tr> </table> </div>
</div>
<div class="q" id="p_19Pv_642"> <div class="divNumber">595.</div> <div class="p"> <table class="singleColumn"> <tr> <td> <div class="pN">642</div> <div class="G">Bhikkhūpi sīlasampanne,</div> </td> </tr> <tr> <td> <div class="G">vītarāge bahussute;</div> </td> </tr> <tr> <td> <div class="G">Tappehi annapānena,</div> </td> </tr> <tr> <td> <div class="G">sadā puññaṃ pavaḍḍhati.</div> </td> </tr> </table> </div>
</div>
<div class="q" id="p_19Pv_643"> <div class="divNumber">596.</div> <div class="p"> <table class="singleColumn"> <tr> <td> <div class="pN">643</div> <div class="G">Evañca dhammāni samācaranto,</div> </td> </tr> <tr> <td> <div class="G">Sakkacca rattindivamappamatto;</div> </td> </tr> <tr> <td> <div class="G">Muñca tuvaṃ nirayā ca tamhā,</div> </td> </tr> <tr> <td> <div class="G">Kammaṃ siyā aññatra vedanīyan”ti.</div> </td> </tr> </table> </div>
</div>
<div class="q" id="p_19Pv_644"> <div class="divNumber">597.</div> <div class="p"> <table class="singleColumn"> <tr> <td> <div class="pN">644</div> <div class="G">“Ajjeva buddhaṃ saraṇaṃ upemi,</div> </td> </tr> <tr> <td> <div class="G">Dhammañca saṃghañca pasannacitto;</div> </td> </tr> <tr> <td> <div class="G">Tatheva sikkhāya padāni pañca,</div> </td> </tr> <tr> <td> <div class="G">Akhaṇḍaphullāni samādiyāmi.</div> </td> </tr> </table> </div>
</div>
<div class="q" id="p_19Pv_645"> <div class="divNumber">598.</div> <div class="p"> <table class="singleColumn"> <tr> <td> <div class="pN">645</div> <div class="G">Pāṇātipātā viramāmi khippaṃ,</div> </td> </tr> <tr> <td> <div class="G">Loke adinnaṃ parivajjayāmi;</div> </td> </tr> <tr> <td> <div class="G">Amajjapo no ca musā bhaṇāmi,</div> </td> </tr> <tr> <td> <div class="G">Sakena dārena ca homi tuṭṭho;</div> </td> </tr> <tr> <td> <div class="G">Imañca ariyaṃ aṭṭhaṅgavarenupetaṃ,</div> </td> </tr> <tr> <td> <div class="G">Samādiyāmi kusalaṃ sukhudrayaṃ.</div> </td> </tr> </table> </div>
</div>
<div class="q" id="p_19Pv_646"> <div class="divNumber">599.</div> <div class="p"> <table class="singleColumn"> <tr> <td> <div class="pN">646</div> <div class="G">Cīvaraṃ piṇḍapātañca,</div> </td> </tr> <tr> <td> <div class="G">paccayaṃ sayanāsanaṃ;</div> </td> </tr> <tr> <td> <div class="G">Annaṃ pānaṃ khādanīyaṃ,</div> </td> </tr> <tr> <td> <div class="G">vatthasenāsanāni ca.</div> </td> </tr> </table> </div>
</div>
<div class="q" id="p_19Pv_647"> <div class="divNumber">600.</div> <div class="p"> <table class="singleColumn"> <tr> <td> <div class="pN">647</div> <div class="G">Bhikkhū ca sīlasampanne,</div> </td> </tr> <tr> <td> <div class="G">vītarāge bahussute;</div> </td> </tr> <tr> <td> <div class="G">Dadāmi na vikampāmi,</div> </td> </tr> <tr> <td> <div class="G">buddhānaṃ sāsane rato”ti.</div> </td> </tr> </table> </div>
</div>
<div class="q" id="p_19Pv_648"> <div class="divNumber">601.</div> <div class="p"> <table class="singleColumn"> <tr> <td> <div class="pN">648</div> <div class="G">Etādiso licchavi ambasakkaro,</div> </td> </tr> <tr> <td> <div class="G">Vesāliyaṃ aññataro upāsako;</div> </td> </tr> <tr> <td> <div class="G">Saddho mudū kārakaro ca bhikkhu,</div> </td> </tr> <tr> <td> <div class="G">Saṃghañca sakkacca tadā upaṭṭhahi.</div> </td> </tr> </table> </div>
</div>
<div class="q" id="p_19Pv_649"> <div class="divNumber">602.</div> <div class="p"> <table class="singleColumn"> <tr> <td> <div class="pN">649</div> <div class="G">Sūlāvuto ca arogo hutvā,</div> </td> </tr> <tr> <td> <div class="G">Serī sukhī pabbajjaṃ upāgami;</div> </td> </tr> <tr> <td> <div class="G">Bhikkhuñca āgamma kappitakuttamaṃ,</div> </td> </tr> <tr> <td> <div class="G">Ubhopi sāmaññaphalāni ajjhaguṃ.</div> </td> </tr> </table> </div>
</div>
<div class="q" id="p_19Pv_650"> <div class="divNumber">603.</div> <div class="p"> <table class="singleColumn"> <tr> <td> <div class="pN">650</div> <div class="G">Etādisā sappurisāna sevanā,</div> </td> </tr> <tr> <td> <div class="G">Mahapphalā hoti sataṃ vijānataṃ;</div> </td> </tr> <tr> <td> <div class="G">Sūlāvuto aggaphalaṃ aphassayi,</div> </td> </tr> <tr> <td> <div class="G">Phalaṃ kaniṭṭhaṃ pana ambasakkaroti.</div> </td> </tr> </table> </div>
</div>
<div class="CENTER" id="p_19Pv_651">
<span class="pN">651</span>Ambasakkarapetavatthu paṭhamaṃ.</div>
</html>
