<html>
<div class="i">4.2.2 Ariyapaccorohaṇīsutta</div>
<div class="h">Catutthapaṇṇāsaka</div>
<div class="h">Jāṇussoṇivagga</div>
<div class="h">Ariyapaccorohaṇīsutta</div>
<div class="q" id="p_17A10_1173"> <div class="divNumber">168.</div> <div class="p">
<span class="pN">1173</span>“Ariyaṃ vo, bhikkhave, paccorohaṇiṃ desessāmi. Taṃ suṇātha, sādhukaṃ manasi karotha, bhāsissāmī”ti. “Evaṃ, bhante”ti kho te bhikkhū bhagavato paccassosuṃ. Bhagavā etadavoca—  </div>
</div>
<div class="q" id="p_17A10_1174"> <div class="p">
<span class="pN">1174</span>“Katamā ca, bhikkhave, ariyā paccorohaṇī? Idha, bhikkhave, ariyasāvako iti paṭisañcikkhati—  ‘pāṇātipātassa kho pāpako vipāko—  diṭṭhe ceva dhamme abhisamparāyañcā’ti. So iti paṭisaṅkhāya pāṇātipātaṃ pajahati; pāṇātipātā paccorohati. </div>
</div>
<div class="q" id="p_17A10_1175"> <div class="p">
<span class="pN">1175</span>… ‘Adinnādānassa kho pāpako vipāko—  diṭṭhe ceva dhamme abhisamparāyañcā’ti. So iti paṭisaṅkhāya adinnādānaṃ pajahati; adinnādānā paccorohati. </div>
</div>
<div class="q" id="p_17A10_1176"> <div class="p">
<span class="pN">1176</span>… ‘Kāmesumicchācārassa kho pāpako vipāko…pe…  kāmesumicchācārā paccorohati. </div>
</div>
<div class="q" id="p_17A10_1177"> <div class="p">
<span class="pN">1177</span>… ‘Musāvādassa kho pāpako vipāko…pe…  musāvādā paccorohati. </div>
</div>
<div class="q" id="p_17A10_1178"> <div class="p">
<span class="pN">1178</span>… ‘Pisuṇāya vācāya kho pāpako vipāko…pe…  pisuṇāya vācāya paccorohati. </div>
</div>
<div class="q" id="p_17A10_1179"> <div class="p">
<span class="pN">1179</span>… ‘Pharusāya vācāya kho pāpako vipāko…pe…  pharusāya vācāya paccorohati. </div>
</div>
<div class="q" id="p_17A10_1180"> <div class="p">
<span class="pN">1180</span>… ‘Samphappalāpassa kho pāpako vipāko…pe…  samphappalāpā paccorohati. </div>
</div>
<div class="q" id="p_17A10_1181"> <div class="p">
<span class="pN">1181</span>… ‘Abhijjhāya kho pāpako vipāko…pe…  abhijjhāya paccorohati. </div>
</div>
<div class="q" id="p_17A10_1182"> <div class="p">
<span class="pN">1182</span>… ‘Byāpādassa kho pāpako vipāko…pe…  byāpādā paccorohati. </div>
</div>
<div class="q" id="p_17A10_1183"> <div class="p">
<span class="pN">1183</span>… ‘Micchādiṭṭhiyā kho pāpako vipāko diṭṭhe ceva dhamme abhisamparāyañcā’ti. So iti paṭisaṅkhāya micchādiṭṭhiṃ pajahati; micchādiṭṭhiyā paccorohati. Ayaṃ vuccati, bhikkhave, ariyā paccorohaṇī”ti. </div>
</div>
<div class="CENTER" id="p_17A10_1184">
<span class="pN">1184</span>Dutiyaṃ.</div>
</html>
