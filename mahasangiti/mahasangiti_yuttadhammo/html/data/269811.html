<html>
<div class="i">7.3.5 Pabbataṅgapañha</div>
<div class="h">Opammakathāpañha</div>
<div class="h">Pathavīvagga</div>
<div class="h">Pabbataṅgapañha</div>
<div class="q" id="p_28Mi_1784"> <div class="divNumber">249.</div> <div class="p">
<span class="pN">1784</span>“Bhante nāgasena, ‘pabbatassa pañca aṅgāni gahetabbānī’ti yaṃ vadesi, katamāni tāni pañca aṅgāni gahetabbānī”ti? “Yathā, mahārāja, pabbato acalo akampito asampavedhī; evameva kho, mahārāja, yoginā yogāvacarena sammānane vimānane sakkāre asakkāre garukāre agarukāre yase ayase nindāya pasaṃsāya sukhe dukkhe iṭṭhāniṭṭhesu sabbattha rūpasaddagandharasaphoṭṭhabbadhammesu rajanīyesu na rajjitabbaṃ, dussanīyesu na dussitabbaṃ, muyhanīyesu na muyhitabbaṃ, na kampitabbaṃ na calitabbaṃ, pabbatena viya acalena bhavitabbaṃ. Idaṃ, mahārāja, pabbatassa paṭhamaṃ aṅgaṃ gahetabbaṃ. Bhāsitampetaṃ, mahārāja, bhagavatā devātidevena—  </div>
</div>
<div class="q" id="p_28Mi_1785"> <div class="p"> <table class="singleColumn"> <tr> <td> <div class="pN">1785</div> <div class="G">‘Selo yathā ekaghano,</div> </td> </tr> <tr> <td> <div class="G">vātena na samīrati;</div> </td> </tr> <tr> <td> <div class="G">Evaṃ nindāpasaṃsāsu,</div> </td> </tr> <tr> <td> <div class="G">na samiñjanti paṇḍitā’ti.</div> </td> </tr> </table> </div>
</div>
<div class="q" id="p_28Mi_1786"> <div class="p">
<span class="pN">1786</span>Puna caparaṃ, mahārāja, pabbato thaddho na kenaci saṃsaṭṭho; evameva kho, mahārāja, yoginā yogāvacarena thaddhena asaṃsaṭṭhena bhavitabbaṃ, na kenaci saṃsaggo karaṇīyo. Idaṃ, mahārāja, pabbatassa dutiyaṃ aṅgaṃ gahetabbaṃ. Bhāsitampetaṃ, mahārāja, bhagavatā devātidevena—  </div>
</div>
<div class="q" id="p_28Mi_1787"> <div class="p"> <table class="singleColumn"> <tr> <td> <div class="pN">1787</div> <div class="G">‘Asaṃsaṭṭhaṃ gahaṭṭhehi,</div> </td> </tr> <tr> <td> <div class="G">anāgārehi cūbhayaṃ;</div> </td> </tr> <tr> <td> <div class="G">Anokasārimappicchaṃ,</div> </td> </tr> <tr> <td> <div class="G">tamahaṃ brūmi brāhmaṇan’ti.</div> </td> </tr> </table> </div>
</div>
<div class="q" id="p_28Mi_1788"> <div class="p">
<span class="pN">1788</span>Puna caparaṃ, mahārāja, pabbate bījaṃ na virūhati; evameva kho, mahārāja, yoginā yogāvacarena sakamānase kilesā na virūhāpetabbā. Idaṃ, mahārāja, pabbatassa tatiyaṃ aṅgaṃ gahetabbaṃ. Bhāsitampetaṃ, mahārāja, therena subhūtinā—  </div>
</div>
<div class="q" id="p_28Mi_1789"> <div class="p"> <table class="singleColumn"> <tr> <td> <div class="pN">1789</div> <div class="G">‘Rāgūpasaṃhitaṃ cittaṃ,</div> </td> </tr> <tr> <td> <div class="G">yadā uppajjate mama;</div> </td> </tr> <tr> <td> <div class="G">Sayaṃva paccavekkhāmi,</div> </td> </tr> <tr> <td> <div class="G">ekaggo taṃ damemahaṃ.</div> </td> </tr> </table> </div>
</div>
<div class="q" id="p_28Mi_1790"> <div class="p"> <table class="singleColumn"> <tr> <td> <div class="pN">1790</div> <div class="G">Rajjase rajanīye ca,</div> </td> </tr> <tr> <td> <div class="G">dussanīye ca dussase;</div> </td> </tr> <tr> <td> <div class="G">Muyhase mohanīye ca,</div> </td> </tr> <tr> <td> <div class="G">nikkhamassu vanā tuvaṃ.</div> </td> </tr> </table> </div>
</div>
<div class="q" id="p_28Mi_1791"> <div class="p"> <table class="singleColumn"> <tr> <td> <div class="pN">1791</div> <div class="G">Visuddhānaṃ ayaṃ vāso,</div> </td> </tr> <tr> <td> <div class="G">nimmalānaṃ tapassinaṃ;</div> </td> </tr> <tr> <td> <div class="G">Mā kho visuddhaṃ dūsesi,</div> </td> </tr> <tr> <td> <div class="G">nikkhamassu vanā tuvan’ti.</div> </td> </tr> </table> </div>
</div>
<div class="q" id="p_28Mi_1792"> <div class="p">
<span class="pN">1792</span>Puna caparaṃ, mahārāja, pabbato accuggato; evameva kho, mahārāja, yoginā yogāvacarena ñāṇaccuggatena bhavitabbaṃ. Idaṃ, mahārāja, pabbatassa catutthaṃ aṅgaṃ gahetabbaṃ. Bhāsitampetaṃ, mahārāja, bhagavatā devātidevena—  </div>
</div>
<div class="q" id="p_28Mi_1793"> <div class="p"> <table class="singleColumn"> <tr> <td> <div class="pN">1793</div> <div class="G">‘Pamādaṃ appamādena,</div> </td> </tr> <tr> <td> <div class="G">yadā nudati paṇḍito;</div> </td> </tr> <tr> <td> <div class="G">Paññāpāsādamāruyha,</div> </td> </tr> <tr> <td> <div class="G">asoko sokiniṃ pajaṃ;</div> </td> </tr> <tr> <td> <div class="G">Pabbataṭṭhova bhūmaṭṭhe,</div> </td> </tr> <tr> <td> <div class="G">dhīro bāle avekkhatī’ti.</div> </td> </tr> </table> </div>
</div>
<div class="q" id="p_28Mi_1794"> <div class="p">
<span class="pN">1794</span>Puna caparaṃ, mahārāja, pabbato anunnato anonato; evameva kho, mahārāja, yoginā yogāvacarena unnatāvanati na karaṇīyā. Idaṃ, mahārāja, pabbatassa pañcamaṃ aṅgaṃ gahetabbaṃ. Bhāsitampetaṃ, mahārāja, upāsikāya cūḷasubhaddāya sakasamaṇe parikittayamānāya—  </div>
</div>
<div class="q" id="p_28Mi_1795"> <div class="p"> <table class="singleColumn"> <tr> <td> <div class="pN">1795</div> <div class="G">‘Lābhena unnato loko,</div> </td> </tr> <tr> <td> <div class="G">alābhena ca onato;</div> </td> </tr> <tr> <td> <div class="G">Lābhālābhena ekaṭṭhā,</div> </td> </tr> <tr> <td> <div class="G">tādisā samaṇā mamā’”ti.</div> </td> </tr> </table> </div>
</div>
<div class="CENTER" id="p_28Mi_1796">
<span class="pN">1796</span>Pabbataṅgapañho pañcamo.</div>
</html>
