<html>
<div class="i">18.1 Kumudamāliyattheraapadāna</div>
<div class="h">Kumudavagga</div>
<div class="h">Kumudamāliyattheraapadāna</div>
<div class="q" id="p_20Ap1_2510"> <div class="divNumber">1.</div> <div class="p"> <table class="singleColumn"> <tr> <td> <div class="pN">2510</div> <div class="G">“Pabbate himavantamhi,</div> </td> </tr> <tr> <td> <div class="G">mahājātassaro ahu;</div> </td> </tr> <tr> <td> <div class="G">Tatthajo rakkhaso āsiṃ,</div> </td> </tr> <tr> <td> <div class="G">ghorarūpo mahabbalo.</div> </td> </tr> </table> </div>
</div>
<div class="q" id="p_20Ap1_2511"> <div class="divNumber">2.</div> <div class="p"> <table class="singleColumn"> <tr> <td> <div class="pN">2511</div> <div class="G">Kumudaṃ pupphate tattha,</div> </td> </tr> <tr> <td> <div class="G">cakkamattāni jāyare;</div> </td> </tr> <tr> <td> <div class="G">Ocināmi ca taṃ pupphaṃ,</div> </td> </tr> <tr> <td> <div class="G">balino samitiṃ tadā.</div> </td> </tr> </table> </div>
</div>
<div class="q" id="p_20Ap1_2512"> <div class="divNumber">3.</div> <div class="p"> <table class="singleColumn"> <tr> <td> <div class="pN">2512</div> <div class="G">Atthadassī tu bhagavā,</div> </td> </tr> <tr> <td> <div class="G">dvipadindo narāsabho;</div> </td> </tr> <tr> <td> <div class="G">Pupphasaṅkocitaṃ disvā,</div> </td> </tr> <tr> <td> <div class="G">āgacchi mama santikaṃ.</div> </td> </tr> </table> </div>
</div>
<div class="q" id="p_20Ap1_2513"> <div class="divNumber">4.</div> <div class="p"> <table class="singleColumn"> <tr> <td> <div class="pN">2513</div> <div class="G">Upāgatañca sambuddhaṃ,</div> </td> </tr> <tr> <td> <div class="G">devadevaṃ narāsabhaṃ;</div> </td> </tr> <tr> <td> <div class="G">Sabbañca pupphaṃ paggayha,</div> </td> </tr> <tr> <td> <div class="G">buddhassa abhiropayiṃ.</div> </td> </tr> </table> </div>
</div>
<div class="q" id="p_20Ap1_2514"> <div class="divNumber">5.</div> <div class="p"> <table class="singleColumn"> <tr> <td> <div class="pN">2514</div> <div class="G">Yāvatā himavantantā,</div> </td> </tr> <tr> <td> <div class="G">parisā sā tadā ahu;</div> </td> </tr> <tr> <td> <div class="G">Tāvacchadanasampanno,</div> </td> </tr> <tr> <td> <div class="G">agamāsi tathāgato.</div> </td> </tr> </table> </div>
</div>
<div class="q" id="p_20Ap1_2515"> <div class="divNumber">6.</div> <div class="p"> <table class="singleColumn"> <tr> <td> <div class="pN">2515</div> <div class="G">Aṭṭhārase kappasate,</div> </td> </tr> <tr> <td> <div class="G">yaṃ pupphamabhiropayiṃ;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">buddhapūjāyidaṃ phalaṃ.</div> </td> </tr> </table> </div>
</div>
<div class="q" id="p_20Ap1_2516"> <div class="divNumber">7.</div> <div class="p"> <table class="singleColumn"> <tr> <td> <div class="pN">2516</div> <div class="G">Ito pannarase kappe,</div> </td> </tr> <tr> <td> <div class="G">sattāhesuṃ janādhipā;</div> </td> </tr> <tr> <td> <div class="G">Sahassarathanāmā te,</div> </td> </tr> <tr> <td> <div class="G">cakkavattī mahabbalā.</div> </td> </tr> </table> </div>
</div>
<div class="q" id="p_20Ap1_2517"> <div class="divNumber">8.</div> <div class="p"> <table class="singleColumn"> <tr> <td> <div class="pN">2517</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_2518"> <div class="p">
<span class="pN">2518</span>Itthaṃ sudaṃ āyasmā kumudamāliyo thero imā gāthāyo abhāsitthāti. </div>
</div>
<div class="CENTER" id="p_20Ap1_2519">
<span class="pN">2519</span>Kumudamāliyattherassāpadānaṃ paṭhamaṃ.</div>
</html>
