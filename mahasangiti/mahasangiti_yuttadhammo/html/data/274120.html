<html>
<div class="i">9.1.12 Dutiyasiṅgālasutta</div>
<div class="h">Opammasaṃyutta</div>
<div class="h">Opammavagga</div>
<div class="h">Dutiyasiṅgālasutta</div>
<div class="q" id="p_12S2_1245"> <div class="divNumber">234.</div> <div class="p">
<span class="pN">1245</span>Sāvatthiyaṃ viharati. “Assuttha no tumhe, bhikkhave, rattiyā paccūsasamayaṃ jarasiṅgālassa vassamānassā”ti? “Evaṃ, bhante”. “Siyā kho, bhikkhave, tasmiṃ jarasiṅgāle yā kāci kataññutā kataveditā, na tveva idhekacce sakyaputtiyapaṭiññe siyā yā kāci kataññutā kataveditā. Tasmātiha, bhikkhave, evaṃ sikkhitabbaṃ—  ‘kataññuno bhavissāma katavedino; na ca no amhesu appakampi kataṃ nassissatī’ti. Evañhi vo, bhikkhave, sikkhitabban”ti. </div>
</div>
<div class="CENTER" id="p_12S2_1246">
<span class="pN">1246</span>Dvādasamaṃ.</div>
<div class="CENTER" id="p_12S2_1247">
<span class="pN">1247</span>Opammavaggo paṭhamo.</div>
<div class="SUMMARY" id="p_12S2_1248">
<span class="pN">1248</span><span class="firstLetter">T</span>assuddānaṃ</div>
<div class="q" id="p_12S2_1249"> <div class="p"> <table class="singleColumn"> <tr> <td> <div class="pN">1249</div> <div class="G">Kūṭaṃ nakhasikhaṃ kulaṃ,</div> </td> </tr> <tr> <td> <div class="G">okkhā satti dhanuggaho;</div> </td> </tr> <tr> <td> <div class="G">Āṇi kaliṅgaro nāgo,</div> </td> </tr> <tr> <td> <div class="G">biḷāro dve siṅgālakāti.</div> </td> </tr> </table> </div>
</div>
<div class="ENDH3" id="p_12S2_1250">
<span class="pN">1250</span>Opammasaṃyuttaṃ samattaṃ.</div>
</html>
