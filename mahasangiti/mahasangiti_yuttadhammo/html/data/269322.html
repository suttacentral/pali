<html>
<div class="i">9.1.3 Mahāsuvajātaka</div>
<div class="h">Navakanipāta</div>
<div class="h">Gijjhavagga</div>
<div class="h">Mahāsuvajātaka</div>
<div class="q" id="p_22J_1802"> <div class="divNumber">20.</div> <div class="p"> <table class="singleColumn"> <tr> <td> <div class="pN">1802</div> <div class="G">“Dumo yadā hoti phalūpapanno,</div> </td> </tr> <tr> <td> <div class="G">Bhuñjanti naṃ vihaṅgamā sampatantā;</div> </td> </tr> <tr> <td> <div class="G">Khīṇanti ñatvāna dumaṃ phalaccaye,</div> </td> </tr> <tr> <td> <div class="G">Disodisaṃ yanti tato vihaṅgamā.</div> </td> </tr> </table> </div>
</div>
<div class="q" id="p_22J_1803"> <div class="divNumber">21.</div> <div class="p"> <table class="singleColumn"> <tr> <td> <div class="pN">1803</div> <div class="G">Cara cārikaṃ lohitatuṇḍa māmari,</div> </td> </tr> <tr> <td> <div class="G">Kiṃ tvaṃ suva sukkhadumamhi jhāyasi;</div> </td> </tr> <tr> <td> <div class="G">Tadiṅgha maṃ brūhi vasantasannibha,</div> </td> </tr> <tr> <td> <div class="G">Kasmā suva sukkhadumaṃ na riñcasi”.</div> </td> </tr> </table> </div>
</div>
<div class="q" id="p_22J_1804"> <div class="divNumber">22.</div> <div class="p"> <table class="singleColumn"> <tr> <td> <div class="pN">1804</div> <div class="G">“Ye ve sakhīnaṃ sakhāro bhavanti,</div> </td> </tr> <tr> <td> <div class="G">Pāṇaccaye dukkhasukhesu haṃsa;</div> </td> </tr> <tr> <td> <div class="G">Khīṇaṃ akhīṇampi na taṃ jahanti,</div> </td> </tr> <tr> <td> <div class="G">Santo sataṃ dhammamanussarantā.</div> </td> </tr> </table> </div>
</div>
<div class="q" id="p_22J_1805"> <div class="divNumber">23.</div> <div class="p"> <table class="singleColumn"> <tr> <td> <div class="pN">1805</div> <div class="G">Sohaṃ sataṃ aññatarosmi haṃsa,</div> </td> </tr> <tr> <td> <div class="G">Ñātī ca me hoti sakhā ca rukkho;</div> </td> </tr> <tr> <td> <div class="G">Taṃ nussahe jīvikattho pahātuṃ,</div> </td> </tr> <tr> <td> <div class="G">Khīṇanti ñatvāna na hesa dhammo”.</div> </td> </tr> </table> </div>
</div>
<div class="q" id="p_22J_1806"> <div class="divNumber">24.</div> <div class="p"> <table class="singleColumn"> <tr> <td> <div class="pN">1806</div> <div class="G">“Sādhu sakkhi kataṃ hoti,</div> </td> </tr> <tr> <td> <div class="G">metti saṃsati santhavo;</div> </td> </tr> <tr> <td> <div class="G">Sacetaṃ dhammaṃ rocesi,</div> </td> </tr> <tr> <td> <div class="G">pāsaṃsosi vijānataṃ.</div> </td> </tr> </table> </div>
</div>
<div class="q" id="p_22J_1807"> <div class="divNumber">25.</div> <div class="p"> <table class="singleColumn"> <tr> <td> <div class="pN">1807</div> <div class="G">So te suva varaṃ dammi,</div> </td> </tr> <tr> <td> <div class="G">pattayāna vihaṅgama;</div> </td> </tr> <tr> <td> <div class="G">Varaṃ varassu vakkaṅga,</div> </td> </tr> <tr> <td> <div class="G">yaṃ kiñci manasicchasi”.</div> </td> </tr> </table> </div>
</div>
<div class="q" id="p_22J_1808"> <div class="divNumber">26.</div> <div class="p"> <table class="singleColumn"> <tr> <td> <div class="pN">1808</div> <div class="G">“Varañca me haṃsa bhavaṃ dadeyya,</div> </td> </tr> <tr> <td> <div class="G">Ayañca rukkho punarāyuṃ labhetha;</div> </td> </tr> <tr> <td> <div class="G">So sākhavā phalimā saṃvirūḷho,</div> </td> </tr> <tr> <td> <div class="G">Madhutthiko tiṭṭhatu sobhamāno”.</div> </td> </tr> </table> </div>
</div>
<div class="q" id="p_22J_1809"> <div class="divNumber">27.</div> <div class="p"> <table class="singleColumn"> <tr> <td> <div class="pN">1809</div> <div class="G">“Taṃ passa samma phalimaṃ uḷāraṃ,</div> </td> </tr> <tr> <td> <div class="G">Sahāva te hotu udumbarena;</div> </td> </tr> <tr> <td> <div class="G">So sākhavā phalimā saṃvirūḷho,</div> </td> </tr> <tr> <td> <div class="G">Madhutthiko tiṭṭhatu sobhamāno”.</div> </td> </tr> </table> </div>
</div>
<div class="q" id="p_22J_1810"> <div class="divNumber">28.</div> <div class="p"> <table class="singleColumn"> <tr> <td> <div class="pN">1810</div> <div class="G">“Evaṃ sakka sukhī hohi,</div> </td> </tr> <tr> <td> <div class="G">saha sabbehi ñātibhi;</div> </td> </tr> <tr> <td> <div class="G">Yathāhamajja sukhito,</div> </td> </tr> <tr> <td> <div class="G">disvāna saphalaṃ dumaṃ”.</div> </td> </tr> </table> </div>
</div>
<div class="q" id="p_22J_1811"> <div class="divNumber">29.</div> <div class="p"> <table class="singleColumn"> <tr> <td> <div class="pN">1811</div> <div class="G">“Suvassa ca varaṃ datvā,</div> </td> </tr> <tr> <td> <div class="G">katvāna saphalaṃ dumaṃ;</div> </td> </tr> <tr> <td> <div class="G">Pakkāmi saha bhariyāya,</div> </td> </tr> <tr> <td> <div class="G">devānaṃ nandanaṃ vanan”ti.</div> </td> </tr> </table> </div>
</div>
<div class="CENTER" id="p_22J_1812">
<span class="pN">1812</span>Mahāsuvajātakaṃ tatiyaṃ.</div>
</html>
