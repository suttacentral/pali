<html>
<div class="i">3.1.3 Nophassanānattasutta</div>
<div class="h">Dhātusaṃyutta</div>
<div class="h">Nānattavagga</div>
<div class="h">Nophassanānattasutta</div>
<div class="q" id="p_12S2_649"> <div class="divNumber">87.</div> <div class="p">
<span class="pN">649</span>Sāvatthiyaṃ viharati. “Dhātunānattaṃ, bhikkhave, paṭicca uppajjati phassanānattaṃ, no phassanānattaṃ paṭicca uppajjati dhātunānattaṃ. Katamañca, bhikkhave, dhātunānattaṃ? Cakkhudhātu…pe…  manodhātu—  idaṃ vuccati, bhikkhave, dhātunānattaṃ. </div>
</div>
<div class="q" id="p_12S2_650"> <div class="p">
<span class="pN">650</span>Kathañca, bhikkhave, dhātunānattaṃ paṭicca uppajjati phassanānattaṃ, no phassanānattaṃ paṭicca uppajjati dhātunānattaṃ? Cakkhudhātuṃ, bhikkhave, paṭicca uppajjati cakkhusamphasso, no cakkhusamphassaṃ paṭicca uppajjati cakkhudhātu…pe…  manodhātuṃ paṭicca uppajjati manosamphasso, no manosamphassaṃ paṭicca uppajjati manodhātu. Evaṃ kho, bhikkhave, dhātunānattaṃ paṭicca uppajjati phassanānattaṃ, no phassanānattaṃ paṭicca uppajjati dhātunānattan”ti. </div>
</div>
<div class="CENTER" id="p_12S2_651">
<span class="pN">651</span>Tatiyaṃ.</div>
</html>
