<html>
<div class="i">5.1.2 Subhūtattheragāthā</div>
<div class="h">Pañcakanipāta</div>
<div class="h">Paṭhamavagga</div>
<div class="h">Subhūtattheragāthā</div>
<div class="q" id="p_19Th1_573"> <div class="divNumber">320.</div> <div class="p"> <table class="singleColumn"> <tr> <td> <div class="pN">573</div> <div class="G">“Ayoge yuñjamattānaṃ,</div> </td> </tr> <tr> <td> <div class="G">puriso kiccamicchako;</div> </td> </tr> <tr> <td> <div class="G">Carañce nādhigaccheyya,</div> </td> </tr> <tr> <td> <div class="G">‘taṃ me dubbhagalakkhaṇaṃ’.</div> </td> </tr> </table> </div>
</div>
<div class="q" id="p_19Th1_574"> <div class="divNumber">321.</div> <div class="p"> <table class="singleColumn"> <tr> <td> <div class="pN">574</div> <div class="G">Abbūḷhaṃ aghagataṃ vijitaṃ,</div> </td> </tr> <tr> <td> <div class="G">Ekañce ossajeyya kalīva siyā;</div> </td> </tr> <tr> <td> <div class="G">Sabbānipi ce ossajeyya andhova siyā,</div> </td> </tr> <tr> <td> <div class="G">Samavisamassa adassanato.</div> </td> </tr> </table> </div>
</div>
<div class="q" id="p_19Th1_575"> <div class="divNumber">322.</div> <div class="p"> <table class="singleColumn"> <tr> <td> <div class="pN">575</div> <div class="G">Yañhi kayirā tañhi vade,</div> </td> </tr> <tr> <td> <div class="G">yaṃ na kayirā na taṃ vade;</div> </td> </tr> <tr> <td> <div class="G">Akarontaṃ bhāsamānaṃ,</div> </td> </tr> <tr> <td> <div class="G">parijānanti paṇḍitā.</div> </td> </tr> </table> </div>
</div>
<div class="q" id="p_19Th1_576"> <div class="divNumber">323.</div> <div class="p"> <table class="singleColumn"> <tr> <td> <div class="pN">576</div> <div class="G">Yathāpi ruciraṃ pupphaṃ,</div> </td> </tr> <tr> <td> <div class="G">vaṇṇavantaṃ agandhakaṃ;</div> </td> </tr> <tr> <td> <div class="G">Evaṃ subhāsitā vācā,</div> </td> </tr> <tr> <td> <div class="G">aphalā hoti akubbato.</div> </td> </tr> </table> </div>
</div>
<div class="q" id="p_19Th1_577"> <div class="divNumber">324.</div> <div class="p"> <table class="singleColumn"> <tr> <td> <div class="pN">577</div> <div class="G">Yathāpi ruciraṃ pupphaṃ,</div> </td> </tr> <tr> <td> <div class="G">Vaṇṇavantaṃ sugandhakaṃ;</div> </td> </tr> <tr> <td> <div class="G">Evaṃ subhāsitā vācā,</div> </td> </tr> <tr> <td> <div class="G">Saphalā hoti kubbato”ti.</div> </td> </tr> </table> </div>
</div>
<div class="CENTER" id="p_19Th1_578">
<span class="pN">578</span>…  Subhūto thero… .</div>
</html>
