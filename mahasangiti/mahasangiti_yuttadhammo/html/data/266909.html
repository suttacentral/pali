<html>
<div class="i">2.5 Sūcilomasutta</div>
<div class="h">Cūḷavagga</div>
<div class="h">Sūcilomasutta</div>
<div class="q" id="p_18Sn_314"> <div class="p">
<span class="pN">314</span>Evaṃ me sutaṃ—  ekaṃ samayaṃ bhagavā gayāyaṃ viharati ṭaṅkitamañce sūcilomassa yakkhassa bhavane. Tena kho pana samayena kharo ca yakkho sūcilomo ca yakkho bhagavato avidūre atikkamanti. Atha kho kharo yakkho sūcilomaṃ yakkhaṃ etadavoca—  “eso samaṇo”ti. “Neso samaṇo, samaṇako eso. Yāvāhaṃ jānāmi yadi vā so samaṇo, yadi vā so samaṇako”ti. </div>
</div>
<div class="q" id="p_18Sn_315"> <div class="p">
<span class="pN">315</span>Atha kho sūcilomo yakkho yena bhagavā tenupasaṅkami; upasaṅkamitvā bhagavato kāyaṃ upanāmesi. Atha kho bhagavā kāyaṃ apanāmesi. Atha kho sūcilomo yakkho bhagavantaṃ etadavoca—  “bhāyasi maṃ, samaṇā”ti? “Na khvāhaṃ taṃ, āvuso, bhāyāmi; api ca te samphasso pāpako”ti. </div>
</div>
<div class="q" id="p_18Sn_316"> <div class="p">
<span class="pN">316</span>“Pañhaṃ taṃ, samaṇa, pucchissāmi. Sace me na byākarissasi, cittaṃ vā te khipissāmi, hadayaṃ vā te phālessāmi, pādesu vā gahetvā pāragaṅgāya khipissāmī”ti. </div>
</div>
<div class="q" id="p_18Sn_317"> <div class="p">
<span class="pN">317</span>“Na khvāhaṃ taṃ, āvuso, passāmi sadevake loke samārake sabrahmake sassamaṇabrāhmaṇiyā pajāya sadevamanussāya yo me cittaṃ vā khipeyya hadayaṃ vā phāleyya pādesu vā gahetvā pāragaṅgāya khipeyya. Api ca tvaṃ, āvuso, puccha yadākaṅkhasī”ti. Atha kho sūcilomo yakkho bhagavantaṃ gāthāya ajjhabhāsi—  </div>
</div>
<div class="q" id="p_18Sn_318"> <div class="divNumber">273.</div> <div class="p"> <table class="singleColumn"> <tr> <td> <div class="pN">318</div> <div class="G">“Rāgo ca doso ca kutonidānā,</div> </td> </tr> <tr> <td> <div class="G">Aratī ratī lomahaṃso kutojā;</div> </td> </tr> <tr> <td> <div class="G">Kuto samuṭṭhāya manovitakkā,</div> </td> </tr> <tr> <td> <div class="G">Kumārakā dhaṅkamivossajanti”. (1)</div> </td> </tr> </table> </div>
</div>
<div class="q" id="p_18Sn_319"> <div class="divNumber">274.</div> <div class="p"> <table class="singleColumn"> <tr> <td> <div class="pN">319</div> <div class="G">“Rāgo ca doso ca itonidānā,</div> </td> </tr> <tr> <td> <div class="G">Aratī ratī lomahaṃso itojā;</div> </td> </tr> <tr> <td> <div class="G">Ito samuṭṭhāya manovitakkā,</div> </td> </tr> <tr> <td> <div class="G">Kumārakā dhaṅkamivossajanti. (2)</div> </td> </tr> </table> </div>
</div>
<div class="q" id="p_18Sn_320"> <div class="divNumber">275.</div> <div class="p"> <table class="singleColumn"> <tr> <td> <div class="pN">320</div> <div class="G">Snehajā attasambhūtā,</div> </td> </tr> <tr> <td> <div class="G">Nigrodhasseva khandhajā;</div> </td> </tr> <tr> <td> <div class="G">Puthū visattā kāmesu,</div> </td> </tr> <tr> <td> <div class="G">Māluvāva vitatāvane. (3)</div> </td> </tr> </table> </div>
</div>
<div class="q" id="p_18Sn_321"> <div class="divNumber">276.</div> <div class="p"> <table class="singleColumn"> <tr> <td> <div class="pN">321</div> <div class="G">Ye naṃ pajānanti yatonidānaṃ,</div> </td> </tr> <tr> <td> <div class="G">Te naṃ vinodenti suṇohi yakkha;</div> </td> </tr> <tr> <td> <div class="G">Te duttaraṃ oghamimaṃ taranti,</div> </td> </tr> <tr> <td> <div class="G">Atiṇṇapubbaṃ apunabbhavāyā”ti. (4)</div> </td> </tr> </table> </div>
</div>
<div class="CENTER" id="p_18Sn_322">
<span class="pN">322</span>Sūcilomasuttaṃ pañcamaṃ.</div>
</html>
