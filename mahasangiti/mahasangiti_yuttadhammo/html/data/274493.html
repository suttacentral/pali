<html>
<div class="i">1.1.7 Dutiyaaññatarabhikkhusutta</div>
<div class="h">Maggasaṃyutta</div>
<div class="h">Avijjāvagga</div>
<div class="h">Dutiyaaññatarabhikkhusutta</div>
<div class="q" id="p_14S5_36"> <div class="divNumber">7.</div> <div class="p">
<span class="pN">36</span>Sāvatthinidānaṃ. Atha kho aññataro bhikkhu yena bhagavā tenupasaṅkami…pe…  ekamantaṃ nisinno kho so bhikkhu bhagavantaṃ etadavoca—  </div>
</div>
<div class="q" id="p_14S5_37"> <div class="p">
<span class="pN">37</span>“‘Rāgavinayo dosavinayo mohavinayo’ti, bhante, vuccati. Kissa nu kho etaṃ, bhante, adhivacanaṃ—  ‘rāgavinayo dosavinayo mohavinayo’”ti? “Nibbānadhātuyā kho etaṃ, bhikkhu, adhivacanaṃ—  ‘rāgavinayo dosavinayo mohavinayo’ti. Āsavānaṃ khayo tena vuccatī”ti. </div>
</div>
<div class="q" id="p_14S5_38"> <div class="p">
<span class="pN">38</span>Evaṃ vutte, so bhikkhu bhagavantaṃ etadavoca—  “‘amataṃ, amatan’ti, bhante, vuccati. Katamaṃ nu kho, bhante, amataṃ, katamo amatagāmimaggo”ti? “Yo kho, bhikkhu, rāgakkhayo dosakkhayo mohakkhayo—  idaṃ vuccati amataṃ. Ayameva ariyo aṭṭhaṅgiko maggo amatagāmimaggo, seyyathidaṃ—  sammādiṭṭhi…pe…  sammāsamādhī”ti. </div>
</div>
<div class="CENTER" id="p_14S5_39">
<span class="pN">39</span>Sattamaṃ.</div>
</html>
