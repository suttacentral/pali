<html>
<div class="i">3.4.4 Bhāvitasutta</div>
<div class="h">Satipaṭṭhānasaṃyutta</div>
<div class="h">Ananussutavagga</div>
<div class="h">Bhāvitasutta</div>
<div class="q" id="p_14S5_911"> <div class="divNumber">400.</div> <div class="p">
<span class="pN">911</span>“Cattārome, bhikkhave, satipaṭṭhānā bhāvitā bahulīkatā apārā pāraṃ gamanāya saṃvattanti. </div>
</div>
<div class="q" id="p_14S5_912"> <div class="p">
<span class="pN">912</span>Katame cattāro? Idha, bhikkhave, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṃ; vedanāsu…pe…  citte…pe…  dhammesu dhammānupassī viharati ātāpī sampajāno satimā, vineyya loke abhijjhādomanassaṃ. Ime kho, bhikkhave, cattāro satipaṭṭhānā bhāvitā bahulīkatā apārā pāraṃ gamanāya saṃvattantī”ti. </div>
</div>
<div class="CENTER" id="p_14S5_913">
<span class="pN">913</span>Catutthaṃ.</div>
</html>
