<html>
<div class="i">3.2.2 Cakkhusutta</div>
<div class="h">Tikanipāta</div>
<div class="h">Dutiyavagga</div>
<div class="h">Cakkhusutta</div>
<div class="q" id="p_18It_393"> <div class="divNumber">61.</div> <div class="p">
<span class="pN">393</span>Vuttañhetaṃ bhagavatā vuttamarahatāti me sutaṃ—  </div>
</div>
<div class="q" id="p_18It_394"> <div class="p">
<span class="pN">394</span>“Tīṇimāni, bhikkhave, cakkhūni. Katamāni tīṇi? Maṃsacakkhu, dibbacakkhu, paññācakkhu—  imāni kho, bhikkhave, tīṇi cakkhūnī”ti. Etamatthaṃ bhagavā avoca. Tatthetaṃ iti vuccati—  </div>
</div>
<div class="q" id="p_18It_395"> <div class="p"> <table class="singleColumn"> <tr> <td> <div class="pN">395</div> <div class="G">“Maṃsacakkhu dibbacakkhu,</div> </td> </tr> <tr> <td> <div class="G">paññācakkhu anuttaraṃ;</div> </td> </tr> <tr> <td> <div class="G">Etāni tīṇi cakkhūni,</div> </td> </tr> <tr> <td> <div class="G">akkhāsi purisuttamo.</div> </td> </tr> </table> </div>
</div>
<div class="q" id="p_18It_396"> <div class="p"> <table class="singleColumn"> <tr> <td> <div class="pN">396</div> <div class="G">Maṃsacakkhussa uppādo,</div> </td> </tr> <tr> <td> <div class="G">maggo dibbassa cakkhuno;</div> </td> </tr> <tr> <td> <div class="G">Yato ñāṇaṃ udapādi,</div> </td> </tr> <tr> <td> <div class="G">paññācakkhu anuttaraṃ;</div> </td> </tr> <tr> <td> <div class="G">Yassa cakkhussa paṭilābhā,</div> </td> </tr> <tr> <td> <div class="G">sabbadukkhā pamuccatī”ti.</div> </td> </tr> </table> </div>
</div>
<div class="q" id="p_18It_397"> <div class="p">
<span class="pN">397</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_398">
<span class="pN">398</span>Dutiyaṃ.</div>
</html>
