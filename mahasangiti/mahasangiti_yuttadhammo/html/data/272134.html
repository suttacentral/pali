<html>
<div class="i">8.14 Antevāsikavattakathā</div>
<div class="h">Vattakkhandhaka</div>
<div class="h">Antevāsikavattakathā</div>
<div class="q" id="p_4V_1755"> <div class="divNumber">381.</div> <div class="p">
<span class="pN">1755</span>Tena kho pana samayena ācariyā antevāsikesu na sammā vattanti. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma ācariyā antevāsikesu na sammā vattissantī”ti. Atha kho te bhikkhū bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā bhikkhū paṭipucchi—  “saccaṃ kira, bhikkhave, ācariyā antevāsikesu na sammā vattantī”ti? “Saccaṃ, bhagavā”ti…pe…  vigarahitvā…pe…  dhammiṃ kathaṃ katvā bhikkhū āmantesi—  </div>
</div>
<div class="q" id="p_4V_1756"> <div class="divNumber">382.</div> <div class="p">
<span class="pN">1756</span>“Tena hi, bhikkhave, ācariyānaṃ antevāsikesu vattaṃ paññapessāmi yathā ācariyehi antevāsikesu sammā vattitabbaṃ. Ācariyena, bhikkhave, antevāsikamhi sammā vattitabbaṃ. Tatrāyaṃ sammāvattanā—  </div>
</div>
<div class="q" id="p_4V_1757"> <div class="p">
<span class="pN">1757</span>Ācariyena, bhikkhave, antevāsiko saṅgahetabbo anuggahetabbo uddesena paripucchāya ovādena anusāsaniyā. Sace ācariyassa patto hoti, antevāsikassa patto na hoti, ācariyena antevāsikassa patto dātabbo, ussukkaṃ vā kātabbaṃ—  kinti nu kho antevāsikassa patto uppajjiyethāti. Sace ācariyassa cīvaraṃ hoti, antevāsikassa cīvaraṃ na hoti, ācariyena antevāsikassa cīvaraṃ dātabbaṃ, ussukkaṃ vā kātabbaṃ—  kinti nu kho antevāsikassa cīvaraṃ uppajjiyethāti. Sace ācariyassa parikkhāro hoti, antevāsikassa parikkhāro na hoti, ācariyena antevāsikassa parikkhāro dātabbo, ussukkaṃ vā kātabbaṃ—  kinti nu kho antevāsikassa parikkhāro uppajjiyethāti. </div>
</div>
<div class="q" id="p_4V_1758"> <div class="p">
<span class="pN">1758</span>Sace antevāsiko gilāno hoti, kālasseva uṭṭhāya dantakaṭṭhaṃ dātabbaṃ, mukhodakaṃ dātabbaṃ, āsanaṃ paññapetabbaṃ. Sace yāgu hoti, bhājanaṃ dhovitvā yāgu upanāmetabbā. Yāguṃ pītassa udakaṃ datvā bhājanaṃ paṭiggahetvā nīcaṃ katvā sādhukaṃ appaṭighaṃsantena dhovitvā paṭisāmetabbaṃ. Antevāsikamhi vuṭṭhite āsanaṃ uddharitabbaṃ. Sace so deso uklāpo hoti, so deso sammajjitabbo. </div>
</div>
<div class="q" id="p_4V_1759"> <div class="p">
<span class="pN">1759</span>Sace antevāsiko gāmaṃ pavisitukāmo hoti, nivāsanaṃ dātabbaṃ, paṭinivāsanaṃ paṭiggahetabbaṃ, kāyabandhanaṃ dātabbaṃ, saguṇaṃ katvā saṅghāṭiyo dātabbā, dhovitvā patto sodako dātabbo. </div>
</div>
<div class="q" id="p_4V_1760"> <div class="p">
<span class="pN">1760</span>Ettāvatā nivattissatīti āsanaṃ paññapetabbaṃ, pādodakaṃ pādapīṭhaṃ pādakathalikaṃ upanikkhipitabbaṃ, paccuggantvā pattacīvaraṃ paṭiggahetabbaṃ, paṭinivāsanaṃ dātabbaṃ, nivāsanaṃ paṭiggahetabbaṃ. Sace cīvaraṃ sinnaṃ hoti, muhuttaṃ uṇhe otāpetabbaṃ, na ca uṇhe cīvaraṃ nidahitabbaṃ. Cīvaraṃ saṅgharitabbaṃ. Cīvaraṃ saṅgharantena caturaṅgulaṃ kaṇṇaṃ ussāretvā cīvaraṃ saṅgharitabbaṃ—  mā majjhe bhaṅgo ahosīti. Obhoge kāyabandhanaṃ kātabbaṃ. </div>
</div>
<div class="q" id="p_4V_1761"> <div class="p">
<span class="pN">1761</span>Sace piṇḍapāto hoti, antevāsiko ca bhuñjitukāmo hoti, udakaṃ datvā piṇḍapāto upanāmetabbo. Antevāsiko pānīyena pucchitabbo. Bhuttāvissa udakaṃ datvā pattaṃ paṭiggahetvā nīcaṃ katvā sādhukaṃ appaṭighaṃsantena dhovitvā vodakaṃ katvā muhuttaṃ uṇhe otāpetabbo, na ca uṇhe patto nidahitabbo. Pattacīvaraṃ nikkhipitabbaṃ. Pattaṃ nikkhipantena…pe…  cīvaraṃ nikkhipantena…pe…  pārato antaṃ orato bhogaṃ katvā cīvaraṃ nikkhipitabbaṃ. Antevāsikamhi uṭṭhite āsanaṃ uddharitabbaṃ, pādodakaṃ pādapīṭhaṃ pādakathalikaṃ paṭisāmetabbaṃ. Sace so deso uklāpo hoti, so deso sammajjitabbo. </div>
</div>
<div class="q" id="p_4V_1762"> <div class="p">
<span class="pN">1762</span>Sace antevāsiko nahāyitukāmo hoti, nahānaṃ paṭiyādetabbaṃ. Sace sītena attho hoti, sītaṃ paṭiyādetabbaṃ. Sace uṇhena attho hoti, uṇhaṃ paṭiyādetabbaṃ. </div>
</div>
<div class="q" id="p_4V_1763"> <div class="p">
<span class="pN">1763</span>Sace antevāsiko jantāgharaṃ pavisitukāmo hoti, cuṇṇaṃ sannetabbaṃ, mattikā temetabbā, jantāgharapīṭhaṃ ādāya gantvā jantāgharapīṭhaṃ datvā cīvaraṃ paṭiggahetvā ekamantaṃ nikkhipitabbaṃ, cuṇṇaṃ dātabbaṃ, mattikā dātabbā. Sace ussahati jantāgharaṃ pavisitabbaṃ. Jantāgharaṃ pavisantena mattikāya mukhaṃ makkhetvā purato ca pacchato ca paṭicchādetvā jantāgharaṃ pavisitabbaṃ. Na there bhikkhū anupakhajja nisīditabbaṃ. Na navā bhikkhū āsanena paṭibāhitabbā. Jantāghare antevāsikassa parikammaṃ kātabbaṃ. Jantāgharā nikkhamantena jantāgharapīṭhaṃ ādāya purato ca pacchato ca paṭicchādetvā jantāgharā nikkhamitabbaṃ. </div>
</div>
<div class="q" id="p_4V_1764"> <div class="p">
<span class="pN">1764</span>Udakepi antevāsikassa parikammaṃ kātabbaṃ. Nahātena paṭhamataraṃ uttaritvā attano gattaṃ vodakaṃ katvā nivāsetvā antevāsikassa gattato udakaṃ pamajjitabbaṃ, nivāsanaṃ dātabbaṃ, saṅghāṭi dātabbā, jantāgharapīṭhaṃ ādāya paṭhamataraṃ āgantvā āsanaṃ paññapetabbaṃ, pādodakaṃ pādapīṭhaṃ pādakathalikaṃ upanikkhipitabbaṃ, antevāsiko pānīyena pucchitabbo. </div>
</div>
<div class="q" id="p_4V_1765"> <div class="p">
<span class="pN">1765</span>Yasmiṃ vihāre antevāsiko viharati, sace so vihāro uklāpo hoti, sace ussahati, sodhetabbo. Vihāraṃ sodhentena paṭhamaṃ pattacīvaraṃ nīharitvā ekamantaṃ nikkhipitabbaṃ…pe…  ācamanakumbhiyā udakaṃ na hoti, ācamanakumbhiyā udakaṃ āsiñcitabbaṃ. </div>
</div>
<div class="q" id="p_4V_1766"> <div class="p">
<span class="pN">1766</span>Sace antevāsikassa anabhirati uppannā hoti, ācariyena vūpakāsetabbo, vūpakāsāpetabbo, dhammakathā vāssa kātabbā. Sace antevāsikassa kukkuccaṃ uppannaṃ hoti, ācariyena vinodetabbaṃ, vinodāpetabbaṃ, dhammakathā vāssa kātabbā. Sace antevāsikassa diṭṭhigataṃ uppannaṃ hoti, ācariyena vivecetabbaṃ, vivecāpetabbaṃ, dhammakathā vāssa kātabbā. Sace antevāsiko garudhammaṃ ajjhāpanno hoti, parivāsāraho, ācariyena ussukkaṃ kātabbaṃ—  kinti nu kho saṃgho antevāsikassa parivāsaṃ dadeyyāti. Sace antevāsiko mūlāyapaṭikassanāraho hoti, ācariyena ussukkaṃ kātabbaṃ—  kinti nu kho saṃgho antevāsikaṃ mūlāya paṭikasseyyāti. Sace antevāsiko mānattāraho hoti, ācariyena ussukkaṃ kātabbaṃ—  kinti nu kho saṃgho antevāsikassa mānattaṃ dadeyyāti. Sace antevāsiko abbhānāraho hoti, ācariyena ussukkaṃ kātabbaṃ—  kinti nu kho saṃgho antevāsikaṃ abbheyyāti. Sace saṃgho antevāsikassa kammaṃ kattukāmo hoti, tajjanīyaṃ vā niyassaṃ vā pabbājanīyaṃ vā paṭisāraṇīyaṃ vā ukkhepanīyaṃ vā, ācariyena ussukkaṃ kātabbaṃ—  kinti nu kho saṃgho antevāsikassa kammaṃ na kareyya, lahukāya vā pariṇāmeyyāti. Kataṃ vā panassa hoti, saṃghena kammaṃ, tajjanīyaṃ vā niyassaṃ vā pabbājanīyaṃ vā paṭisāraṇīyaṃ vā ukkhepanīyaṃ vā, ācariyena ussukkaṃ kātabbaṃ—  kinti nu kho antevāsiko sammā vatteyya, lomaṃ pāteyya, netthāraṃ vatteyya, saṃgho taṃ kammaṃ paṭippassambheyyāti. </div>
</div>
<div class="q" id="p_4V_1767"> <div class="p">
<span class="pN">1767</span>Sace antevāsikassa cīvaraṃ dhovitabbaṃ hoti, ācariyena ācikkhitabbaṃ—  evaṃ dhoveyyāsīti, ussukkaṃ vā kātabbaṃ—  kinti nu kho antevāsikassa cīvaraṃ dhoviyethāti. Sace antevāsikassa cīvaraṃ kātabbaṃ hoti, ācariyena ācikkhitabbaṃ—  evaṃ kareyyāsīti, ussukkaṃ vā kātabbaṃ—  kinti nu kho antevāsikassa cīvaraṃ kariyethāti. Sace antevāsikassa rajanaṃ pacitabbaṃ hoti, ācariyena ācikkhitabbaṃ—  evaṃ paceyyāsīti, ussukkaṃ vā kātabbaṃ—  kinti nu kho antevāsikassa rajanaṃ paciyethāti. Sace antevāsikassa cīvaraṃ rajitabbaṃ hoti, ācariyena ācikkhitabbaṃ—  evaṃ rajeyyāsīti, ussukkaṃ vā kātabbaṃ—  kinti nu kho antevāsikassa cīvaraṃ rajiyethāti. Cīvaraṃ rajantena sādhukaṃ samparivattakaṃ samparivattakaṃ rajitabbaṃ. Na ca acchinne theve pakkamitabbaṃ. Sace antevāsiko gilāno hoti, yāvajīvaṃ upaṭṭhātabbo, vuṭṭhānamassa āgametabbaṃ. Idaṃ kho, bhikkhave, ācariyānaṃ antevāsikesu vattaṃ yathā ācariyehi antevāsikesu sammā vattitabban”ti. </div>
</div>
<div class="CENTER" id="p_4V_1768">
<span class="pN">1768</span>Vattakkhandhako aṭṭhamo.<br> Imamhi khandhake vatthū ekūnavīsati, vattā cuddasa.</div>
<div class="SUMMARY" id="p_4V_1769">
<span class="pN">1769</span><span class="firstLetter">T</span>assuddānaṃ</div>
<div class="q" id="p_4V_1770"> <div class="p"> <table class="singleColumn"> <tr> <td> <div class="pN">1770</div> <div class="G">Saupāhanā chattā ca,</div> </td> </tr> <tr> <td> <div class="G">oguṇṭhi sīsaṃ pānīyaṃ;</div> </td> </tr> <tr> <td> <div class="G">Nābhivāde na pucchanti,</div> </td> </tr> <tr> <td> <div class="G">ahi ujjhanti pesalā.</div> </td> </tr> </table> </div>
</div>
<div class="q" id="p_4V_1771"> <div class="p"> <table class="singleColumn"> <tr> <td> <div class="pN">1771</div> <div class="G">Omuñci chattaṃ khandhe ca,</div> </td> </tr> <tr> <td> <div class="G">atarañca paṭikkamaṃ;</div> </td> </tr> <tr> <td> <div class="G">Pattacīvaraṃ nikkhipā,</div> </td> </tr> <tr> <td> <div class="G">patirūpañca pucchitā.</div> </td> </tr> </table> </div>
</div>
<div class="q" id="p_4V_1772"> <div class="p"> <table class="singleColumn"> <tr> <td> <div class="pN">1772</div> <div class="G">Āsiñceyya dhovitena,</div> </td> </tr> <tr> <td> <div class="G">sukkhenallenupāhanā;</div> </td> </tr> <tr> <td> <div class="G">Vuḍḍho navako puccheyya,</div> </td> </tr> <tr> <td> <div class="G">ajjhāvuṭṭhañca gocarā.</div> </td> </tr> </table> </div>
</div>
<div class="q" id="p_4V_1773"> <div class="p"> <table class="singleColumn"> <tr> <td> <div class="pN">1773</div> <div class="G">Sekkhā vaccā pānī pari,</div> </td> </tr> <tr> <td> <div class="G">kattaraṃ katikaṃ tato;</div> </td> </tr> <tr> <td> <div class="G">Kālaṃ muhuttaṃ uklāpo,</div> </td> </tr> <tr> <td> <div class="G">bhūmattharaṇaṃ nīhare.</div> </td> </tr> </table> </div>
</div>
<div class="q" id="p_4V_1774"> <div class="p"> <table class="singleColumn"> <tr> <td> <div class="pN">1774</div> <div class="G">Paṭipādo bhisibibbo,</div> </td> </tr> <tr> <td> <div class="G">mañcapīṭhañca mallakaṃ;</div> </td> </tr> <tr> <td> <div class="G">Apassenullokakaṇṇā,</div> </td> </tr> <tr> <td> <div class="G">gerukā kāḷa akatā.</div> </td> </tr> </table> </div>
</div>
<div class="q" id="p_4V_1775"> <div class="p"> <table class="singleColumn"> <tr> <td> <div class="pN">1775</div> <div class="G">Saṅkārañca bhūmattharaṇaṃ,</div> </td> </tr> <tr> <td> <div class="G">paṭipādakaṃ mañcapīṭhaṃ;</div> </td> </tr> <tr> <td> <div class="G">Bhisi nisīdanampi,</div> </td> </tr> <tr> <td> <div class="G">mallakaṃ apassena ca.</div> </td> </tr> </table> </div>
</div>
<div class="q" id="p_4V_1776"> <div class="p"> <table class="singleColumn"> <tr> <td> <div class="pN">1776</div> <div class="G">Pattacīvaraṃ bhūmi ca,</div> </td> </tr> <tr> <td> <div class="G">pārantaṃ orato bhogaṃ;</div> </td> </tr> <tr> <td> <div class="G">Puratthimā pacchimā ca,</div> </td> </tr> <tr> <td> <div class="G">uttarā atha dakkhiṇā.</div> </td> </tr> </table> </div>
</div>
<div class="q" id="p_4V_1777"> <div class="p"> <table class="singleColumn"> <tr> <td> <div class="pN">1777</div> <div class="G">Sītuṇhe ca divārattiṃ,</div> </td> </tr> <tr> <td> <div class="G">pariveṇañca koṭṭhako;</div> </td> </tr> <tr> <td> <div class="G">Upaṭṭhānaggi sālā ca,</div> </td> </tr> <tr> <td> <div class="G">vattaṃ vaccakuṭīsu ca.</div> </td> </tr> </table> </div>
</div>
<div class="q" id="p_4V_1778"> <div class="p"> <table class="singleColumn"> <tr> <td> <div class="pN">1778</div> <div class="G">Pānī paribhojaniyā,</div> </td> </tr> <tr> <td> <div class="G">kumbhi ācamanesu ca;</div> </td> </tr> <tr> <td> <div class="G">Anopamena paññattaṃ,</div> </td> </tr> <tr> <td> <div class="G">vattaṃ āgantukehime.</div> </td> </tr> </table> </div>
</div>
<div class="q" id="p_4V_1779"> <div class="p"> <table class="singleColumn"> <tr> <td> <div class="pN">1779</div> <div class="G">Nevāsanaṃ na udakaṃ,</div> </td> </tr> <tr> <td> <div class="G">na paccu na ca pāniyaṃ;</div> </td> </tr> <tr> <td> <div class="G">Nābhivāde na paññape,</div> </td> </tr> <tr> <td> <div class="G">ujjhāyanti ca pesalā.</div> </td> </tr> </table> </div>
</div>
<div class="q" id="p_4V_1780"> <div class="p"> <table class="singleColumn"> <tr> <td> <div class="pN">1780</div> <div class="G">Vuḍḍhāsanañca udakaṃ,</div> </td> </tr> <tr> <td> <div class="G">paccuggantvā ca pāniyaṃ;</div> </td> </tr> <tr> <td> <div class="G">Upāhane ekamantaṃ,</div> </td> </tr> <tr> <td> <div class="G">abhivāde ca paññape.</div> </td> </tr> </table> </div>
</div>
<div class="q" id="p_4V_1781"> <div class="p"> <table class="singleColumn"> <tr> <td> <div class="pN">1781</div> <div class="G">Vutthaṃ gocarasekkho ca,</div> </td> </tr> <tr> <td> <div class="G">ṭhānaṃ pāniyabhojanaṃ;</div> </td> </tr> <tr> <td> <div class="G">Kattaraṃ katikaṃ kālaṃ,</div> </td> </tr> <tr> <td> <div class="G">navakassa nisinnake.</div> </td> </tr> </table> </div>
</div>
<div class="q" id="p_4V_1782"> <div class="p"> <table class="singleColumn"> <tr> <td> <div class="pN">1782</div> <div class="G">Abhivādaye ācikkhe,</div> </td> </tr> <tr> <td> <div class="G">yathā heṭṭhā tathā naye;</div> </td> </tr> <tr> <td> <div class="G">Niddiṭṭhaṃ satthavāhena,</div> </td> </tr> <tr> <td> <div class="G">vattaṃ āvāsikehime.</div> </td> </tr> </table> </div>
</div>
<div class="q" id="p_4V_1783"> <div class="p"> <table class="singleColumn"> <tr> <td> <div class="pN">1783</div> <div class="G">Gamikā dārumatti ca,</div> </td> </tr> <tr> <td> <div class="G">vivaritvā na pucchiya;</div> </td> </tr> <tr> <td> <div class="G">Nassanti ca aguttañca,</div> </td> </tr> <tr> <td> <div class="G">ujjhāyanti ca pesalā.</div> </td> </tr> </table> </div>
</div>
<div class="q" id="p_4V_1784"> <div class="p"> <table class="singleColumn"> <tr> <td> <div class="pN">1784</div> <div class="G">Paṭisāmetvā thaketvā,</div> </td> </tr> <tr> <td> <div class="G">āpucchitvāva pakkame;</div> </td> </tr> <tr> <td> <div class="G">Bhikkhu vā sāmaṇero vā,</div> </td> </tr> <tr> <td> <div class="G">ārāmiko upāsako.</div> </td> </tr> </table> </div>
</div>
<div class="q" id="p_4V_1785"> <div class="p"> <table class="singleColumn"> <tr> <td> <div class="pN">1785</div> <div class="G">Pāsāṇakesu ca puñjaṃ,</div> </td> </tr> <tr> <td> <div class="G">paṭisāme thakeyya ca;</div> </td> </tr> <tr> <td> <div class="G">Sace ussahati ussukkaṃ,</div> </td> </tr> <tr> <td> <div class="G">anovasse tatheva ca.</div> </td> </tr> </table> </div>
</div>
<div class="q" id="p_4V_1786"> <div class="p"> <table class="singleColumn"> <tr> <td> <div class="pN">1786</div> <div class="G">Sabbo ovassati gāmaṃ,</div> </td> </tr> <tr> <td> <div class="G">ajjhokāse tatheva ca;</div> </td> </tr> <tr> <td> <div class="G">Appevaṅgāni seseyyuṃ,</div> </td> </tr> <tr> <td> <div class="G">vattaṃ gamikabhikkhunā.</div> </td> </tr> </table> </div>
</div>
<div class="q" id="p_4V_1787"> <div class="p"> <table class="singleColumn"> <tr> <td> <div class="pN">1787</div> <div class="G">Nānumodanti therena,</div> </td> </tr> <tr> <td> <div class="G">ohāya catupañcahi;</div> </td> </tr> <tr> <td> <div class="G">Vaccito mucchito āsi,</div> </td> </tr> <tr> <td> <div class="G">vattānumodanesume.</div> </td> </tr> </table> </div>
</div>
<div class="q" id="p_4V_1788"> <div class="p"> <table class="singleColumn"> <tr> <td> <div class="pN">1788</div> <div class="G">Chabbaggiyā dunnivatthā,</div> </td> </tr> <tr> <td> <div class="G">athopi ca duppārutā;</div> </td> </tr> <tr> <td> <div class="G">Anākappā ca vokkamma,</div> </td> </tr> <tr> <td> <div class="G">there anupakhajjane.</div> </td> </tr> </table> </div>
</div>
<div class="q" id="p_4V_1789"> <div class="p"> <table class="singleColumn"> <tr> <td> <div class="pN">1789</div> <div class="G">Nave bhikkhū ca saṅghāṭi,</div> </td> </tr> <tr> <td> <div class="G">ujjhāyanti ca pesalā;</div> </td> </tr> <tr> <td> <div class="G">Timaṇḍalaṃ nivāsetvā,</div> </td> </tr> <tr> <td> <div class="G">kāyasaguṇagaṇṭhikā.</div> </td> </tr> </table> </div>
</div>
<div class="q" id="p_4V_1790"> <div class="p"> <table class="singleColumn"> <tr> <td> <div class="pN">1790</div> <div class="G">Na vokkamma paṭicchannaṃ,</div> </td> </tr> <tr> <td> <div class="G">susaṃvutokkhittacakkhu;</div> </td> </tr> <tr> <td> <div class="G">Ukkhittojjagghikāsaddo,</div> </td> </tr> <tr> <td> <div class="G">tayo ceva pacālanā.</div> </td> </tr> </table> </div>
</div>
<div class="q" id="p_4V_1791"> <div class="p"> <table class="singleColumn"> <tr> <td> <div class="pN">1791</div> <div class="G">Khambhoguṇṭhiukkuṭikā,</div> </td> </tr> <tr> <td> <div class="G">paṭicchannaṃ susaṃvuto;</div> </td> </tr> <tr> <td> <div class="G">Okkhittukkhittaujjagghi,</div> </td> </tr> <tr> <td> <div class="G">appasaddo tayo calā.</div> </td> </tr> </table> </div>
</div>
<div class="q" id="p_4V_1792"> <div class="p"> <table class="singleColumn"> <tr> <td> <div class="pN">1792</div> <div class="G">Khambhoguṇṭhipallatthi ca,</div> </td> </tr> <tr> <td> <div class="G">anupakhajja nāsane;</div> </td> </tr> <tr> <td> <div class="G">Ottharitvāna udake,</div> </td> </tr> <tr> <td> <div class="G">nīcaṃ katvāna siñciyā.</div> </td> </tr> </table> </div>
</div>
<div class="q" id="p_4V_1793"> <div class="p"> <table class="singleColumn"> <tr> <td> <div class="pN">1793</div> <div class="G">Paṭi sāmantā saṅghāṭi,</div> </td> </tr> <tr> <td> <div class="G">odane ca paṭiggahe;</div> </td> </tr> <tr> <td> <div class="G">Sūpaṃ uttaribhaṅgena,</div> </td> </tr> <tr> <td> <div class="G">sabbesaṃ samatitthi ca.</div> </td> </tr> </table> </div>
</div>
<div class="q" id="p_4V_1794"> <div class="p"> <table class="singleColumn"> <tr> <td> <div class="pN">1794</div> <div class="G">Sakkaccaṃ pattasaññī ca,</div> </td> </tr> <tr> <td> <div class="G">sapadānañca sūpakaṃ;</div> </td> </tr> <tr> <td> <div class="G">Na thūpato paṭicchāde,</div> </td> </tr> <tr> <td> <div class="G">viññattujjhānasaññinā.</div> </td> </tr> </table> </div>
</div>
<div class="q" id="p_4V_1795"> <div class="p"> <table class="singleColumn"> <tr> <td> <div class="pN">1795</div> <div class="G">Mahantamaṇḍaladvāraṃ,</div> </td> </tr> <tr> <td> <div class="G">sabbahattho na byāhare;</div> </td> </tr> <tr> <td> <div class="G">Ukkhepo chedanāgaṇḍa,</div> </td> </tr> <tr> <td> <div class="G">dhunaṃ sitthāvakārakaṃ.</div> </td> </tr> </table> </div>
</div>
<div class="q" id="p_4V_1796"> <div class="p"> <table class="singleColumn"> <tr> <td> <div class="pN">1796</div> <div class="G">Jivhānicchārakañceva,</div> </td> </tr> <tr> <td> <div class="G">capucapu surusuru;</div> </td> </tr> <tr> <td> <div class="G">Hatthapattoṭṭhanillehaṃ,</div> </td> </tr> <tr> <td> <div class="G">sāmisena paṭiggahe.</div> </td> </tr> </table> </div>
</div>
<div class="q" id="p_4V_1797"> <div class="p"> <table class="singleColumn"> <tr> <td> <div class="pN">1797</div> <div class="G">Yāva na sabbe udake,</div> </td> </tr> <tr> <td> <div class="G">nīcaṃ katvāna siñciyaṃ;</div> </td> </tr> <tr> <td> <div class="G">Paṭi sāmantā saṅghāṭi,</div> </td> </tr> <tr> <td> <div class="G">nīcaṃ katvā chamāya ca.</div> </td> </tr> </table> </div>
</div>
<div class="q" id="p_4V_1798"> <div class="p"> <table class="singleColumn"> <tr> <td> <div class="pN">1798</div> <div class="G">Sasitthakaṃ nivattante,</div> </td> </tr> <tr> <td> <div class="G">suppaṭicchannamukkuṭi;</div> </td> </tr> <tr> <td> <div class="G">Dhammarājena paññattaṃ,</div> </td> </tr> <tr> <td> <div class="G">idaṃ bhattaggavattanaṃ.</div> </td> </tr> </table> </div>
</div>
<div class="q" id="p_4V_1799"> <div class="p"> <table class="singleColumn"> <tr> <td> <div class="pN">1799</div> <div class="G">Dunnivatthā anākappā,</div> </td> </tr> <tr> <td> <div class="G">asallakkhetvā ca sahasā;</div> </td> </tr> <tr> <td> <div class="G">Dūre acca ciraṃ lahuṃ,</div> </td> </tr> <tr> <td> <div class="G">tatheva piṇḍacāriko.</div> </td> </tr> </table> </div>
</div>
<div class="q" id="p_4V_1800"> <div class="p"> <table class="singleColumn"> <tr> <td> <div class="pN">1800</div> <div class="G">Paṭicchannova gaccheyya,</div> </td> </tr> <tr> <td> <div class="G">susaṃvutokkhittacakkhu;</div> </td> </tr> <tr> <td> <div class="G">Ukkhittojjagghikāsaddo,</div> </td> </tr> <tr> <td> <div class="G">tayo ceva pacālanā.</div> </td> </tr> </table> </div>
</div>
<div class="q" id="p_4V_1801"> <div class="p"> <table class="singleColumn"> <tr> <td> <div class="pN">1801</div> <div class="G">Khambhoguṇṭhiukkuṭikā,</div> </td> </tr> <tr> <td> <div class="G">sallakkhetvā ca sahasā;</div> </td> </tr> <tr> <td> <div class="G">Dūre acca ciraṃ lahuṃ,</div> </td> </tr> <tr> <td> <div class="G">āsanakaṃ kaṭacchukā.</div> </td> </tr> </table> </div>
</div>
<div class="q" id="p_4V_1802"> <div class="p"> <table class="singleColumn"> <tr> <td> <div class="pN">1802</div> <div class="G">Bhājanaṃ vā ṭhapeti ca,</div> </td> </tr> <tr> <td> <div class="G">uccāretvā paṇāmetvā;</div> </td> </tr> <tr> <td> <div class="G">Paṭiggahe na ulloke,</div> </td> </tr> <tr> <td> <div class="G">sūpesupi tatheva taṃ.</div> </td> </tr> </table> </div>
</div>
<div class="q" id="p_4V_1803"> <div class="p"> <table class="singleColumn"> <tr> <td> <div class="pN">1803</div> <div class="G">Bhikkhu saṅghāṭiyā chāde,</div> </td> </tr> <tr> <td> <div class="G">paṭicchanneva gacchiyaṃ;</div> </td> </tr> <tr> <td> <div class="G">Saṃvutokkhittacakkhu ca,</div> </td> </tr> <tr> <td> <div class="G">ukkhittojjagghikāya ca;</div> </td> </tr> <tr> <td> <div class="G">Appasaddo tayo cālā,</div> </td> </tr> <tr> <td> <div class="G">khambhoguṇṭhikaukkuṭi.</div> </td> </tr> </table> </div>
</div>
<div class="q" id="p_4V_1804"> <div class="p"> <table class="singleColumn"> <tr> <td> <div class="pN">1804</div> <div class="G">Paṭhamāsanavakkāra,</div> </td> </tr> <tr> <td> <div class="G">pāniyaṃ paribhojanī;</div> </td> </tr> <tr> <td> <div class="G">Pacchākaṅkhati bhuñjeyya,</div> </td> </tr> <tr> <td> <div class="G">opilāpeyya uddhare.</div> </td> </tr> </table> </div>
</div>
<div class="q" id="p_4V_1805"> <div class="p"> <table class="singleColumn"> <tr> <td> <div class="pN">1805</div> <div class="G">Paṭisāmeyya sammajje,</div> </td> </tr> <tr> <td> <div class="G">rittaṃ tucchaṃ upaṭṭhape;</div> </td> </tr> <tr> <td> <div class="G">Hatthavikāre bhindeyya,</div> </td> </tr> <tr> <td> <div class="G">vattidaṃ piṇḍacārike.</div> </td> </tr> </table> </div>
</div>
<div class="q" id="p_4V_1806"> <div class="p"> <table class="singleColumn"> <tr> <td> <div class="pN">1806</div> <div class="G">Pānī pari aggiraṇi,</div> </td> </tr> <tr> <td> <div class="G">nakkhattadisacorā ca;</div> </td> </tr> <tr> <td> <div class="G">Sabbaṃ natthīti koṭṭetvā,</div> </td> </tr> <tr> <td> <div class="G">pattaṃse cīvaraṃ tato.</div> </td> </tr> </table> </div>
</div>
<div class="q" id="p_4V_1807"> <div class="p"> <table class="singleColumn"> <tr> <td> <div class="pN">1807</div> <div class="G">Idāni aṃse laggetvā,</div> </td> </tr> <tr> <td> <div class="G">timaṇḍalaṃ parimaṇḍalaṃ;</div> </td> </tr> <tr> <td> <div class="G">Yathā piṇḍacārivattaṃ,</div> </td> </tr> <tr> <td> <div class="G">naye āraññakesupi.</div> </td> </tr> </table> </div>
</div>
<div class="q" id="p_4V_1808"> <div class="p"> <table class="singleColumn"> <tr> <td> <div class="pN">1808</div> <div class="G">Pattaṃse cīvaraṃ sīse,</div> </td> </tr> <tr> <td> <div class="G">ārohitvā ca pāniyaṃ;</div> </td> </tr> <tr> <td> <div class="G">Paribhojaniyaṃ aggi,</div> </td> </tr> <tr> <td> <div class="G">araṇī cāpi kattaraṃ.</div> </td> </tr> </table> </div>
</div>
<div class="q" id="p_4V_1809"> <div class="p"> <table class="singleColumn"> <tr> <td> <div class="pN">1809</div> <div class="G">Nakkhattaṃ sappadesaṃ vā,</div> </td> </tr> <tr> <td> <div class="G">disāpi kusalo bhave;</div> </td> </tr> <tr> <td> <div class="G">Sattuttamena paññattaṃ,</div> </td> </tr> <tr> <td> <div class="G">vattaṃ āraññakesume.</div> </td> </tr> </table> </div>
</div>
<div class="q" id="p_4V_1810"> <div class="p"> <table class="singleColumn"> <tr> <td> <div class="pN">1810</div> <div class="G">Ajjhokāse okiriṃsu,</div> </td> </tr> <tr> <td> <div class="G">ujjhāyanti ca pesalā;</div> </td> </tr> <tr> <td> <div class="G">Sace vihāro uklāpo,</div> </td> </tr> <tr> <td> <div class="G">paṭhamaṃ pattacīvaraṃ.</div> </td> </tr> </table> </div>
</div>
<div class="q" id="p_4V_1811"> <div class="p"> <table class="singleColumn"> <tr> <td> <div class="pN">1811</div> <div class="G">Bhisibibbohanaṃ mañcaṃ,</div> </td> </tr> <tr> <td> <div class="G">pīṭhañca kheḷamallakaṃ;</div> </td> </tr> <tr> <td> <div class="G">Apassenullokakaṇṇā,</div> </td> </tr> <tr> <td> <div class="G">gerukā kāḷa akatā.</div> </td> </tr> </table> </div>
</div>
<div class="q" id="p_4V_1812"> <div class="p"> <table class="singleColumn"> <tr> <td> <div class="pN">1812</div> <div class="G">Saṅkāraṃ bhikkhusāmantā,</div> </td> </tr> <tr> <td> <div class="G">senāvihārapāniyaṃ;</div> </td> </tr> <tr> <td> <div class="G">Paribhojanasāmantā,</div> </td> </tr> <tr> <td> <div class="G">paṭivāte ca aṅgaṇe.</div> </td> </tr> </table> </div>
</div>
<div class="q" id="p_4V_1813"> <div class="p"> <table class="singleColumn"> <tr> <td> <div class="pN">1813</div> <div class="G">Adhovāte attharaṇaṃ,</div> </td> </tr> <tr> <td> <div class="G">paṭipādakamañco ca;</div> </td> </tr> <tr> <td> <div class="G">Pīṭhaṃ bhisi nisīdanaṃ,</div> </td> </tr> <tr> <td> <div class="G">mallakaṃ apassena ca.</div> </td> </tr> </table> </div>
</div>
<div class="q" id="p_4V_1814"> <div class="p"> <table class="singleColumn"> <tr> <td> <div class="pN">1814</div> <div class="G">Pattacīvaraṃ bhūmi ca,</div> </td> </tr> <tr> <td> <div class="G">pārantaṃ orato bhogaṃ;</div> </td> </tr> <tr> <td> <div class="G">Puratthimā ca pacchimā,</div> </td> </tr> <tr> <td> <div class="G">uttarā atha dakkhiṇā.</div> </td> </tr> </table> </div>
</div>
<div class="q" id="p_4V_1815"> <div class="p"> <table class="singleColumn"> <tr> <td> <div class="pN">1815</div> <div class="G">Sītuṇhe ca divā rattiṃ,</div> </td> </tr> <tr> <td> <div class="G">pariveṇañca koṭṭhako;</div> </td> </tr> <tr> <td> <div class="G">Upaṭṭhānaggisālā ca,</div> </td> </tr> <tr> <td> <div class="G">vaccakuṭī ca pāniyaṃ.</div> </td> </tr> </table> </div>
</div>
<div class="q" id="p_4V_1816"> <div class="p"> <table class="singleColumn"> <tr> <td> <div class="pN">1816</div> <div class="G">Ācamanakumbhi vuḍḍhe ca,</div> </td> </tr> <tr> <td> <div class="G">uddesapucchanā sajjhā;</div> </td> </tr> <tr> <td> <div class="G">Dhammo padīpaṃ vijjhāpe,</div> </td> </tr> <tr> <td> <div class="G">na vivare napi thake.</div> </td> </tr> </table> </div>
</div>
<div class="q" id="p_4V_1817"> <div class="p"> <table class="singleColumn"> <tr> <td> <div class="pN">1817</div> <div class="G">Yena vuḍḍho parivatti,</div> </td> </tr> <tr> <td> <div class="G">kaṇṇenapi na ghaṭṭaye;</div> </td> </tr> <tr> <td> <div class="G">Paññapesi mahāvīro,</div> </td> </tr> <tr> <td> <div class="G">vattaṃ senāsanesu taṃ.</div> </td> </tr> </table> </div>
</div>
<div class="q" id="p_4V_1818"> <div class="p"> <table class="singleColumn"> <tr> <td> <div class="pN">1818</div> <div class="G">Nivāriyamānā dvāraṃ,</div> </td> </tr> <tr> <td> <div class="G">mucchitujjhanti pesalā;</div> </td> </tr> <tr> <td> <div class="G">Chārikaṃ chaḍḍaye jantā,</div> </td> </tr> <tr> <td> <div class="G">paribhaṇḍaṃ tatheva ca.</div> </td> </tr> </table> </div>
</div>
<div class="q" id="p_4V_1819"> <div class="p"> <table class="singleColumn"> <tr> <td> <div class="pN">1819</div> <div class="G">Pariveṇaṃ koṭṭhako sālā,</div> </td> </tr> <tr> <td> <div class="G">cuṇṇamattikadoṇikā;</div> </td> </tr> <tr> <td> <div class="G">Mukhaṃ purato na there,</div> </td> </tr> <tr> <td> <div class="G">na nave ussahati sace.</div> </td> </tr> </table> </div>
</div>
<div class="q" id="p_4V_1820"> <div class="p"> <table class="singleColumn"> <tr> <td> <div class="pN">1820</div> <div class="G">Purato uparimaggo,</div> </td> </tr> <tr> <td> <div class="G">cikkhallaṃ matti pīṭhakaṃ;</div> </td> </tr> <tr> <td> <div class="G">Vijjhāpetvā thaketvā ca,</div> </td> </tr> <tr> <td> <div class="G">vattaṃ jantāgharesume.</div> </td> </tr> </table> </div>
</div>
<div class="q" id="p_4V_1821"> <div class="p"> <table class="singleColumn"> <tr> <td> <div class="pN">1821</div> <div class="G">Nācameti yathāvuḍḍhaṃ,</div> </td> </tr> <tr> <td> <div class="G">paṭipāṭi ca sahasā;</div> </td> </tr> <tr> <td> <div class="G">Ubbhaji nitthuno kaṭṭhaṃ,</div> </td> </tr> <tr> <td> <div class="G">vaccaṃ passāva kheḷakaṃ.</div> </td> </tr> </table> </div>
</div>
<div class="q" id="p_4V_1822"> <div class="p"> <table class="singleColumn"> <tr> <td> <div class="pN">1822</div> <div class="G">Pharusā kūpa sahasā,</div> </td> </tr> <tr> <td> <div class="G">ubbhaji capu sesena;</div> </td> </tr> <tr> <td> <div class="G">Bahi anto ca ukkāse,</div> </td> </tr> <tr> <td> <div class="G">rajju ataramānañca.</div> </td> </tr> </table> </div>
</div>
<div class="q" id="p_4V_1823"> <div class="p"> <table class="singleColumn"> <tr> <td> <div class="pN">1823</div> <div class="G">Sahasā ubbhaji ṭhite,</div> </td> </tr> <tr> <td> <div class="G">nitthune kaṭṭha vaccañca;</div> </td> </tr> <tr> <td> <div class="G">Passāva kheḷa pharusā,</div> </td> </tr> <tr> <td> <div class="G">kūpañca vaccapāduke.</div> </td> </tr> </table> </div>
</div>
<div class="q" id="p_4V_1824"> <div class="p"> <table class="singleColumn"> <tr> <td> <div class="pN">1824</div> <div class="G">Nātisahasā ubbhaji,</div> </td> </tr> <tr> <td> <div class="G">pādukāya capucapu;</div> </td> </tr> <tr> <td> <div class="G">Na sesaye paṭicchāde,</div> </td> </tr> <tr> <td> <div class="G">uhatapidharena ca.</div> </td> </tr> </table> </div>
</div>
<div class="q" id="p_4V_1825"> <div class="p"> <table class="singleColumn"> <tr> <td> <div class="pN">1825</div> <div class="G">Vaccakuṭī paribhaṇḍaṃ,</div> </td> </tr> <tr> <td> <div class="G">pariveṇañca koṭṭhako;</div> </td> </tr> <tr> <td> <div class="G">Ācamane ca udakaṃ,</div> </td> </tr> <tr> <td> <div class="G">vattaṃ vaccakuṭīsume.</div> </td> </tr> </table> </div>
</div>
<div class="q" id="p_4V_1826"> <div class="p"> <table class="singleColumn"> <tr> <td> <div class="pN">1826</div> <div class="G">Upāhanā dantakaṭṭhaṃ,</div> </td> </tr> <tr> <td> <div class="G">mukhodakañca āsanaṃ;</div> </td> </tr> <tr> <td> <div class="G">Yāgu udakaṃ dhovitvā,</div> </td> </tr> <tr> <td> <div class="G">uddhāruklāpa gāma ca.</div> </td> </tr> </table> </div>
</div>
<div class="q" id="p_4V_1827"> <div class="p"> <table class="singleColumn"> <tr> <td> <div class="pN">1827</div> <div class="G">Nivāsanā kāyabandhā,</div> </td> </tr> <tr> <td> <div class="G">saguṇaṃ pattasodakaṃ;</div> </td> </tr> <tr> <td> <div class="G">Pacchā timaṇḍalo ceva,</div> </td> </tr> <tr> <td> <div class="G">parimaṇḍala bandhanaṃ.</div> </td> </tr> </table> </div>
</div>
<div class="q" id="p_4V_1828"> <div class="p"> <table class="singleColumn"> <tr> <td> <div class="pN">1828</div> <div class="G">Saguṇaṃ dhovitvā pacchā,</div> </td> </tr> <tr> <td> <div class="G">nātidūre paṭiggahe;</div> </td> </tr> <tr> <td> <div class="G">Bhaṇamānassa āpatti,</div> </td> </tr> <tr> <td> <div class="G">paṭhamāgantvāna āsanaṃ.</div> </td> </tr> </table> </div>
</div>
<div class="q" id="p_4V_1829"> <div class="p"> <table class="singleColumn"> <tr> <td> <div class="pN">1829</div> <div class="G">Udakaṃ pīṭhakathali,</div> </td> </tr> <tr> <td> <div class="G">paccuggantvā nivāsanaṃ;</div> </td> </tr> <tr> <td> <div class="G">Otāpe nidahi bhaṅgo,</div> </td> </tr> <tr> <td> <div class="G">obhoge bhuñjitu name.</div> </td> </tr> </table> </div>
</div>
<div class="q" id="p_4V_1830"> <div class="p"> <table class="singleColumn"> <tr> <td> <div class="pN">1830</div> <div class="G">Pānīyaṃ udakaṃ nīcaṃ,</div> </td> </tr> <tr> <td> <div class="G">muhuttaṃ na ca nidahe;</div> </td> </tr> <tr> <td> <div class="G">Pattacīvaraṃ bhūmi ca,</div> </td> </tr> <tr> <td> <div class="G">pārantaṃ orato bhogaṃ.</div> </td> </tr> </table> </div>
</div>
<div class="q" id="p_4V_1831"> <div class="p"> <table class="singleColumn"> <tr> <td> <div class="pN">1831</div> <div class="G">Uddhare paṭisāme ca,</div> </td> </tr> <tr> <td> <div class="G">uklāpo ca nahāyituṃ;</div> </td> </tr> <tr> <td> <div class="G">Sītaṃ uṇhaṃ jantāgharaṃ,</div> </td> </tr> <tr> <td> <div class="G">cuṇṇaṃ mattika piṭṭhito.</div> </td> </tr> </table> </div>
</div>
<div class="q" id="p_4V_1832"> <div class="p"> <table class="singleColumn"> <tr> <td> <div class="pN">1832</div> <div class="G">Pīṭhañca cīvaraṃ cuṇṇaṃ,</div> </td> </tr> <tr> <td> <div class="G">mattikussahati mukhaṃ;</div> </td> </tr> <tr> <td> <div class="G">Purato there nave ca,</div> </td> </tr> <tr> <td> <div class="G">parikammañca nikkhame.</div> </td> </tr> </table> </div>
</div>
<div class="q" id="p_4V_1833"> <div class="p"> <table class="singleColumn"> <tr> <td> <div class="pN">1833</div> <div class="G">Purato udake nhāte,</div> </td> </tr> <tr> <td> <div class="G">nivāsetvā upajjhāyaṃ;</div> </td> </tr> <tr> <td> <div class="G">Nivāsanañca saṅghāṭi,</div> </td> </tr> <tr> <td> <div class="G">pīṭhakaṃ āsanena ca.</div> </td> </tr> </table> </div>
</div>
<div class="q" id="p_4V_1834"> <div class="p"> <table class="singleColumn"> <tr> <td> <div class="pN">1834</div> <div class="G">Pādo pīṭhaṃ kathaliñca,</div> </td> </tr> <tr> <td> <div class="G">pānīyuddesapucchanā;</div> </td> </tr> <tr> <td> <div class="G">Uklāpaṃ susodheyya,</div> </td> </tr> <tr> <td> <div class="G">paṭhamaṃ pattacīvaraṃ.</div> </td> </tr> </table> </div>
</div>
<div class="q" id="p_4V_1835"> <div class="p"> <table class="singleColumn"> <tr> <td> <div class="pN">1835</div> <div class="G">Nisīdanapaccattharaṇaṃ,</div> </td> </tr> <tr> <td> <div class="G">bhisi bibbohanāni ca;</div> </td> </tr> <tr> <td> <div class="G">Mañco pīṭhaṃ paṭipādaṃ,</div> </td> </tr> <tr> <td> <div class="G">mallakaṃ apassena ca.</div> </td> </tr> </table> </div>
</div>
<div class="q" id="p_4V_1836"> <div class="p"> <table class="singleColumn"> <tr> <td> <div class="pN">1836</div> <div class="G">Bhūma santāna āloka,</div> </td> </tr> <tr> <td> <div class="G">gerukā kāḷa akatā;</div> </td> </tr> <tr> <td> <div class="G">Bhūmattharapaṭipādā,</div> </td> </tr> <tr> <td> <div class="G">mañco pīṭhaṃ bibbohanaṃ.</div> </td> </tr> </table> </div>
</div>
<div class="q" id="p_4V_1837"> <div class="p"> <table class="singleColumn"> <tr> <td> <div class="pN">1837</div> <div class="G">Nisīdattharaṇaṃ kheḷa,</div> </td> </tr> <tr> <td> <div class="G">apasse pattacīvaraṃ;</div> </td> </tr> <tr> <td> <div class="G">Puratthimā pacchimā ca,</div> </td> </tr> <tr> <td> <div class="G">uttarā atha dakkhiṇā.</div> </td> </tr> </table> </div>
</div>
<div class="q" id="p_4V_1838"> <div class="p"> <table class="singleColumn"> <tr> <td> <div class="pN">1838</div> <div class="G">Sītuṇhañca divā rattiṃ,</div> </td> </tr> <tr> <td> <div class="G">pariveṇañca koṭṭhako;</div> </td> </tr> <tr> <td> <div class="G">Upaṭṭhānaggisālā ca,</div> </td> </tr> <tr> <td> <div class="G">vaccapāniyabhojanī.</div> </td> </tr> </table> </div>
</div>
<div class="q" id="p_4V_1839"> <div class="p"> <table class="singleColumn"> <tr> <td> <div class="pN">1839</div> <div class="G">Ācamaṃ anabhirati,</div> </td> </tr> <tr> <td> <div class="G">kukkuccaṃ diṭṭhi ca garu;</div> </td> </tr> <tr> <td> <div class="G">Mūlamānattaabbhānaṃ,</div> </td> </tr> <tr> <td> <div class="G">tajjanīyaṃ niyassakaṃ.</div> </td> </tr> </table> </div>
</div>
<div class="q" id="p_4V_1840"> <div class="p"> <table class="singleColumn"> <tr> <td> <div class="pN">1840</div> <div class="G">Pabbāja paṭisāraṇī,</div> </td> </tr> <tr> <td> <div class="G">ukkhepañca kataṃ yadi;</div> </td> </tr> <tr> <td> <div class="G">Dhove kātabbaṃ rajañca,</div> </td> </tr> <tr> <td> <div class="G">raje samparivattakaṃ.</div> </td> </tr> </table> </div>
</div>
<div class="q" id="p_4V_1841"> <div class="p"> <table class="singleColumn"> <tr> <td> <div class="pN">1841</div> <div class="G">Pattañca cīvarañcāpi,</div> </td> </tr> <tr> <td> <div class="G">parikkhārañca chedanaṃ;</div> </td> </tr> <tr> <td> <div class="G">Parikammaṃ veyyāvaccaṃ,</div> </td> </tr> <tr> <td> <div class="G">pacchā piṇḍaṃ pavisanaṃ.</div> </td> </tr> </table> </div>
</div>
<div class="q" id="p_4V_1842"> <div class="p"> <table class="singleColumn"> <tr> <td> <div class="pN">1842</div> <div class="G">Na susānaṃ disā ceva,</div> </td> </tr> <tr> <td> <div class="G">yāvajīvaṃ upaṭṭhahe;</div> </td> </tr> <tr> <td> <div class="G">Saddhivihārikenetaṃ,</div> </td> </tr> <tr> <td> <div class="G">vattupajjhāyakesume.</div> </td> </tr> </table> </div>
</div>
<div class="q" id="p_4V_1843"> <div class="p"> <table class="singleColumn"> <tr> <td> <div class="pN">1843</div> <div class="G">Ovādasāsanuddesā,</div> </td> </tr> <tr> <td> <div class="G">pucchā pattañca cīvaraṃ;</div> </td> </tr> <tr> <td> <div class="G">Parikkhāro gilāno ca,</div> </td> </tr> <tr> <td> <div class="G">na pacchāsamaṇo bhave.</div> </td> </tr> </table> </div>
</div>
<div class="q" id="p_4V_1844"> <div class="p"> <table class="singleColumn"> <tr> <td> <div class="pN">1844</div> <div class="G">Upajjhāyesu ye vattā,</div> </td> </tr> <tr> <td> <div class="G">evaṃ ācariyesupi;</div> </td> </tr> <tr> <td> <div class="G">Saddhivihārike vattā,</div> </td> </tr> <tr> <td> <div class="G">tatheva antevāsike.</div> </td> </tr> </table> </div>
</div>
<div class="q" id="p_4V_1845"> <div class="p"> <table class="singleColumn"> <tr> <td> <div class="pN">1845</div> <div class="G">Āgantukesu ye vattā,</div> </td> </tr> <tr> <td> <div class="G">puna āvāsikesu ca;</div> </td> </tr> <tr> <td> <div class="G">Gamikānumodanikā,</div> </td> </tr> <tr> <td> <div class="G">bhattagge piṇḍacārike.</div> </td> </tr> </table> </div>
</div>
<div class="q" id="p_4V_1846"> <div class="p"> <table class="singleColumn"> <tr> <td> <div class="pN">1846</div> <div class="G">Āraññakesu yaṃ vattaṃ,</div> </td> </tr> <tr> <td> <div class="G">yañca senāsanesupi;</div> </td> </tr> <tr> <td> <div class="G">Jantāghare vaccakuṭī,</div> </td> </tr> <tr> <td> <div class="G">upajjhā saddhivihārike.</div> </td> </tr> </table> </div>
</div>
<div class="q" id="p_4V_1847"> <div class="p"> <table class="singleColumn"> <tr> <td> <div class="pN">1847</div> <div class="G">Ācariyesu yaṃ vattaṃ,</div> </td> </tr> <tr> <td> <div class="G">tatheva antevāsike;</div> </td> </tr> <tr> <td> <div class="G">Ekūnavīsati vatthū,</div> </td> </tr> <tr> <td> <div class="G">vattā cuddasa khandhake.</div> </td> </tr> </table> </div>
</div>
<div class="q" id="p_4V_1848"> <div class="p"> <table class="singleColumn"> <tr> <td> <div class="pN">1848</div> <div class="G">Vattaṃ aparipūrento,</div> </td> </tr> <tr> <td> <div class="G">na sīlaṃ paripūrati;</div> </td> </tr> <tr> <td> <div class="G">Asuddhasīlo duppañño,</div> </td> </tr> <tr> <td> <div class="G">cittekaggaṃ na vindati.</div> </td> </tr> </table> </div>
</div>
<div class="q" id="p_4V_1849"> <div class="p"> <table class="singleColumn"> <tr> <td> <div class="pN">1849</div> <div class="G">Vikkhittacittonekaggo,</div> </td> </tr> <tr> <td> <div class="G">sammā dhammaṃ na passati;</div> </td> </tr> <tr> <td> <div class="G">Apassamāno saddhammaṃ,</div> </td> </tr> <tr> <td> <div class="G">dukkhā na parimuccati.</div> </td> </tr> </table> </div>
</div>
<div class="q" id="p_4V_1850"> <div class="p"> <table class="singleColumn"> <tr> <td> <div class="pN">1850</div> <div class="G">Yaṃ vattaṃ paripūrento,</div> </td> </tr> <tr> <td> <div class="G">sīlampi paripūrati;</div> </td> </tr> <tr> <td> <div class="G">Visuddhasīlo sappañño,</div> </td> </tr> <tr> <td> <div class="G">cittekaggampi vindati.</div> </td> </tr> </table> </div>
</div>
<div class="q" id="p_4V_1851"> <div class="p"> <table class="singleColumn"> <tr> <td> <div class="pN">1851</div> <div class="G">Avikkhittacitto ekaggo,</div> </td> </tr> <tr> <td> <div class="G">sammā dhammaṃ vipassati;</div> </td> </tr> <tr> <td> <div class="G">Sampassamāno saddhammaṃ,</div> </td> </tr> <tr> <td> <div class="G">dukkhā so parimuccati.</div> </td> </tr> </table> </div>
</div>
<div class="q" id="p_4V_1852"> <div class="p"> <table class="singleColumn"> <tr> <td> <div class="pN">1852</div> <div class="G">Tasmā hi vattaṃ pūreyya,</div> </td> </tr> <tr> <td> <div class="G">jinaputto vicakkhaṇo;</div> </td> </tr> <tr> <td> <div class="G">Ovādaṃ buddhaseṭṭhassa,</div> </td> </tr> <tr> <td> <div class="G">tato nibbānamehitīti.</div> </td> </tr> </table> </div>
</div>
<div class="ENDH3" id="p_4V_1853">
<span class="pN">1853</span>Vattakkhandhako niṭṭhito.</div>
</html>
