<html>
<div class="i">1.1.2.5.4 Bhojanavagga</div>
<div class="h">Bhikkhuvibhaṅga</div>
<div class="h">Paṭhamabhāga</div>
<div class="h">Katāpattivāra</div>
<div class="h">Pācittiyakaṇḍa</div>
<div class="h">Bhojanavagga</div>
<div class="q" id="p_5V_418"> <div class="divNumber">168.</div> <div class="p">
<span class="pN">418</span>Tatuttari āvasathapiṇḍaṃ bhuñjanto dve āpattiyo āpajjati. “Bhuñjissāmī”ti paṭiggaṇhāti, āpatti dukkaṭassa; ajjhohāre ajjhohāre āpatti pācittiyassa. (1) </div>
</div>
<div class="q" id="p_5V_419"> <div class="p">
<span class="pN">419</span>Gaṇabhojanaṃ bhuñjanto dve āpattiyo āpajjati. “Bhuñjissāmī”ti paṭiggaṇhāti, āpatti dukkaṭassa; ajjhohāre ajjhohāre āpatti pācittiyassa. (2) </div>
</div>
<div class="q" id="p_5V_420"> <div class="p">
<span class="pN">420</span>Paramparabhojanaṃ bhuñjanto dve āpattiyo āpajjati. “Bhuñjissāmī”ti paṭiggaṇhāti, āpatti dukkaṭassa; ajjhohāre ajjhohāre āpatti pācittiyassa. (3) </div>
</div>
<div class="q" id="p_5V_421"> <div class="p">
<span class="pN">421</span>Dvattipattapūre pūve paṭiggahetvā tatuttari paṭiggaṇhanto dve āpattiyo āpajjati. Gaṇhāti, payoge dukkaṭaṃ; gahite āpatti pācittiyassa. (4) </div>
</div>
<div class="q" id="p_5V_422"> <div class="p">
<span class="pN">422</span>Bhuttāvī pavārito anatirittaṃ khādanīyaṃ vā bhojanīyaṃ vā bhuñjanto dve āpattiyo āpajjati. “Bhuñjissāmī”ti paṭiggaṇhāti, āpatti dukkaṭassa; ajjhohāre ajjhohāre āpatti pācittiyassa. (5) </div>
</div>
<div class="q" id="p_5V_423"> <div class="p">
<span class="pN">423</span>Bhikkhuṃ bhuttāviṃ pavāritaṃ anatirittena khādanīyena vā bhojanīyena vā abhihaṭṭhuṃ pavārento dve āpattiyo āpajjati. Tassa vacanena “khādissāmi bhuñjissāmī”ti paṭiggaṇhāti, āpatti dukkaṭassa; bhojanapariyosāne āpatti pācittiyassa. (6) </div>
</div>
<div class="q" id="p_5V_424"> <div class="p">
<span class="pN">424</span>Vikāle khādanīyaṃ vā bhojanīyaṃ vā bhuñjanto dve āpattiyo āpajjati. “Khādissāmi bhuñjissāmī”ti paṭiggaṇhāti, āpatti dukkaṭassa; ajjhohāre ajjhohāre āpatti pācittiyassa. (7) </div>
</div>
<div class="q" id="p_5V_425"> <div class="p">
<span class="pN">425</span>Sannidhikārakaṃ khādanīyaṃ vā bhojanīyaṃ vā bhuñjanto dve āpattiyo āpajjati. “Khādissāmi bhuñjissāmī”ti paṭiggaṇhāti, āpatti dukkaṭassa; ajjhohāre ajjhohāre āpatti pācittiyassa. (8) </div>
</div>
<div class="q" id="p_5V_426"> <div class="p">
<span class="pN">426</span>Paṇītabhojanāni attano atthāya viññāpetvā bhuñjanto dve āpattiyo āpajjati. “Bhuñjissāmī”ti paṭiggaṇhāti, āpatti dukkaṭassa; ajjhohāre ajjhohāre āpatti pācittiyassa. (9) </div>
</div>
<div class="q" id="p_5V_427"> <div class="p">
<span class="pN">427</span>Adinnaṃ mukhadvāraṃ āhāraṃ āharanto dve āpattiyo āpajjati. “Bhuñjissāmī”ti paṭiggaṇhāti, āpatti dukkaṭassa; ajjhohāre ajjhohāre āpatti pācittiyassa. (10) </div>
</div>
<div class="CENTER" id="p_5V_428">
<span class="pN">428</span>Bhojanavaggo catuttho.</div>
</html>
