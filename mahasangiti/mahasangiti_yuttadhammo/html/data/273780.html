<html>
<div class="i">5.1.5 Uppalavaṇṇāsutta</div>
<div class="h">Bhikkhunīsaṃyutta</div>
<div class="h">Bhikkhunīvagga</div>
<div class="h">Uppalavaṇṇāsutta</div>
<div class="q" id="p_12S1_965"> <div class="divNumber">166.</div> <div class="p">
<span class="pN">965</span>Sāvatthinidānaṃ. Atha kho uppalavaṇṇā bhikkhunī pubbaṇhasamayaṃ nivāsetvā…pe…  aññatarasmiṃ supupphitasālarukkhamūle aṭṭhāsi. Atha kho māro pāpimā uppalavaṇṇāya bhikkhuniyā bhayaṃ chambhitattaṃ lomahaṃsaṃ uppādetukāmo samādhimhā cāvetukāmo yena uppalavaṇṇā bhikkhunī tenupasaṅkami; upasaṅkamitvā uppalavaṇṇaṃ bhikkhuniṃ gāthāya ajjhabhāsi—  </div>
</div>
<div class="q" id="p_12S1_966"> <div class="p"> <table class="singleColumn"> <tr> <td> <div class="pN">966</div> <div class="G">“Supupphitaggaṃ upagamma bhikkhuni,</div> </td> </tr> <tr> <td> <div class="G">Ekā tuvaṃ tiṭṭhasi sālamūle;</div> </td> </tr> <tr> <td> <div class="G">Na catthi te dutiyā vaṇṇadhātu,</div> </td> </tr> <tr> <td> <div class="G">Bāle na tvaṃ bhāyasi dhuttakānan”ti.</div> </td> </tr> </table> </div>
</div>
<div class="q" id="p_12S1_967"> <div class="p">
<span class="pN">967</span>Atha kho uppalavaṇṇāya bhikkhuniyā etadahosi—  “ko nu khvāyaṃ manusso vā amanusso vā gāthaṃ bhāsatī”ti? Atha kho uppalavaṇṇāya bhikkhuniyā etadahosi—  “māro kho ayaṃ pāpimā mama bhayaṃ chambhitattaṃ lomahaṃsaṃ uppādetukāmo samādhimhā cāvetukāmo gāthaṃ bhāsatī”ti. Atha kho uppalavaṇṇā bhikkhunī “māro ayaṃ pāpimā” iti viditvā māraṃ pāpimantaṃ gāthāhi paccabhāsi—  </div>
</div>
<div class="q" id="p_12S1_968"> <div class="p"> <table class="singleColumn"> <tr> <td> <div class="pN">968</div> <div class="G">“Sataṃ sahassānipi dhuttakānaṃ,</div> </td> </tr> <tr> <td> <div class="G">Idhāgatā tādisakā bhaveyyuṃ;</div> </td> </tr> <tr> <td> <div class="G">Lomaṃ na iñjāmi na santasāmi,</div> </td> </tr> <tr> <td> <div class="G">Na māra bhāyāmi tamekikāpi.</div> </td> </tr> </table> </div>
</div>
<div class="q" id="p_12S1_969"> <div class="p"> <table class="singleColumn"> <tr> <td> <div class="pN">969</div> <div class="G">Esā antaradhāyāmi,</div> </td> </tr> <tr> <td> <div class="G">kucchiṃ vā pavisāmi te;</div> </td> </tr> <tr> <td> <div class="G">Pakhumantarikāyampi,</div> </td> </tr> <tr> <td> <div class="G">tiṭṭhantiṃ maṃ na dakkhasi.</div> </td> </tr> </table> </div>
</div>
<div class="q" id="p_12S1_970"> <div class="p"> <table class="singleColumn"> <tr> <td> <div class="pN">970</div> <div class="G">Cittasmiṃ vasībhūtāmhi,</div> </td> </tr> <tr> <td> <div class="G">iddhipādā subhāvitā;</div> </td> </tr> <tr> <td> <div class="G">Sabbabandhanamuttāmhi,</div> </td> </tr> <tr> <td> <div class="G">na taṃ bhāyāmi āvuso”ti.</div> </td> </tr> </table> </div>
</div>
<div class="q" id="p_12S1_971"> <div class="p">
<span class="pN">971</span>Atha kho māro pāpimā “jānāti maṃ uppalavaṇṇā bhikkhunī”ti dukkhī dummano tatthevantaradhāyīti. </div>
</div>
</html>
