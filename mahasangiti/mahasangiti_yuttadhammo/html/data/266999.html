<html>
<div class="i">3.2 Sāṇavāsītherapetavatthu</div>
<div class="h">Cūḷavagga</div>
<div class="h">Sāṇavāsītherapetavatthu</div>
<div class="q" id="p_19Pv_442"> <div class="divNumber">408.</div> <div class="p"> <table class="singleColumn"> <tr> <td> <div class="pN">442</div> <div class="G">Kuṇḍināgariyo thero,</div> </td> </tr> <tr> <td> <div class="G">sāṇavāsinivāsiko;</div> </td> </tr> <tr> <td> <div class="G">Poṭṭhapādoti nāmena,</div> </td> </tr> <tr> <td> <div class="G">samaṇo bhāvitindriyo.</div> </td> </tr> </table> </div>
</div>
<div class="q" id="p_19Pv_443"> <div class="divNumber">409.</div> <div class="p"> <table class="singleColumn"> <tr> <td> <div class="pN">443</div> <div class="G">Tassa mātā pitā bhātā,</div> </td> </tr> <tr> <td> <div class="G">duggatā yamalokikā;</div> </td> </tr> <tr> <td> <div class="G">Pāpakammaṃ karitvāna,</div> </td> </tr> <tr> <td> <div class="G">petalokaṃ ito gatā.</div> </td> </tr> </table> </div>
</div>
<div class="q" id="p_19Pv_444"> <div class="divNumber">410.</div> <div class="p"> <table class="singleColumn"> <tr> <td> <div class="pN">444</div> <div class="G">Te duggatā sūcikaṭṭā,</div> </td> </tr> <tr> <td> <div class="G">kilantā naggino kisā;</div> </td> </tr> <tr> <td> <div class="G">Uttasantā mahattāsā,</div> </td> </tr> <tr> <td> <div class="G">na dassenti kurūrino.</div> </td> </tr> </table> </div>
</div>
<div class="q" id="p_19Pv_445"> <div class="divNumber">411.</div> <div class="p"> <table class="singleColumn"> <tr> <td> <div class="pN">445</div> <div class="G">Tassa bhātā vitaritvā,</div> </td> </tr> <tr> <td> <div class="G">naggo ekapathekako;</div> </td> </tr> <tr> <td> <div class="G">Catukuṇḍiko bhavitvāna,</div> </td> </tr> <tr> <td> <div class="G">therassa dassayītumaṃ.</div> </td> </tr> </table> </div>
</div>
<div class="q" id="p_19Pv_446"> <div class="divNumber">412.</div> <div class="p"> <table class="singleColumn"> <tr> <td> <div class="pN">446</div> <div class="G">Thero cāmanasikatvā,</div> </td> </tr> <tr> <td> <div class="G">tuṇhībhūto atikkami;</div> </td> </tr> <tr> <td> <div class="G">So ca viññāpayī theraṃ,</div> </td> </tr> <tr> <td> <div class="G">“bhātā petagato ahaṃ.</div> </td> </tr> </table> </div>
</div>
<div class="q" id="p_19Pv_447"> <div class="divNumber">413.</div> <div class="p"> <table class="singleColumn"> <tr> <td> <div class="pN">447</div> <div class="G">Mātā pitā ca te bhante,</div> </td> </tr> <tr> <td> <div class="G">duggatā yamalokikā;</div> </td> </tr> <tr> <td> <div class="G">Pāpakammaṃ karitvāna,</div> </td> </tr> <tr> <td> <div class="G">petalokaṃ ito gatā.</div> </td> </tr> </table> </div>
</div>
<div class="q" id="p_19Pv_448"> <div class="divNumber">414.</div> <div class="p"> <table class="singleColumn"> <tr> <td> <div class="pN">448</div> <div class="G">Te duggatā sūcikaṭṭā,</div> </td> </tr> <tr> <td> <div class="G">kilantā naggino kisā;</div> </td> </tr> <tr> <td> <div class="G">Uttasantā mahattāsā,</div> </td> </tr> <tr> <td> <div class="G">na dassenti kurūrino.</div> </td> </tr> </table> </div>
</div>
<div class="q" id="p_19Pv_449"> <div class="divNumber">415.</div> <div class="p"> <table class="singleColumn"> <tr> <td> <div class="pN">449</div> <div class="G">Anukampassu kāruṇiko,</div> </td> </tr> <tr> <td> <div class="G">datvā anvādisāhi no;</div> </td> </tr> <tr> <td> <div class="G">Tava dinnena dānena,</div> </td> </tr> <tr> <td> <div class="G">yāpessanti kurūrino”ti.</div> </td> </tr> </table> </div>
</div>
<div class="q" id="p_19Pv_450"> <div class="divNumber">416.</div> <div class="p"> <table class="singleColumn"> <tr> <td> <div class="pN">450</div> <div class="G">Thero caritvā piṇḍāya,</div> </td> </tr> <tr> <td> <div class="G">bhikkhū aññe ca dvādasa;</div> </td> </tr> <tr> <td> <div class="G">Ekajjhaṃ sannipatiṃsu,</div> </td> </tr> <tr> <td> <div class="G">bhattavissaggakāraṇā.</div> </td> </tr> </table> </div>
</div>
<div class="q" id="p_19Pv_451"> <div class="divNumber">417.</div> <div class="p"> <table class="singleColumn"> <tr> <td> <div class="pN">451</div> <div class="G">Thero sabbeva te āha,</div> </td> </tr> <tr> <td> <div class="G">“yathāladdhaṃ dadātha me;</div> </td> </tr> <tr> <td> <div class="G">Saṃghabhattaṃ karissāmi,</div> </td> </tr> <tr> <td> <div class="G">anukampāya ñātinaṃ”.</div> </td> </tr> </table> </div>
</div>
<div class="q" id="p_19Pv_452"> <div class="divNumber">418.</div> <div class="p"> <table class="singleColumn"> <tr> <td> <div class="pN">452</div> <div class="G">Niyyādayiṃsu therassa,</div> </td> </tr> <tr> <td> <div class="G">thero saṃghaṃ nimantayi;</div> </td> </tr> <tr> <td> <div class="G">Datvā anvādisi thero,</div> </td> </tr> <tr> <td> <div class="G">mātu pitu ca bhātuno;</div> </td> </tr> <tr> <td> <div class="G">“Idaṃ me ñātīnaṃ hotu,</div> </td> </tr> <tr> <td> <div class="G">sukhitā hontu ñātayo”.</div> </td> </tr> </table> </div>
</div>
<div class="q" id="p_19Pv_453"> <div class="divNumber">419.</div> <div class="p"> <table class="singleColumn"> <tr> <td> <div class="pN">453</div> <div class="G">Samanantarānuddiṭṭhe,</div> </td> </tr> <tr> <td> <div class="G">bhojanaṃ udapajjatha;</div> </td> </tr> <tr> <td> <div class="G">Suciṃ paṇītaṃ sampannaṃ,</div> </td> </tr> <tr> <td> <div class="G">anekarasabyañjanaṃ.</div> </td> </tr> </table> </div>
</div>
<div class="q" id="p_19Pv_454"> <div class="divNumber">420.</div> <div class="p"> <table class="singleColumn"> <tr> <td> <div class="pN">454</div> <div class="G">Tato uddassayī bhātā,</div> </td> </tr> <tr> <td> <div class="G">vaṇṇavā balavā sukhī;</div> </td> </tr> <tr> <td> <div class="G">“Pahūtaṃ bhojanaṃ bhante,</div> </td> </tr> <tr> <td> <div class="G">passa naggāmhase mayaṃ;</div> </td> </tr> <tr> <td> <div class="G">Tathā bhante parakkama,</div> </td> </tr> <tr> <td> <div class="G">yathā vatthaṃ labhāmase”ti.</div> </td> </tr> </table> </div>
</div>
<div class="q" id="p_19Pv_455"> <div class="divNumber">421.</div> <div class="p"> <table class="singleColumn"> <tr> <td> <div class="pN">455</div> <div class="G">Thero saṅkārakūṭamhā,</div> </td> </tr> <tr> <td> <div class="G">uccinitvāna nantake;</div> </td> </tr> <tr> <td> <div class="G">Pilotikaṃ paṭaṃ katvā,</div> </td> </tr> <tr> <td> <div class="G">saṃghe cātuddise adā.</div> </td> </tr> </table> </div>
</div>
<div class="q" id="p_19Pv_456"> <div class="divNumber">422.</div> <div class="p"> <table class="singleColumn"> <tr> <td> <div class="pN">456</div> <div class="G">Datvā anvādisī thero,</div> </td> </tr> <tr> <td> <div class="G">mātu pitu ca bhātuno;</div> </td> </tr> <tr> <td> <div class="G">“Idaṃ me ñātīnaṃ hotu,</div> </td> </tr> <tr> <td> <div class="G">sukhitā hontu ñātayo”.</div> </td> </tr> </table> </div>
</div>
<div class="q" id="p_19Pv_457"> <div class="divNumber">423.</div> <div class="p"> <table class="singleColumn"> <tr> <td> <div class="pN">457</div> <div class="G">Samanantarānuddiṭṭhe,</div> </td> </tr> <tr> <td> <div class="G">vatthāni udapajjisuṃ;</div> </td> </tr> <tr> <td> <div class="G">Tato suvatthavasano,</div> </td> </tr> <tr> <td> <div class="G">therassa dassayītumaṃ.</div> </td> </tr> </table> </div>
</div>
<div class="q" id="p_19Pv_458"> <div class="divNumber">424.</div> <div class="p"> <table class="singleColumn"> <tr> <td> <div class="pN">458</div> <div class="G">“Yāvatā nandarājassa,</div> </td> </tr> <tr> <td> <div class="G">vijitasmiṃ paṭicchadā;</div> </td> </tr> <tr> <td> <div class="G">Tato bahutarā bhante,</div> </td> </tr> <tr> <td> <div class="G">vatthānacchādanāni no.</div> </td> </tr> </table> </div>
</div>
<div class="q" id="p_19Pv_459"> <div class="divNumber">425.</div> <div class="p"> <table class="singleColumn"> <tr> <td> <div class="pN">459</div> <div class="G">Koseyyakambalīyāni,</div> </td> </tr> <tr> <td> <div class="G">khoma kappāsikāni ca;</div> </td> </tr> <tr> <td> <div class="G">Vipulā ca mahagghā ca,</div> </td> </tr> <tr> <td> <div class="G">tepākāsevalambare.</div> </td> </tr> </table> </div>
</div>
<div class="q" id="p_19Pv_460"> <div class="divNumber">426.</div> <div class="p"> <table class="singleColumn"> <tr> <td> <div class="pN">460</div> <div class="G">Te mayaṃ paridahāma,</div> </td> </tr> <tr> <td> <div class="G">yaṃ yaṃ hi manaso piyaṃ;</div> </td> </tr> <tr> <td> <div class="G">Tathā bhante parakkama,</div> </td> </tr> <tr> <td> <div class="G">yathā gehaṃ labhāmase”ti.</div> </td> </tr> </table> </div>
</div>
<div class="q" id="p_19Pv_461"> <div class="divNumber">427.</div> <div class="p"> <table class="singleColumn"> <tr> <td> <div class="pN">461</div> <div class="G">Thero paṇṇakuṭiṃ katvā,</div> </td> </tr> <tr> <td> <div class="G">saṃghe cātuddise adā;</div> </td> </tr> <tr> <td> <div class="G">Datvā anvādisī thero,</div> </td> </tr> <tr> <td> <div class="G">mātu pitu ca bhātuno;</div> </td> </tr> <tr> <td> <div class="G">“Idaṃ me ñātīnaṃ hotu,</div> </td> </tr> <tr> <td> <div class="G">sukhitā hontu ñātayo”.</div> </td> </tr> </table> </div>
</div>
<div class="q" id="p_19Pv_462"> <div class="divNumber">428.</div> <div class="p"> <table class="singleColumn"> <tr> <td> <div class="pN">462</div> <div class="G">Samanantarānuddiṭṭhe,</div> </td> </tr> <tr> <td> <div class="G">gharāni udapajjisuṃ;</div> </td> </tr> <tr> <td> <div class="G">Kūṭāgāranivesanā,</div> </td> </tr> <tr> <td> <div class="G">vibhattā bhāgaso mitā.</div> </td> </tr> </table> </div>
</div>
<div class="q" id="p_19Pv_463"> <div class="divNumber">429.</div> <div class="p"> <table class="singleColumn"> <tr> <td> <div class="pN">463</div> <div class="G">“Na manussesu īdisā,</div> </td> </tr> <tr> <td> <div class="G">yādisā no gharā idha;</div> </td> </tr> <tr> <td> <div class="G">Api dibbesu yādisā,</div> </td> </tr> <tr> <td> <div class="G">tādisā no gharā idha.</div> </td> </tr> </table> </div>
</div>
<div class="q" id="p_19Pv_464"> <div class="divNumber">430.</div> <div class="p"> <table class="singleColumn"> <tr> <td> <div class="pN">464</div> <div class="G">Daddallamānā ābhenti,</div> </td> </tr> <tr> <td> <div class="G">Samantā caturo disā;</div> </td> </tr> <tr> <td> <div class="G">Tathā bhante parakkama,</div> </td> </tr> <tr> <td> <div class="G">Yathā pānīyaṃ labhāmase”ti.</div> </td> </tr> </table> </div>
</div>
<div class="q" id="p_19Pv_465"> <div class="divNumber">431.</div> <div class="p"> <table class="singleColumn"> <tr> <td> <div class="pN">465</div> <div class="G">Thero karaṇaṃ pūretvā,</div> </td> </tr> <tr> <td> <div class="G">saṃghe cātuddise adā;</div> </td> </tr> <tr> <td> <div class="G">Datvā anvādisī thero,</div> </td> </tr> <tr> <td> <div class="G">mātu pitu ca bhātuno;</div> </td> </tr> <tr> <td> <div class="G">“Idaṃ me ñātīnaṃ hotu,</div> </td> </tr> <tr> <td> <div class="G">sukhitā hontu ñātayo”.</div> </td> </tr> </table> </div>
</div>
<div class="q" id="p_19Pv_466"> <div class="divNumber">432.</div> <div class="p"> <table class="singleColumn"> <tr> <td> <div class="pN">466</div> <div class="G">Samanantarānuddiṭṭhe,</div> </td> </tr> <tr> <td> <div class="G">pānīyaṃ udapajjatha;</div> </td> </tr> <tr> <td> <div class="G">Gambhīrā caturassā ca,</div> </td> </tr> <tr> <td> <div class="G">pokkharañño sunimmitā.</div> </td> </tr> </table> </div>
</div>
<div class="q" id="p_19Pv_467"> <div class="divNumber">433.</div> <div class="p"> <table class="singleColumn"> <tr> <td> <div class="pN">467</div> <div class="G">Sītodikā suppatitthā,</div> </td> </tr> <tr> <td> <div class="G">sītā appaṭigandhiyā;</div> </td> </tr> <tr> <td> <div class="G">Padumuppalasañchannā,</div> </td> </tr> <tr> <td> <div class="G">vārikiñjakkhapūritā.</div> </td> </tr> </table> </div>
</div>
<div class="q" id="p_19Pv_468"> <div class="divNumber">434.</div> <div class="p"> <table class="singleColumn"> <tr> <td> <div class="pN">468</div> <div class="G">Tattha nhatvā pivitvā ca,</div> </td> </tr> <tr> <td> <div class="G">therassa paṭidassayuṃ;</div> </td> </tr> <tr> <td> <div class="G">“Pahūtaṃ pānīyaṃ bhante,</div> </td> </tr> <tr> <td> <div class="G">pādā dukkhā phalanti no”.</div> </td> </tr> </table> </div>
</div>
<div class="q" id="p_19Pv_469"> <div class="divNumber">435.</div> <div class="p"> <table class="singleColumn"> <tr> <td> <div class="pN">469</div> <div class="G">“Āhiṇḍamānā khañjāma,</div> </td> </tr> <tr> <td> <div class="G">sakkhare kusakaṇṭake;</div> </td> </tr> <tr> <td> <div class="G">‘Tathā bhante parakkama,</div> </td> </tr> <tr> <td> <div class="G">yathā yānaṃ labhāmase’”ti.</div> </td> </tr> </table> </div>
</div>
<div class="q" id="p_19Pv_470"> <div class="divNumber">436.</div> <div class="p"> <table class="singleColumn"> <tr> <td> <div class="pN">470</div> <div class="G">Thero sipāṭikaṃ laddhā,</div> </td> </tr> <tr> <td> <div class="G">saṃghe cātuddise adā;</div> </td> </tr> <tr> <td> <div class="G">Datvā anvādisī thero,</div> </td> </tr> <tr> <td> <div class="G">mātu pitu ca bhātuno;</div> </td> </tr> <tr> <td> <div class="G">“Idaṃ me ñātīnaṃ hotu,</div> </td> </tr> <tr> <td> <div class="G">sukhitā hontu ñātayo”.</div> </td> </tr> </table> </div>
</div>
<div class="q" id="p_19Pv_471"> <div class="divNumber">437.</div> <div class="p"> <table class="singleColumn"> <tr> <td> <div class="pN">471</div> <div class="G">Samanantarānuddiṭṭhe,</div> </td> </tr> <tr> <td> <div class="G">petā rathena māgamuṃ;</div> </td> </tr> <tr> <td> <div class="G">“Anukampitamha bhadante,</div> </td> </tr> <tr> <td> <div class="G">bhattenacchādanena ca.</div> </td> </tr> </table> </div>
</div>
<div class="q" id="p_19Pv_472"> <div class="divNumber">438.</div> <div class="p"> <table class="singleColumn"> <tr> <td> <div class="pN">472</div> <div class="G">Gharena pānīyadānena,</div> </td> </tr> <tr> <td> <div class="G">yānadānena cūbhayaṃ;</div> </td> </tr> <tr> <td> <div class="G">Muniṃ kāruṇikaṃ loke,</div> </td> </tr> <tr> <td> <div class="G">bhante vanditumāgatā”ti.</div> </td> </tr> </table> </div>
</div>
<div class="CENTER" id="p_19Pv_473">
<span class="pN">473</span>Sāṇavāsītherapetavatthu dutiyaṃ.</div>
</html>
