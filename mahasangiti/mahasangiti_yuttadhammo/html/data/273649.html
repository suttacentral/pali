<html>
<div class="i">1.4.5 Ujjhānasaññisutta</div>
<div class="h">Devatāsaṃyutta</div>
<div class="h">Satullapakāyikavagga</div>
<div class="h">Ujjhānasaññisutta</div>
<div class="q" id="p_12S1_188"> <div class="divNumber">35.</div> <div class="p">
<span class="pN">188</span>Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho sambahulā ujjhānasaññikā devatāyo abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkamiṃsu; upasaṅkamitvā vehāsaṃ aṭṭhaṃsu. Vehāsaṃ ṭhitā kho ekā devatā bhagavato santike imaṃ gāthaṃ abhāsi—  </div>
</div>
<div class="q" id="p_12S1_189"> <div class="p"> <table class="singleColumn"> <tr> <td> <div class="pN">189</div> <div class="G">“Aññathā santamattānaṃ,</div> </td> </tr> <tr> <td> <div class="G">aññathā yo pavedaye;</div> </td> </tr> <tr> <td> <div class="G">Nikacca kitavasseva,</div> </td> </tr> <tr> <td> <div class="G">bhuttaṃ theyyena tassa taṃ.</div> </td> </tr> </table> </div>
</div>
<div class="q" id="p_12S1_190"> <div class="p"> <table class="singleColumn"> <tr> <td> <div class="pN">190</div> <div class="G">Yañhi kayirā tañhi vade,</div> </td> </tr> <tr> <td> <div class="G">yaṃ na kayirā na taṃ vade;</div> </td> </tr> <tr> <td> <div class="G">Akarontaṃ bhāsamānaṃ,</div> </td> </tr> <tr> <td> <div class="G">parijānanti paṇḍitā”ti.</div> </td> </tr> </table> </div>
</div>
<div class="q" id="p_12S1_191"> <div class="p"> <table class="singleColumn"> <tr> <td> <div class="pN">191</div> <div class="G">“Na yidaṃ bhāsitamattena,</div> </td> </tr> <tr> <td> <div class="G">ekantasavanena vā;</div> </td> </tr> <tr> <td> <div class="G">Anukkamitave sakkā,</div> </td> </tr> <tr> <td> <div class="G">yāyaṃ paṭipadā daḷhā;</div> </td> </tr> <tr> <td> <div class="G">Yāya dhīrā pamuccanti,</div> </td> </tr> <tr> <td> <div class="G">jhāyino mārabandhanā.</div> </td> </tr> </table> </div>
</div>
<div class="q" id="p_12S1_192"> <div class="p"> <table class="singleColumn"> <tr> <td> <div class="pN">192</div> <div class="G">Na ve dhīrā pakubbanti,</div> </td> </tr> <tr> <td> <div class="G">viditvā lokapariyāyaṃ;</div> </td> </tr> <tr> <td> <div class="G">Aññāya nibbutā dhīrā,</div> </td> </tr> <tr> <td> <div class="G">tiṇṇā loke visattikan”ti.</div> </td> </tr> </table> </div>
</div>
<div class="q" id="p_12S1_193"> <div class="p">
<span class="pN">193</span>Atha kho tā devatāyo pathaviyaṃ patiṭṭhahitvā bhagavato pādesu sirasā nipatitvā bhagavantaṃ etadavocuṃ—  “accayo no, bhante, accagamā yathābālaṃ yathāmūḷhaṃ yathāakusalaṃ, yā mayaṃ bhagavantaṃ āsādetabbaṃ amaññimhā. Tāsaṃ no, bhante, bhagavā accayaṃ accayato paṭiggaṇhātu āyatiṃ saṃvarāyā”ti. Atha kho bhagavā sitaṃ pātvākāsi. Atha kho tā devatāyo bhiyyoso mattāya ujjhāyantiyo vehāsaṃ abbhuggañchuṃ. Ekā devatā bhagavato santike imaṃ gāthaṃ abhāsi—  </div>
</div>
<div class="q" id="p_12S1_194"> <div class="p"> <table class="singleColumn"> <tr> <td> <div class="pN">194</div> <div class="G">“Accayaṃ desayantīnaṃ,</div> </td> </tr> <tr> <td> <div class="G">yo ce na paṭigaṇhati;</div> </td> </tr> <tr> <td> <div class="G">Kopantaro dosagaru,</div> </td> </tr> <tr> <td> <div class="G">sa veraṃ paṭimuñcatī”ti.</div> </td> </tr> </table> </div>
</div>
<div class="q" id="p_12S1_195"> <div class="p"> <table class="singleColumn"> <tr> <td> <div class="pN">195</div> <div class="G">“Accayo ce na vijjetha,</div> </td> </tr> <tr> <td> <div class="G">nocidhāpagataṃ siyā;</div> </td> </tr> <tr> <td> <div class="G">Verāni na ca sammeyyuṃ,</div> </td> </tr> <tr> <td> <div class="G">kenīdha kusalo siyā”ti.</div> </td> </tr> </table> </div>
</div>
<div class="q" id="p_12S1_196"> <div class="p"> <table class="singleColumn"> <tr> <td> <div class="pN">196</div> <div class="G">“Kassaccayā na vijjanti,</div> </td> </tr> <tr> <td> <div class="G">kassa natthi apāgataṃ;</div> </td> </tr> <tr> <td> <div class="G">Ko na sammohamāpādi,</div> </td> </tr> <tr> <td> <div class="G">ko ca dhīro sadā sato”ti.</div> </td> </tr> </table> </div>
</div>
<div class="q" id="p_12S1_197"> <div class="p"> <table class="singleColumn"> <tr> <td> <div class="pN">197</div> <div class="G">“Tathāgatassa buddhassa,</div> </td> </tr> <tr> <td> <div class="G">sabbabhūtānukampino;</div> </td> </tr> <tr> <td> <div class="G">Tassaccayā na vijjanti,</div> </td> </tr> <tr> <td> <div class="G">tassa natthi apāgataṃ;</div> </td> </tr> <tr> <td> <div class="G">So na sammohamāpādi,</div> </td> </tr> <tr> <td> <div class="G">sova dhīro sadā satoti.</div> </td> </tr> </table> </div>
</div>
<div class="q" id="p_12S1_198"> <div class="p"> <table class="singleColumn"> <tr> <td> <div class="pN">198</div> <div class="G">Accayaṃ desayantīnaṃ,</div> </td> </tr> <tr> <td> <div class="G">yo ce na paṭigaṇhati;</div> </td> </tr> <tr> <td> <div class="G">Kopantaro dosagaru,</div> </td> </tr> <tr> <td> <div class="G">sa veraṃ paṭimuñcati;</div> </td> </tr> <tr> <td> <div class="G">Taṃ veraṃ nābhinandāmi,</div> </td> </tr> <tr> <td> <div class="G">paṭiggaṇhāmi voccayan”ti.</div> </td> </tr> </table> </div>
</div>
</html>
