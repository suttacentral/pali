<html>
<div class="i">1.4.7 Sappurisadānasutta</div>
<div class="h">Paṭhamapaṇṇāsaka</div>
<div class="h">Dānavagga</div>
<div class="h">Sappurisadānasutta</div>
<div class="q" id="p_17A8_355"> <div class="divNumber">37.</div> <div class="p">
<span class="pN">355</span>“Aṭṭhimāni, bhikkhave, sappurisadānāni. Katamāni aṭṭha? Suciṃ deti, paṇītaṃ deti, kālena deti, kappiyaṃ deti, viceyya deti, abhiṇhaṃ deti, dadaṃ cittaṃ pasādeti, datvā attamano hoti. Imāni kho, bhikkhave, aṭṭha sappurisadānānīti. </div>
</div>
<div class="q" id="p_17A8_356"> <div class="p"> <table class="singleColumn"> <tr> <td> <div class="pN">356</div> <div class="G">Suciṃ paṇītaṃ kālena,</div> </td> </tr> <tr> <td> <div class="G">kappiyaṃ pānabhojanaṃ;</div> </td> </tr> <tr> <td> <div class="G">Abhiṇhaṃ dadāti dānaṃ,</div> </td> </tr> <tr> <td> <div class="G">sukhettesu brahmacārisu.</div> </td> </tr> </table> </div>
</div>
<div class="q" id="p_17A8_357"> <div class="p"> <table class="singleColumn"> <tr> <td> <div class="pN">357</div> <div class="G">Neva vippaṭisārissa,</div> </td> </tr> <tr> <td> <div class="G">cajitvā āmisaṃ bahuṃ;</div> </td> </tr> <tr> <td> <div class="G">Evaṃ dinnāni dānāni,</div> </td> </tr> <tr> <td> <div class="G">vaṇṇayanti vipassino.</div> </td> </tr> </table> </div>
</div>
<div class="q" id="p_17A8_358"> <div class="p"> <table class="singleColumn"> <tr> <td> <div class="pN">358</div> <div class="G">Evaṃ yajitvā medhāvī,</div> </td> </tr> <tr> <td> <div class="G">saddho muttena cetasā;</div> </td> </tr> <tr> <td> <div class="G">Abyābajjhaṃ sukhaṃ lokaṃ,</div> </td> </tr> <tr> <td> <div class="G">paṇḍito upapajjatī”ti.</div> </td> </tr> </table> </div>
</div>
<div class="CENTER" id="p_17A8_359">
<span class="pN">359</span>Sattamaṃ.</div>
</html>
