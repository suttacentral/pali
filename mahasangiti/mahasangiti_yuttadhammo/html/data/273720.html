<html>
<div class="i">2.3.5 Jantusutta</div>
<div class="h">Devaputtasaṃyutta</div>
<div class="h">Nānātitthiyavagga</div>
<div class="h">Jantusutta</div>
<div class="q" id="p_12S1_522"> <div class="divNumber">106.</div> <div class="p">
<span class="pN">522</span>Evaṃ me sutaṃ—  ekaṃ samayaṃ sambahulā bhikkhū, kosalesu viharanti himavantapasse araññakuṭikāya uddhatā unnaḷā capalā mukharā vikiṇṇavācā muṭṭhassatino asampajānā asamāhitā vibbhantacittā pākatindriyā. </div>
</div>
<div class="q" id="p_12S1_523"> <div class="p">
<span class="pN">523</span>Atha kho jantu devaputto tadahuposathe pannarase yena te bhikkhū tenupasaṅkami; upasaṅkamitvā te bhikkhū gāthāhi ajjhabhāsi—  </div>
</div>
<div class="q" id="p_12S1_524"> <div class="p"> <table class="singleColumn"> <tr> <td> <div class="pN">524</div> <div class="G">“Sukhajīvino pure āsuṃ,</div> </td> </tr> <tr> <td> <div class="G">bhikkhū gotamasāvakā;</div> </td> </tr> <tr> <td> <div class="G">Anicchā piṇḍamesanā,</div> </td> </tr> <tr> <td> <div class="G">anicchā sayanāsanaṃ;</div> </td> </tr> <tr> <td> <div class="G">Loke aniccataṃ ñatvā,</div> </td> </tr> <tr> <td> <div class="G">dukkhassantaṃ akaṃsu te.</div> </td> </tr> </table> </div>
</div>
<div class="q" id="p_12S1_525"> <div class="p"> <table class="singleColumn"> <tr> <td> <div class="pN">525</div> <div class="G">Dupposaṃ katvā attānaṃ,</div> </td> </tr> <tr> <td> <div class="G">gāme gāmaṇikā viya;</div> </td> </tr> <tr> <td> <div class="G">Bhutvā bhutvā nipajjanti,</div> </td> </tr> <tr> <td> <div class="G">parāgāresu mucchitā.</div> </td> </tr> </table> </div>
</div>
<div class="q" id="p_12S1_526"> <div class="p"> <table class="singleColumn"> <tr> <td> <div class="pN">526</div> <div class="G">Saṃghassa añjaliṃ katvā,</div> </td> </tr> <tr> <td> <div class="G">idhekacce vadāmahaṃ;</div> </td> </tr> <tr> <td> <div class="G">Apaviddhā anāthā te,</div> </td> </tr> <tr> <td> <div class="G">yathā petā tatheva te.</div> </td> </tr> </table> </div>
</div>
<div class="q" id="p_12S1_527"> <div class="p"> <table class="singleColumn"> <tr> <td> <div class="pN">527</div> <div class="G">Ye kho pamattā viharanti,</div> </td> </tr> <tr> <td> <div class="G">te me sandhāya bhāsitaṃ;</div> </td> </tr> <tr> <td> <div class="G">Ye appamattā viharanti,</div> </td> </tr> <tr> <td> <div class="G">namo tesaṃ karomahan”ti.</div> </td> </tr> </table> </div>
</div>
</html>
