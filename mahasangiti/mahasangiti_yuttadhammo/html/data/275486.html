<html>
<div class="i">3.2.10 Moneyyasutta</div>
<div class="h">Tatiyapaṇṇāsaka</div>
<div class="h">Āpāyikavagga</div>
<div class="h">Moneyyasutta</div>
<div class="q" id="p_15A3_953"> <div class="divNumber">123.</div> <div class="p">
<span class="pN">953</span>“Tīṇimāni, bhikkhave, moneyyāni. Katamāni tīṇi? Kāyamoneyyaṃ, vacīmoneyyaṃ, manomoneyyaṃ. Katamañca, bhikkhave, kāyamoneyyaṃ? Idha, bhikkhave, bhikkhu pāṇātipātā paṭivirato hoti, adinnādānā paṭivirato hoti, abrahmacariyā paṭivirato hoti. Idaṃ vuccati, bhikkhave, kāyamoneyyaṃ. </div>
</div>
<div class="q" id="p_15A3_954"> <div class="p">
<span class="pN">954</span>Katamañca, bhikkhave, vacīmoneyyaṃ? Idha, bhikkhave, bhikkhu musāvādā paṭivirato hoti, pisuṇāya vācāya paṭivirato hoti, pharusāya vācāya paṭivirato hoti, samphappalāpā paṭivirato hoti. Idaṃ vuccati, bhikkhave, vacīmoneyyaṃ. </div>
</div>
<div class="q" id="p_15A3_955"> <div class="p">
<span class="pN">955</span>Katamañca, bhikkhave, manomoneyyaṃ? Idha, bhikkhave, bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. Idaṃ vuccati, bhikkhave, manomoneyyaṃ. Imāni kho, bhikkhave, tīṇi moneyyānīti. </div>
</div>
<div class="q" id="p_15A3_956"> <div class="p"> <table class="singleColumn"> <tr> <td> <div class="pN">956</div> <div class="G">Kāyamuniṃ vacīmuniṃ,</div> </td> </tr> <tr> <td> <div class="G">cetomuniṃ anāsavaṃ;</div> </td> </tr> <tr> <td> <div class="G">Muniṃ moneyyasampannaṃ,</div> </td> </tr> <tr> <td> <div class="G">āhu sabbappahāyinan”ti.</div> </td> </tr> </table> </div>
</div>
<div class="CENTER" id="p_15A3_957">
<span class="pN">957</span>Dasamaṃ.</div>
<div class="CENTER" id="p_15A3_958">
<span class="pN">958</span>Āpāyikavaggo dutiyo.</div>
<div class="SUMMARY" id="p_15A3_959">
<span class="pN">959</span><span class="firstLetter">T</span>assuddānaṃ</div>
<div class="q" id="p_15A3_960"> <div class="p"> <table class="singleColumn"> <tr> <td> <div class="pN">960</div> <div class="G">Āpāyiko dullabho appameyyaṃ,</div> </td> </tr> <tr> <td> <div class="G">Āneñjavipattisampadā;</div> </td> </tr> <tr> <td> <div class="G">Apaṇṇako ca kammanto,</div> </td> </tr> <tr> <td> <div class="G">Dve soceyyāni moneyyanti.</div> </td> </tr> </table> </div>
</div>
</html>
