<html>
<div class="i">10.2.2 Kaṅkheyyasutta</div>
<div class="h">Ānāpānasaṃyutta</div>
<div class="h">Dutiyavagga</div>
<div class="h">Kaṅkheyyasutta</div>
<div class="q" id="p_14S5_1721"> <div class="divNumber">988.</div> <div class="p">
<span class="pN">1721</span>Ekaṃ samayaṃ āyasmā lomasakaṃbhiyo sakkesu viharati kapilavatthusmiṃ nigrodhārāme. Atha kho mahānāmo sakko yenāyasmā lomasakaṃbhiyo tenupasaṅkami; upasaṅkamitvā āyasmantaṃ lomasakaṃbhiyaṃ abhivādetvā ekamantaṃ nisīdi. Ekamantaṃ nisinno kho mahānāmo sakko āyasmantaṃ lomasakaṃbhiyaṃ etadavoca—  “so eva nu kho, bhante, sekho vihāro so tathāgatavihāro, udāhu aññova sekho vihāro añño tathāgatavihāro”ti? </div>
</div>
<div class="q" id="p_14S5_1722"> <div class="p">
<span class="pN">1722</span>“Na kho, āvuso mahānāma, sveva sekho vihāro, so tathāgatavihāro. Añño kho, āvuso mahānāma, sekho vihāro, añño tathāgatavihāro. Ye te, āvuso mahānāma, bhikkhū sekhā appattamānasā anuttaraṃ yogakkhemaṃ patthayamānā viharanti, te pañca nīvaraṇe pahāya viharanti. Katame pañca? Kāmacchandanīvaraṇaṃ pahāya viharanti, byāpādanīvaraṇaṃ…pe…  thinamiddhanīvaraṇaṃ…  uddhaccakukkuccanīvaraṇaṃ…  vicikicchānīvaraṇaṃ pahāya viharanti. </div>
</div>
<div class="q" id="p_14S5_1723"> <div class="p">
<span class="pN">1723</span>Yepi te, āvuso mahānāma, bhikkhū sekhā appattamānasā anuttaraṃ yogakkhemaṃ patthayamānā viharanti, te ime pañca nīvaraṇe pahāya viharanti. </div>
</div>
<div class="q" id="p_14S5_1724"> <div class="p">
<span class="pN">1724</span>Ye ca kho te, āvuso mahānāma, bhikkhū arahanto khīṇāsavā vusitavanto katakaraṇīyā ohitabhārā anuppattasadatthā parikkhīṇabhavasaṃyojanā sammadaññāvimuttā, tesaṃ pañca nīvaraṇā pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Katame pañca? Kāmacchandanīvaraṇaṃ pahīnaṃ ucchinnamūlaṃ tālāvatthukataṃ anabhāvaṃkataṃ āyatiṃ anuppādadhammaṃ; byāpādanīvaraṇaṃ pahīnaṃ…pe…  thinamiddhanīvaraṇaṃ…  uddhaccakukkuccanīvaraṇaṃ…  vicikicchānīvaraṇaṃ pahīnaṃ ucchinnamūlaṃ tālāvatthukataṃ anabhāvaṃkataṃ āyatiṃ anuppādadhammaṃ. </div>
</div>
<div class="q" id="p_14S5_1725"> <div class="p">
<span class="pN">1725</span>Ye te, āvuso mahānāma, bhikkhū arahanto khīṇāsavā vusitavanto katakaraṇīyā ohitabhārā anuppattasadatthā parikkhīṇabhavasaṃyojanā sammadaññāvimuttā, tesaṃ ime pañca nīvaraṇā pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Tadamināpetaṃ, āvuso mahānāma, pariyāyena veditabbaṃ yathā—  aññova sekho vihāro, añño tathāgatavihāro. </div>
</div>
<div class="q" id="p_14S5_1726"> <div class="p">
<span class="pN">1726</span>Ekamidaṃ, āvuso mahānāma, samayaṃ bhagavā icchānaṅgale viharati icchānaṅgalavanasaṇḍe. Tatra kho, āvuso mahānāma, bhagavā bhikkhū āmantesi—  ‘icchāmahaṃ, bhikkhave, temāsaṃ paṭisallīyituṃ. Nāmhi kenaci upasaṅkamitabbo, aññatra ekena piṇḍapātanīhārakenā’ti. ‘Evaṃ, bhante’ti kho, āvuso mahānāma, te bhikkhū bhagavato paṭissutvā nāssudha koci bhagavantaṃ upasaṅkamati, aññatra ekena piṇḍapātanīhārakena. </div>
</div>
<div class="q" id="p_14S5_1727"> <div class="p">
<span class="pN">1727</span>Atha kho, āvuso, bhagavā tassa temāsassa accayena paṭisallānā vuṭṭhito bhikkhū āmantesi—  ‘sace kho, bhikkhave, aññatitthiyā paribbājakā evaṃ puccheyyuṃ—  <span class="smallFont">“</span>katamenāvuso, vihārena samaṇo gotamo vassāvāsaṃ bahulaṃ vihāsī<span class="smallFont">”</span>ti, evaṃ puṭṭhā tumhe, bhikkhave, tesaṃ aññatitthiyānaṃ paribbājakānaṃ evaṃ byākareyyātha—  <span class="smallFont">“</span>ānāpānassatisamādhinā kho, āvuso, bhagavā vassāvāsaṃ bahulaṃ vihāsī<span class="smallFont">”</span>’ti. Idhāhaṃ, bhikkhave, sato assasāmi, sato passasāmi. Dīghaṃ assasanto dīghaṃ assasāmīti pajānāmi, dīghaṃ passasanto dīghaṃ passasāmīti pajānāmi…pe…  paṭinissaggānupassī assasissāmīti pajānāmi, paṭinissaggānupassī passasissāmīti pajānāmi. </div>
</div>
<div class="q" id="p_14S5_1728"> <div class="p">
<span class="pN">1728</span>Yañhi taṃ, bhikkhave, sammā vadamāno vadeyya—  ariyavihāro itipi, brahmavihāro itipi, tathāgatavihāro itipi. Ānāpānassatisamādhiṃ sammā vadamāno vadeyya—  ariyavihāro itipi, brahmavihāro itipi, tathāgatavihāro itipi. </div>
</div>
<div class="q" id="p_14S5_1729"> <div class="p">
<span class="pN">1729</span>Ye te, bhikkhave, bhikkhū sekhā appattamānasā anuttaraṃ yogakkhemaṃ patthayamānā viharanti, tesaṃ ānāpānassatisamādhi bhāvito bahulīkato āsavānaṃ khayāya saṃvattati. </div>
</div>
<div class="q" id="p_14S5_1730"> <div class="p">
<span class="pN">1730</span>Ye ca kho te, bhikkhave, bhikkhū arahanto khīṇāsavā vusitavanto katakaraṇīyā ohitabhārā anuppattasadatthā parikkhīṇabhavasaṃyojanā sammadaññāvimuttā, tesaṃ ānāpānassatisamādhi bhāvito bahulīkato diṭṭheva dhamme sukhavihārāya ceva saṃvattati satisampajaññāya ca. </div>
</div>
<div class="q" id="p_14S5_1731"> <div class="p">
<span class="pN">1731</span>Yañhi taṃ, bhikkhave, sammā vadamāno vadeyya—  ariyavihāro itipi, brahmavihāro itipi, tathāgatavihāro itipi. Ānāpānassatisamādhiṃ sammā vadamāno vadeyya—  ariyavihāro itipi, brahmavihāro itipi, tathāgatavihāro itipīti. Iminā kho etaṃ, āvuso mahānāma, pariyāyena veditabbaṃ, yathā—  aññova sekho vihāro, añño tathāgatavihāro”ti. </div>
</div>
<div class="CENTER" id="p_14S5_1732">
<span class="pN">1732</span>Dutiyaṃ.</div>
</html>
