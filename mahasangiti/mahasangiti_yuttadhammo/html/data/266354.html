<html>
<div class="i">19 Tissabuddhavaṃsa</div>
<div class="h">Tissabuddhavaṃsa</div>
<div class="q" id="p_21Bu_773"> <div class="divNumber">1.</div> <div class="p"> <table class="singleColumn"> <tr> <td> <div class="pN">773</div> <div class="G">“Siddhatthassa aparena,</div> </td> </tr> <tr> <td> <div class="G">Asamo appaṭipuggalo;</div> </td> </tr> <tr> <td> <div class="G">Anantatejo amitayaso,</div> </td> </tr> <tr> <td> <div class="G">Tisso lokagganāyako.</div> </td> </tr> </table> </div>
</div>
<div class="q" id="p_21Bu_774"> <div class="divNumber">2.</div> <div class="p"> <table class="singleColumn"> <tr> <td> <div class="pN">774</div> <div class="G">Tamandhakāraṃ vidhamitvā,</div> </td> </tr> <tr> <td> <div class="G">obhāsetvā sadevakaṃ;</div> </td> </tr> <tr> <td> <div class="G">Anukampako mahāvīro,</div> </td> </tr> <tr> <td> <div class="G">loke uppajji cakkhumā.</div> </td> </tr> </table> </div>
</div>
<div class="q" id="p_21Bu_775"> <div class="divNumber">3.</div> <div class="p"> <table class="singleColumn"> <tr> <td> <div class="pN">775</div> <div class="G">Tassāpi atulā iddhi,</div> </td> </tr> <tr> <td> <div class="G">atulaṃ sīlaṃ samādhi ca;</div> </td> </tr> <tr> <td> <div class="G">Sabbattha pāramiṃ gantvā,</div> </td> </tr> <tr> <td> <div class="G">dhammacakkaṃ pavattayi.</div> </td> </tr> </table> </div>
</div>
<div class="q" id="p_21Bu_776"> <div class="divNumber">4.</div> <div class="p"> <table class="singleColumn"> <tr> <td> <div class="pN">776</div> <div class="G">So buddho dasasahassimhi,</div> </td> </tr> <tr> <td> <div class="G">Viññāpesi giraṃ suciṃ;</div> </td> </tr> <tr> <td> <div class="G">Koṭisatāni abhisamiṃsu,</div> </td> </tr> <tr> <td> <div class="G">Paṭhame dhammadesane.</div> </td> </tr> </table> </div>
</div>
<div class="q" id="p_21Bu_777"> <div class="divNumber">5.</div> <div class="p"> <table class="singleColumn"> <tr> <td> <div class="pN">777</div> <div class="G">Dutiyo navutikoṭīnaṃ,</div> </td> </tr> <tr> <td> <div class="G">tatiyo saṭṭhikoṭiyo;</div> </td> </tr> <tr> <td> <div class="G">Bandhanāto pamocesi,</div> </td> </tr> <tr> <td> <div class="G">satte naramarū tadā.</div> </td> </tr> </table> </div>
</div>
<div class="q" id="p_21Bu_778"> <div class="divNumber">6.</div> <div class="p"> <table class="singleColumn"> <tr> <td> <div class="pN">778</div> <div class="G">Sannipātā tayo āsuṃ,</div> </td> </tr> <tr> <td> <div class="G">tisse lokagganāyake;</div> </td> </tr> <tr> <td> <div class="G">Khīṇāsavānaṃ vimalānaṃ,</div> </td> </tr> <tr> <td> <div class="G">santacittāna tādinaṃ.</div> </td> </tr> </table> </div>
</div>
<div class="q" id="p_21Bu_779"> <div class="divNumber">7.</div> <div class="p"> <table class="singleColumn"> <tr> <td> <div class="pN">779</div> <div class="G">Khīṇāsavasatasahassānaṃ,</div> </td> </tr> <tr> <td> <div class="G">Paṭhamo āsi samāgamo;</div> </td> </tr> <tr> <td> <div class="G">Navutisatasahassānaṃ,</div> </td> </tr> <tr> <td> <div class="G">Dutiyo āsi samāgamo.</div> </td> </tr> </table> </div>
</div>
<div class="q" id="p_21Bu_780"> <div class="divNumber">8.</div> <div class="p"> <table class="singleColumn"> <tr> <td> <div class="pN">780</div> <div class="G">Asītisatasahassānaṃ,</div> </td> </tr> <tr> <td> <div class="G">tatiyo āsi samāgamo;</div> </td> </tr> <tr> <td> <div class="G">Khīṇāsavānaṃ vimalānaṃ,</div> </td> </tr> <tr> <td> <div class="G">pupphitānaṃ vimuttiyā.</div> </td> </tr> </table> </div>
</div>
<div class="q" id="p_21Bu_781"> <div class="divNumber">9.</div> <div class="p"> <table class="singleColumn"> <tr> <td> <div class="pN">781</div> <div class="G">Ahaṃ tena samayena,</div> </td> </tr> <tr> <td> <div class="G">sujāto nāma khattiyo;</div> </td> </tr> <tr> <td> <div class="G">Mahābhogaṃ chaḍḍayitvā,</div> </td> </tr> <tr> <td> <div class="G">pabbajiṃ isipabbajaṃ.</div> </td> </tr> </table> </div>
</div>
<div class="q" id="p_21Bu_782"> <div class="divNumber">10.</div> <div class="p"> <table class="singleColumn"> <tr> <td> <div class="pN">782</div> <div class="G">Mayi pabbajite sante,</div> </td> </tr> <tr> <td> <div class="G">uppajji lokanāyako;</div> </td> </tr> <tr> <td> <div class="G">Buddhoti saddaṃ sutvāna,</div> </td> </tr> <tr> <td> <div class="G">pīti me upapajjatha.</div> </td> </tr> </table> </div>
</div>
<div class="q" id="p_21Bu_783"> <div class="divNumber">11.</div> <div class="p"> <table class="singleColumn"> <tr> <td> <div class="pN">783</div> <div class="G">Dibbaṃ mandāravaṃ pupphaṃ,</div> </td> </tr> <tr> <td> <div class="G">padumaṃ pārichattakaṃ;</div> </td> </tr> <tr> <td> <div class="G">Ubho hatthehi paggayha,</div> </td> </tr> <tr> <td> <div class="G">dhunamāno upāgamiṃ.</div> </td> </tr> </table> </div>
</div>
<div class="q" id="p_21Bu_784"> <div class="divNumber">12.</div> <div class="p"> <table class="singleColumn"> <tr> <td> <div class="pN">784</div> <div class="G">Catuvaṇṇaparivutaṃ,</div> </td> </tr> <tr> <td> <div class="G">tissaṃ lokagganāyakaṃ;</div> </td> </tr> <tr> <td> <div class="G">Tamahaṃ pupphaṃ gahetvā,</div> </td> </tr> <tr> <td> <div class="G">matthake dhārayiṃ jinaṃ.</div> </td> </tr> </table> </div>
</div>
<div class="q" id="p_21Bu_785"> <div class="divNumber">13.</div> <div class="p"> <table class="singleColumn"> <tr> <td> <div class="pN">785</div> <div class="G">Sopi maṃ buddho byākāsi,</div> </td> </tr> <tr> <td> <div class="G">janamajjhe nisīdiya;</div> </td> </tr> <tr> <td> <div class="G">‘Dvenavute ito kappe,</div> </td> </tr> <tr> <td> <div class="G">ayaṃ buddho bhavissati.</div> </td> </tr> </table> </div>
</div>
<div class="q" id="p_21Bu_786"> <div class="divNumber">14.</div> <div class="p"> <table class="singleColumn"> <tr> <td> <div class="pN">786</div> <div class="G">Padhānaṃ padahitvāna,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">hessāma sammukhā imaṃ’.</div> </td> </tr> </table> </div>
</div>
<div class="q" id="p_21Bu_787"> <div class="divNumber">15.</div> <div class="p"> <table class="singleColumn"> <tr> <td> <div class="pN">787</div> <div class="G">Tassāpi vacanaṃ sutvā,</div> </td> </tr> <tr> <td> <div class="G">bhiyyo cittaṃ pasādayiṃ;</div> </td> </tr> <tr> <td> <div class="G">Uttariṃ vatamadhiṭṭhāsiṃ,</div> </td> </tr> <tr> <td> <div class="G">dasapāramipūriyā.</div> </td> </tr> </table> </div>
</div>
<div class="q" id="p_21Bu_788"> <div class="divNumber">16.</div> <div class="p"> <table class="singleColumn"> <tr> <td> <div class="pN">788</div> <div class="G">Khemakaṃ nāma nagaraṃ,</div> </td> </tr> <tr> <td> <div class="G">janasandho nāma khattiyo;</div> </td> </tr> <tr> <td> <div class="G">Padumā nāma janikā,</div> </td> </tr> <tr> <td> <div class="G">tissassa ca mahesino.</div> </td> </tr> </table> </div>
</div>
<div class="q" id="p_21Bu_789"> <div class="divNumber">17.</div> <div class="p"> <table class="singleColumn"> <tr> <td> <div class="pN">789</div> <div class="G">Sattavassasahassāni,</div> </td> </tr> <tr> <td> <div class="G">Agāraṃ ajjha so vasi;</div> </td> </tr> <tr> <td> <div class="G">Guhāsela nārisaya nisabhā,</div> </td> </tr> <tr> <td> <div class="G">Tayo pāsādamuttamā.</div> </td> </tr> </table> </div>
</div>
<div class="q" id="p_21Bu_790"> <div class="divNumber">18.</div> <div class="p"> <table class="singleColumn"> <tr> <td> <div class="pN">790</div> <div class="G">Samatiṃsasahassāni,</div> </td> </tr> <tr> <td> <div class="G">nāriyo samalaṅkatā;</div> </td> </tr> <tr> <td> <div class="G">Subhaddānāmikā nārī,</div> </td> </tr> <tr> <td> <div class="G">ānando nāma atrajo.</div> </td> </tr> </table> </div>
</div>
<div class="q" id="p_21Bu_791"> <div class="divNumber">19.</div> <div class="p"> <table class="singleColumn"> <tr> <td> <div class="pN">791</div> <div class="G">Nimitte caturo disvā,</div> </td> </tr> <tr> <td> <div class="G">assayānena nikkhami;</div> </td> </tr> <tr> <td> <div class="G">Anūnaaṭṭhamāsāni,</div> </td> </tr> <tr> <td> <div class="G">padhānaṃ padahī jino.</div> </td> </tr> </table> </div>
</div>
<div class="q" id="p_21Bu_792"> <div class="divNumber">20.</div> <div class="p"> <table class="singleColumn"> <tr> <td> <div class="pN">792</div> <div class="G">Brahmunā yācito santo,</div> </td> </tr> <tr> <td> <div class="G">tisso lokagganāyako;</div> </td> </tr> <tr> <td> <div class="G">Vatti cakkaṃ mahāvīro,</div> </td> </tr> <tr> <td> <div class="G">yasavatiyamuttame.</div> </td> </tr> </table> </div>
</div>
<div class="q" id="p_21Bu_793"> <div class="divNumber">21.</div> <div class="p"> <table class="singleColumn"> <tr> <td> <div class="pN">793</div> <div class="G">Brahmadevo udayo ca,</div> </td> </tr> <tr> <td> <div class="G">ahesuṃ aggasāvakā;</div> </td> </tr> <tr> <td> <div class="G">Samaṅgo nāmupaṭṭhāko,</div> </td> </tr> <tr> <td> <div class="G">tissassa ca mahesino.</div> </td> </tr> </table> </div>
</div>
<div class="q" id="p_21Bu_794"> <div class="divNumber">22.</div> <div class="p"> <table class="singleColumn"> <tr> <td> <div class="pN">794</div> <div class="G">Phussā ceva sudattā ca,</div> </td> </tr> <tr> <td> <div class="G">ahesuṃ aggasāvikā;</div> </td> </tr> <tr> <td> <div class="G">Bodhi tassa bhagavato,</div> </td> </tr> <tr> <td> <div class="G">asanoti pavuccati.</div> </td> </tr> </table> </div>
</div>
<div class="q" id="p_21Bu_795"> <div class="divNumber">23.</div> <div class="p"> <table class="singleColumn"> <tr> <td> <div class="pN">795</div> <div class="G">Sambalo ca sirimā ceva,</div> </td> </tr> <tr> <td> <div class="G">ahesuṃ aggupaṭṭhakā;</div> </td> </tr> <tr> <td> <div class="G">Kisāgotamī upasenā,</div> </td> </tr> <tr> <td> <div class="G">ahesuṃ aggupaṭṭhikā.</div> </td> </tr> </table> </div>
</div>
<div class="q" id="p_21Bu_796"> <div class="divNumber">24.</div> <div class="p"> <table class="singleColumn"> <tr> <td> <div class="pN">796</div> <div class="G">So buddho saṭṭhiratano,</div> </td> </tr> <tr> <td> <div class="G">ahu uccattane jino;</div> </td> </tr> <tr> <td> <div class="G">Anūpamo asadiso,</div> </td> </tr> <tr> <td> <div class="G">himavā viya dissati.</div> </td> </tr> </table> </div>
</div>
<div class="q" id="p_21Bu_797"> <div class="divNumber">25.</div> <div class="p"> <table class="singleColumn"> <tr> <td> <div class="pN">797</div> <div class="G">Tassāpi atulatejassa,</div> </td> </tr> <tr> <td> <div class="G">āyu āsi anuttaro;</div> </td> </tr> <tr> <td> <div class="G">Vassasatasahassāni,</div> </td> </tr> <tr> <td> <div class="G">loke aṭṭhāsi cakkhumā.</div> </td> </tr> </table> </div>
</div>
<div class="q" id="p_21Bu_798"> <div class="divNumber">26.</div> <div class="p"> <table class="singleColumn"> <tr> <td> <div class="pN">798</div> <div class="G">Uttamaṃ pavaraṃ seṭṭhaṃ,</div> </td> </tr> <tr> <td> <div class="G">anubhotvā mahāyasaṃ;</div> </td> </tr> <tr> <td> <div class="G">Jalitvā aggikkhandhova,</div> </td> </tr> <tr> <td> <div class="G">nibbuto so sasāvako.</div> </td> </tr> </table> </div>
</div>
<div class="q" id="p_21Bu_799"> <div class="divNumber">27.</div> <div class="p"> <table class="singleColumn"> <tr> <td> <div class="pN">799</div> <div class="G">Valāhakova anilena,</div> </td> </tr> <tr> <td> <div class="G">sūriyena viya ussavo;</div> </td> </tr> <tr> <td> <div class="G">Andhakārova padīpena,</div> </td> </tr> <tr> <td> <div class="G">nibbuto so sasāvako.</div> </td> </tr> </table> </div>
</div>
<div class="q" id="p_21Bu_800"> <div class="divNumber">28.</div> <div class="p"> <table class="singleColumn"> <tr> <td> <div class="pN">800</div> <div class="G">Tisso jinavaro buddho,</div> </td> </tr> <tr> <td> <div class="G">Nandārāmamhi nibbuto;</div> </td> </tr> <tr> <td> <div class="G">Tatthevassa jinathūpo,</div> </td> </tr> <tr> <td> <div class="G">Tīṇiyojanamuggato”ti. (781)</div> </td> </tr> </table> </div>
</div>
<div class="CENTER" id="p_21Bu_801">
<span class="pN">801</span>Tissassa bhagavato vaṃso sattarasamo.</div>
</html>
