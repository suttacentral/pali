<html>
<div class="i">1.2.1 Adhammakammadvādasaka</div>
<div class="h">Kammakkhandhaka</div>
<div class="h">Niyassakamma</div>
<div class="h">Adhammakammadvādasaka</div>
<div class="q" id="p_4V_67"> <div class="divNumber">13.</div> <div class="p">
<span class="pN">67</span>“Tīhi, bhikkhave, aṅgehi samannāgataṃ niyassakammaṃ adhammakammañca hoti, avinayakammañca, duvūpasantañca. Asammukhā kataṃ hoti, appaṭipucchā kataṃ hoti, appaṭiññāya kataṃ hoti—  imehi kho, bhikkhave, tīhaṅgehi samannāgataṃ niyassakammaṃ adhammakammañca hoti, avinayakammañca, duvūpasantañca. (1) </div>
</div>
<div class="q" id="p_4V_68"> <div class="p">
<span class="pN">68</span>Aparehipi, bhikkhave, tīhaṅgehi samannāgataṃ niyassakammaṃ adhammakammañca hoti, avinayakammañca, duvūpasantañca. Anāpattiyā kataṃ hoti, adesanāgāminiyā āpattiyā kataṃ hoti, desitāya āpattiyā kataṃ hoti—  imehi kho, bhikkhave, tīhaṅgehi samannāgataṃ niyassakammaṃ adhammakammañca hoti, avinayakammañca, duvūpasantañca. (2) </div>
</div>
<div class="q" id="p_4V_69"> <div class="p">
<span class="pN">69</span>Aparehipi, bhikkhave, tīhaṅgehi samannāgataṃ niyassakammaṃ adhammakammañca hoti, avinayakammañca, duvūpasantañca. Acodetvā kataṃ hoti, asāretvā kataṃ hoti, āpattiṃ anāropetvā kataṃ hoti—  imehi kho, bhikkhave, tīhaṅgehi samannāgataṃ niyassakammaṃ adhammakammañca hoti, avinayakammañca, duvūpasantañca. (3) </div>
</div>
<div class="q" id="p_4V_70"> <div class="p">
<span class="pN">70</span>Aparehipi, bhikkhave…pe…  asammukhā kataṃ hoti, adhammena kataṃ hoti, vaggena kataṃ hoti—  imehi kho, bhikkhave…pe… . (4) </div>
</div>
<div class="q" id="p_4V_71"> <div class="p">
<span class="pN">71</span>Aparehipi, bhikkhave…pe…  appaṭipucchā kataṃ hoti, adhammena kataṃ hoti, vaggena kataṃ hoti—  imehi kho, bhikkhave…pe… . (5) </div>
</div>
<div class="q" id="p_4V_72"> <div class="p">
<span class="pN">72</span>Aparehipi, bhikkhave…pe…  appaṭiññāya kataṃ hoti, adhammena kataṃ hoti, vaggena kataṃ hoti—  imehi kho, bhikkhave…pe… . (6) </div>
</div>
<div class="q" id="p_4V_73"> <div class="p">
<span class="pN">73</span>Aparehipi, bhikkhave…pe…  anāpattiyā kataṃ hoti, adhammena kataṃ hoti, vaggena kataṃ hoti—  imehi kho, bhikkhave…pe… . (7) </div>
</div>
<div class="q" id="p_4V_74"> <div class="p">
<span class="pN">74</span>Aparehipi, bhikkhave…pe…  adesanāgāminiyā āpattiyā kataṃ hoti, adhammena kataṃ hoti, vaggena kataṃ hoti—  imehi kho, bhikkhave…pe… . (8) </div>
</div>
<div class="q" id="p_4V_75"> <div class="p">
<span class="pN">75</span>Aparehipi, bhikkhave…pe…  desitāya āpattiyā kataṃ hoti, adhammena kataṃ hoti, vaggena kataṃ hoti—  imehi kho, bhikkhave…pe… . (9) </div>
</div>
<div class="q" id="p_4V_76"> <div class="p">
<span class="pN">76</span>Aparehipi, bhikkhave…pe…  acodetvā kataṃ hoti, adhammena kataṃ hoti, vaggena kataṃ hoti—  imehi kho, bhikkhave…pe… . (10) </div>
</div>
<div class="q" id="p_4V_77"> <div class="p">
<span class="pN">77</span>Aparehipi, bhikkhave…pe…  asāretvā kataṃ hoti, adhammena kataṃ hoti, vaggena kataṃ hoti—  imehi kho, bhikkhave…pe… . (11) </div>
</div>
<div class="q" id="p_4V_78"> <div class="p">
<span class="pN">78</span>Aparehipi, bhikkhave, tīhaṅgehi samannāgataṃ niyassakammaṃ adhammakammañca hoti, avinayakammañca, duvūpasantañca. Āpattiṃ anāropetvā kataṃ hoti, adhammena kataṃ hoti, vaggena kataṃ hoti—  imehi kho, bhikkhave, tīhaṅgehi samannāgataṃ niyassakammaṃ adhammakammañca hoti, avinayakammañca, duvūpasantañca. (12) </div>
</div>
<div class="CENTER" id="p_4V_79">
<span class="pN">79</span>Adhammakammadvādasakaṃ niṭṭhitaṃ.</div>
</html>
