<html>
<div class="i">1.7 Ajakalāpakasutta</div>
<div class="h">Bodhivagga</div>
<div class="h">Ajakalāpakasutta</div>
<div class="q" id="p_18Ud_33"> <div class="divNumber">7.</div> <div class="p">
<span class="pN">33</span>Evaṃ me sutaṃ—  ekaṃ samayaṃ bhagavā pāvāyaṃ viharati ajakalāpake cetiye, ajakalāpakassa yakkhassa bhavane. Tena kho pana samayena bhagavā rattandhakāratimisāyaṃ abbhokāse nisinno hoti; devo ca ekamekaṃ phusāyati. Atha kho ajakalāpako yakkho bhagavato bhayaṃ chambhitattaṃ lomahaṃsaṃ uppādetukāmo yena bhagavā tenupasaṅkami; upasaṅkamitvā bhagavato avidūre tikkhattuṃ “akkulo pakkulo”ti akkulapakkulikaṃ akāsi—  “eso te, samaṇa, pisāco”ti. </div>
</div>
<div class="q" id="p_18Ud_34"> <div class="p">
<span class="pN">34</span>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—  </div>
</div>
<div class="q" id="p_18Ud_35"> <div class="p"> <table class="singleColumn"> <tr> <td> <div class="pN">35</div> <div class="G">“Yadā sakesu dhammesu,</div> </td> </tr> <tr> <td> <div class="G">pāragū hoti brāhmaṇo;</div> </td> </tr> <tr> <td> <div class="G">Atha etaṃ pisācañca,</div> </td> </tr> <tr> <td> <div class="G">pakkulañcātivattatī”ti. (7)</div> </td> </tr> </table> </div>
</div>
<div class="CENTER" id="p_18Ud_36">
<span class="pN">36</span>Sattamaṃ.</div>
</html>
