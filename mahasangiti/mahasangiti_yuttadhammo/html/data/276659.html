<html>
<div class="i">2.4.3.3 Cīvarasibbanasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Naggavagga</div>
<div class="h">Cīvarasibbanasikkhāpada</div>
<div class="q" id="p_2V_2801"> <div class="divNumber">892.</div> <div class="p">
<span class="pN">2801</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññatarissā bhikkhuniyā mahagghe cīvaradusse cīvaraṃ dukkaṭaṃ hoti dussibbitaṃ. Thullanandā bhikkhunī taṃ bhikkhuniṃ etadavoca—  “sundaraṃ kho idaṃ te, ayye, cīvaradussaṃ; cīvarañca kho dukkaṭaṃ dussibbitan”ti. “Visibbemi, ayye, sibbissasī”ti? “Āmāyye, sibbissāmī”ti. Atha kho sā bhikkhunī taṃ cīvaraṃ visibbetvā thullanandāya bhikkhuniyā adāsi. Thullanandā bhikkhunī—  “sibbissāmi sibbissāmī”ti neva sibbati na sibbāpanāya ussukkaṃ karoti. </div>
</div>
<div class="q" id="p_2V_2802"> <div class="p">
<span class="pN">2802</span>Atha kho sā bhikkhunī bhikkhunīnaṃ etamatthaṃ ārocesi. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā bhikkhuniyā cīvaraṃ visibbāpetvā neva sibbissati na sibbāpanāya ussukkaṃ karissatī”ti…pe…  “saccaṃ kira, bhikkhave, thullanandā bhikkhunī bhikkhuniyā cīvaraṃ visibbāpetvā neva sibbati na sibbāpanāya ussukkaṃ karotī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī bhikkhuniyā cīvaraṃ visibbāpetvā neva sibbissati na sibbāpanāya ussukkaṃ karissati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  </div>
</div>
<div class="q" id="p_2V_2803"> <div class="divNumber">893.</div> <div class="p">
<span class="pN">2803</span><span class="bold">“Yā pana bhikkhunī bhikkhuniyā cīvaraṃ visibbetvā vā visibbāpetvā vā sā pacchā anantarāyikinī neva sibbeyya na sibbāpanāya ussukkaṃ kareyya, aññatra catūhapañcāhā, pācittiyan”</span>ti. (<span class="italic">23</span>:<span class="bold">78</span>) </div>
</div>
<div class="q" id="p_2V_2804"> <div class="divNumber">894.</div> <div class="p">
<span class="pN">2804</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṃ imasmiṃ atthe adhippetā bhikkhunīti. </div>
</div>
<div class="q" id="p_2V_2805"> <div class="p">
<span class="pN">2805</span><span class="bold">Bhikkhuniyā</span>ti aññāya bhikkhuniyā. </div>
</div>
<div class="q" id="p_2V_2806"> <div class="p">
<span class="pN">2806</span><span class="bold">Cīvaraṃ</span> nāma channaṃ cīvarānaṃ aññataraṃ cīvaraṃ. </div>
</div>
<div class="q" id="p_2V_2807"> <div class="p">
<span class="pN">2807</span><span class="bold">Visibbetvā</span>ti sayaṃ visibbetvā. <span class="bold">Visibbāpetvā</span>ti aññaṃ visibbāpetvā. </div>
</div>
<div class="q" id="p_2V_2808"> <div class="p">
<span class="pN">2808</span><span class="bold">Sā pacchā anantarāyikinī</span>ti asati antarāye. </div>
</div>
<div class="q" id="p_2V_2809"> <div class="p">
<span class="pN">2809</span><span class="bold">Neva sibbeyyā</span>ti na sayaṃ sibbeyya. <span class="bold">Na sibbāpanāya ussukkaṃ kareyyā</span>ti na aññaṃ āṇāpeyya. </div>
</div>
<div class="q" id="p_2V_2810"> <div class="p">
<span class="pN">2810</span><span class="bold">Aññatra catūhapañcāhā</span>ti ṭhapetvā catūhapañcāhaṃ. “Neva sibbissāmi na sibbāpanāya ussukkaṃ karissāmī”ti dhuraṃ nikkhittamatte āpatti pācittiyassa. </div>
</div>
<div class="q" id="p_2V_2811"> <div class="divNumber">895.</div> <div class="p">
<span class="pN">2811</span>Upasampannāya upasampannasaññā cīvaraṃ visibbetvā vā visibbāpetvā vā sā pacchā anantarāyikinī neva sibbati na sibbāpanāya ussukkaṃ karoti, aññatra catūhapañcāhā, āpatti pācittiyassa. Upasampannāya vematikā cīvaraṃ visibbetvā vā visibbāpetvā vā sā pacchā anantarāyikinī neva sibbati na sibbāpanāya ussukkaṃ karoti, aññatra catūhapañcāhā, āpatti pācittiyassa. Upasampannāya anupasampannasaññā cīvaraṃ visibbetvā vā visibbāpetvā vā sā pacchā anantarāyikinī neva sibbati na sibbāpanāya ussukkaṃ karoti, aññatra catūhapañcāhā, āpatti pācittiyassa. </div>
</div>
<div class="q" id="p_2V_2812"> <div class="p">
<span class="pN">2812</span>Aññaṃ parikkhāraṃ visibbetvā vā visibbāpetvā vā sā pacchā anantarāyikinī neva sibbati na sibbāpanāya ussukkaṃ karoti, aññatra catūhapañcāhā, āpatti dukkaṭassa. Anupasampannāya cīvaraṃ vā aññaṃ vā parikkhāraṃ visibbetvā vā visibbāpetvā vā sā pacchā anantarāyikinī neva sibbati na sibbāpanāya ussukkaṃ karoti, aññatra catūhapañcāhā, āpatti dukkaṭassa. Anupasampannāya upasampannasaññā, āpatti dukkaṭassa. Anupasampannāya vematikā, āpatti dukkaṭassa. Anupasampannāya anupasampannasaññā, āpatti dukkaṭassa. </div>
</div>
<div class="q" id="p_2V_2813"> <div class="divNumber">896.</div> <div class="p">
<span class="pN">2813</span>Anāpatti—  sati antarāye, pariyesitvā na labhati, karontī catūhapañcāhaṃ atikkāmeti, gilānāya, āpadāsu, ummattikāya, ādikammikāyāti. </div>
</div>
<div class="CENTER" id="p_2V_2814">
<span class="pN">2814</span>Tatiyasikkhāpadaṃ niṭṭhitaṃ.</div>
</html>
