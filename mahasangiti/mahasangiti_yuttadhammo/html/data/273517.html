<html>
<div class="i">6.2.3 Ariyaaṭṭhaṅgikamagga</div>
<div class="h">Mahālisutta</div>
<div class="h">Oṭṭhaddhalicchavīvatthu</div>
<div class="h">Ariyaaṭṭhaṅgikamagga</div>
<div class="q" id="p_6D_616"> <div class="divNumber">374.</div> <div class="p">
<span class="pN">616</span>“Atthi pana, bhante, maggo atthi paṭipadā etesaṃ dhammānaṃ sacchikiriyāyā”ti? “Atthi kho, mahāli, maggo atthi paṭipadā etesaṃ dhammānaṃ sacchikiriyāyā”ti. </div>
</div>
<div class="q" id="p_6D_617"> <div class="divNumber">375.</div> <div class="p">
<span class="pN">617</span>“Katamo pana, bhante, maggo katamā paṭipadā etesaṃ dhammānaṃ sacchikiriyāyā”ti? “Ayameva ariyo aṭṭhaṅgiko maggo. Seyyathidaṃ—  sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi. Ayaṃ kho, mahāli, maggo ayaṃ paṭipadā etesaṃ dhammānaṃ sacchikiriyāya. </div>
</div>
</html>
