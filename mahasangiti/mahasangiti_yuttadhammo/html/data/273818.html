<html>
<div class="i">7.2.8 Kaṭṭhahārasutta</div>
<div class="h">Brāhmaṇasaṃyutta</div>
<div class="h">Upāsakavagga</div>
<div class="h">Kaṭṭhahārasutta</div>
<div class="q" id="p_12S1_1275"> <div class="divNumber">204.</div> <div class="p">
<span class="pN">1275</span>Ekaṃ samayaṃ bhagavā kosalesu viharati aññatarasmiṃ vanasaṇḍe. Tena kho pana samayena aññatarassa bhāradvājagottassa brāhmaṇassa sambahulā antevāsikā kaṭṭhahārakā māṇavakā yena vanasaṇḍo tenupasaṅkamiṃsu; upasaṅkamitvā addasaṃsu bhagavantaṃ tasmiṃ vanasaṇḍe nisinnaṃ pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. Disvāna yena bhāradvājagotto brāhmaṇo tenupasaṅkamiṃsu; upasaṅkamitvā bhāradvājagottaṃ brāhmaṇaṃ etadavocuṃ—  “yagghe bhavaṃ jāneyyāsi. Asukasmiṃ vanasaṇḍe samaṇo nisinno pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā”. Atha kho bhāradvājagotto brāhmaṇo tehi māṇavakehi saddhiṃ yena so vanasaṇḍo tenupasaṅkami. Addasā kho bhagavantaṃ tasmiṃ vanasaṇḍe nisinnaṃ pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. Disvāna yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi—  </div>
</div>
<div class="q" id="p_12S1_1276"> <div class="p"> <table class="singleColumn"> <tr> <td> <div class="pN">1276</div> <div class="G">“Gambhīrarūpe bahubherave vane,</div> </td> </tr> <tr> <td> <div class="G">Suññaṃ araññaṃ vijanaṃ vigāhiya;</div> </td> </tr> <tr> <td> <div class="G">Aniñjamānena ṭhitena vaggunā,</div> </td> </tr> <tr> <td> <div class="G">Sucārurūpaṃ vata bhikkhu jhāyasi.</div> </td> </tr> </table> </div>
</div>
<div class="q" id="p_12S1_1277"> <div class="p"> <table class="singleColumn"> <tr> <td> <div class="pN">1277</div> <div class="G">Na yattha gītaṃ napi yattha vāditaṃ,</div> </td> </tr> <tr> <td> <div class="G">Eko araññe vanavassito muni;</div> </td> </tr> <tr> <td> <div class="G">Accherarūpaṃ paṭibhāti maṃ idaṃ,</div> </td> </tr> <tr> <td> <div class="G">Yadekako pītimano vane vase.</div> </td> </tr> </table> </div>
</div>
<div class="q" id="p_12S1_1278"> <div class="p"> <table class="singleColumn"> <tr> <td> <div class="pN">1278</div> <div class="G">Maññāmahaṃ lokādhipatisahabyataṃ,</div> </td> </tr> <tr> <td> <div class="G">Ākaṅkhamāno tidivaṃ anuttaraṃ;</div> </td> </tr> <tr> <td> <div class="G">Kasmā bhavaṃ vijanamaraññamassito,</div> </td> </tr> <tr> <td> <div class="G">Tapo idha kubbasi brahmapattiyā”ti.</div> </td> </tr> </table> </div>
</div>
<div class="q" id="p_12S1_1279"> <div class="p"> <table class="singleColumn"> <tr> <td> <div class="pN">1279</div> <div class="G">“Yā kāci kaṅkhā abhinandanā vā,</div> </td> </tr> <tr> <td> <div class="G">Anekadhātūsu puthū sadāsitā;</div> </td> </tr> <tr> <td> <div class="G">Aññāṇamūlappabhavā pajappitā,</div> </td> </tr> <tr> <td> <div class="G">Sabbā mayā byantikatā samūlikā.</div> </td> </tr> </table> </div>
</div>
<div class="q" id="p_12S1_1280"> <div class="p"> <table class="singleColumn"> <tr> <td> <div class="pN">1280</div> <div class="G">Svāhaṃ akaṅkho asito anūpayo,</div> </td> </tr> <tr> <td> <div class="G">Sabbesu dhammesu visuddhadassano;</div> </td> </tr> <tr> <td> <div class="G">Pappuyya sambodhimanuttaraṃ sivaṃ,</div> </td> </tr> <tr> <td> <div class="G">Jhāyāmahaṃ brahma raho visārado”ti.</div> </td> </tr> </table> </div>
</div>
<div class="q" id="p_12S1_1281"> <div class="p">
<span class="pN">1281</span>Evaṃ vutte, bhāradvājagotto brāhmaṇo bhagavantaṃ etadavoca—  “abhikkantaṃ, bho gotama, abhikkantaṃ, bho gotama…pe…  ajjatagge pāṇupetaṃ saraṇaṃ gatan”ti. </div>
</div>
</html>
