<html>
<div class="i">1.12 Cūḷabyūhasuttaniddesa</div>
<div class="h">Aṭṭhakavagga</div>
<div class="h">Cūḷabyūhasuttaniddesa</div>
<div class="q" id="p_24Mn_1068"> <div class="p">
<span class="pN">1068</span>Atha cūḷabyūhasuttaniddesaṃ vakkhati—  </div>
</div>
<div class="q" id="p_24Mn_1069"> <div class="divNumber">113.</div> <div class="p"> <table class="singleColumn"> <tr> <td> <div class="pN">1069</div> <div class="G"><span class="bold">Sakaṃ sakaṃ diṭṭhiparibbasānā,</span></div> </td> </tr> <tr> <td> <div class="G"><span class="bold">Viggayha nānā kusalā vadanti;</span></div> </td> </tr> <tr> <td> <div class="G"><span class="bold">Yo evaṃ jānāti sa vedi dhammaṃ,</span></div> </td> </tr> <tr> <td> <div class="G"><span class="bold">Idaṃ paṭikkosamakevalī so.</span></div> </td> </tr> </table> </div>
</div>
<div class="q" id="p_24Mn_1070"> <div class="p">
<span class="pN">1070</span><span class="bold">Sakaṃ sakaṃ diṭṭhiparibbasānā</span>ti. Santeke samaṇabrāhmaṇā diṭṭhigatikā; te dvāsaṭṭhiyā diṭṭhigatānaṃ aññataraññataraṃ diṭṭhigataṃ gahetvā uggahetvā gaṇhitvā parāmasitvā abhinivisitvā sakāya sakāya diṭṭhiyā vasanti saṃvasanti āvasanti parivasanti. Yathā agārikā gharesu vasanti, sāpattikā vā āpattīsu vasanti, sakilesā vā kilesesu vasanti; evamevaṃ santeke samaṇabrāhmaṇā diṭṭhigatikā, te dvāsaṭṭhiyā diṭṭhigatānaṃ aññataraññataraṃ diṭṭhigataṃ gahetvā uggahetvā gaṇhitvā parāmasitvā abhinivisitvā sakāya sakāya diṭṭhiyā vasanti saṃvasanti āvasanti parivasantīti—  sakaṃ sakaṃ diṭṭhiparibbasānā. </div>
</div>
<div class="q" id="p_24Mn_1071"> <div class="p">
<span class="pN">1071</span><span class="bold">Viggayha nānā kusalā vadantī</span>ti. <span class="bold">Viggayhā</span>ti gahetvā uggahetvā gaṇhitvā parāmasitvā abhinivisitvā nānā vadanti vividhaṃ vadanti aññoññaṃ vadanti puthu vadanti, na ekaṃ vadanti kathenti bhaṇanti dīpayanti voharanti. <span class="bold">Kusalā</span>ti kusalavādā paṇḍitavādā thiravādā ñāyavādā hetuvādā lakkhaṇavādā kāraṇavādā ṭhānavādā sakāya laddhiyāti—  viggayha nānā kusalā vadanti. </div>
</div>
<div class="q" id="p_24Mn_1072"> <div class="p">
<span class="pN">1072</span><span class="bold">Yo evaṃ jānāti sa vedi dhamman</span>ti. Yo imaṃ dhammaṃ diṭṭhiṃ paṭipadaṃ maggaṃ jānāti so dhammaṃ vedi aññāsi apassi paṭivijjhīti—  yo evaṃ jānāti sa vedi dhammaṃ. </div>
</div>
<div class="q" id="p_24Mn_1073"> <div class="p">
<span class="pN">1073</span><span class="bold">Idaṃ paṭikkosamakevalī so</span>ti. Yo imaṃ dhammaṃ diṭṭhiṃ paṭipadaṃ maggaṃ paṭikkosati, akevalī so asamatto so aparipuṇṇo so hīno nihīno omako lāmako chatukko parittoti—  idaṃ paṭikkosamakevalī so. </div>
</div>
<div class="q" id="p_24Mn_1074"> <div class="p">
<span class="pN">1074</span>Tenāha so nimmito—  </div>
</div>
<div class="q" id="p_24Mn_1075"> <div class="p"> <table class="singleColumn"> <tr> <td> <div class="pN">1075</div> <div class="G">“Sakaṃ sakaṃ diṭṭhiparibbasānā,</div> </td> </tr> <tr> <td> <div class="G">Viggayha nānā kusalā vadanti;</div> </td> </tr> <tr> <td> <div class="G">Yo evaṃ jānāti sa vedi dhammaṃ,</div> </td> </tr> <tr> <td> <div class="G">Idaṃ paṭikkosamakevalī so”ti.</div> </td> </tr> </table> </div>
</div>
<div class="q" id="p_24Mn_1076"> <div class="divNumber">114.</div> <div class="p"> <table class="singleColumn"> <tr> <td> <div class="pN">1076</div> <div class="G"><span class="bold">Evampi viggayha vivādayanti,</span></div> </td> </tr> <tr> <td> <div class="G"><span class="bold">Bālo paro akkusaloti cāhu;</span></div> </td> </tr> <tr> <td> <div class="G"><span class="bold">Sacco nu vādo katamo imesaṃ,</span></div> </td> </tr> <tr> <td> <div class="G"><span class="bold">Sabbeva hīme kusalāvadānā.</span></div> </td> </tr> </table> </div>
</div>
<div class="q" id="p_24Mn_1077"> <div class="p">
<span class="pN">1077</span><span class="bold">Evampi viggayha vivādayantī</span>ti. Evaṃ gahetvā uggahetvā gaṇhitvā parāmasitvā abhinivisitvā vivādayanti, kalahaṃ karonti, bhaṇḍanaṃ karonti, viggahaṃ karonti, vivādaṃ karonti, medhagaṃ karonti—  “na tvaṃ imaṃ dhammavinayaṃ ājānāsi…pe…  nibbeṭhehi vā sace pahosī”ti—  evampi viggayha vivādayanti. </div>
</div>
<div class="q" id="p_24Mn_1078"> <div class="p">
<span class="pN">1078</span><span class="bold">Bālo paro akkusaloti cāhū</span>ti. Paro bālo hīno nihīno omako lāmako chatukko paritto akusalo avidvā avijjāgato aññāṇī avibhāvī duppaññoti, evamāhaṃsu evaṃ kathenti evaṃ bhaṇanti evaṃ dīpayanti evaṃ voharantīti—  bālo paro akkusaloti cāhu. </div>
</div>
<div class="q" id="p_24Mn_1079"> <div class="p">
<span class="pN">1079</span><span class="bold">Sacco nu vādo katamo imesan</span>ti. Imesaṃ samaṇabrāhmaṇānaṃ vādo katamo sacco taccho tatho bhūto yāthāvo aviparītoti—  sacco nu vādo katamo imesaṃ. </div>
</div>
<div class="q" id="p_24Mn_1080"> <div class="p">
<span class="pN">1080</span><span class="bold">Sabbeva hīme kusalāvadānā</span>ti. Sabbevime samaṇabrāhmaṇā kusalavādā paṇḍitavādā thiravādā ñāyavādā hetuvādā lakkhaṇavādā kāraṇavādā ṭhānavādā sakāya laddhiyāti—  sabbeva hīme kusalāvadānā. </div>
</div>
<div class="q" id="p_24Mn_1081"> <div class="p">
<span class="pN">1081</span>Tenāha so nimmito—  </div>
</div>
<div class="q" id="p_24Mn_1082"> <div class="p"> <table class="singleColumn"> <tr> <td> <div class="pN">1082</div> <div class="G">“Evampi viggayha vivādayanti,</div> </td> </tr> <tr> <td> <div class="G">Bālo paro akkusaloti cāhu;</div> </td> </tr> <tr> <td> <div class="G">Sacco nu vādo katamo imesaṃ,</div> </td> </tr> <tr> <td> <div class="G">Sabbeva hīme kusalāvadānā”ti.</div> </td> </tr> </table> </div>
</div>
<div class="q" id="p_24Mn_1083"> <div class="divNumber">115.</div> <div class="p"> <table class="singleColumn"> <tr> <td> <div class="pN">1083</div> <div class="G"><span class="bold">Parassa ce dhammamanānujānaṃ,</span></div> </td> </tr> <tr> <td> <div class="G"><span class="bold">Bālomako hoti nihīnapañño;</span></div> </td> </tr> <tr> <td> <div class="G"><span class="bold">Sabbeva bālā sunihīnapaññā,</span></div> </td> </tr> <tr> <td> <div class="G"><span class="bold">Sabbevime diṭṭhiparibbasānā.</span></div> </td> </tr> </table> </div>
</div>
<div class="q" id="p_24Mn_1084"> <div class="p">
<span class="pN">1084</span><span class="bold">Parassa ce dhammamanānujānan</span>ti. Parassa dhammaṃ diṭṭhiṃ paṭipadaṃ maggaṃ anānujānanto anānupassanto anānumananto anānumaññanto anānumodantoti—  parassa ce dhammamanānujānaṃ. </div>
</div>
<div class="q" id="p_24Mn_1085"> <div class="p">
<span class="pN">1085</span><span class="bold">Bālomako hoti nihīnapañño</span>ti. Paro bālo hoti hīno nihīno omako lāmako chatukko paritto, hīnapañño nihīnapañño omakapañño lāmakapañño chatukkapañño parittapaññoti—  bālomako hoti nihīnapañño. </div>
</div>
<div class="q" id="p_24Mn_1086"> <div class="p">
<span class="pN">1086</span><span class="bold">Sabbeva bālā sunihīnapaññā</span>ti. Sabbevime samaṇabrāhmaṇā bālā hīnā nihīnā omakā lāmakā chatukkā parittā, sabbeva hīnapaññā nihīnapaññā omakapaññā lāmakapaññā chatukkapaññā parittapaññāti—  sabbeva bālā sunihīnapaññā. </div>
</div>
<div class="q" id="p_24Mn_1087"> <div class="p">
<span class="pN">1087</span><span class="bold">Sabbevime diṭṭhiparibbasānā</span>ti. Sabbevime samaṇabrāhmaṇā diṭṭhigatikā; te dvāsaṭṭhiyā diṭṭhigatānaṃ aññataraññataraṃ diṭṭhigataṃ gahetvā uggahetvā gaṇhitvā parāmasitvā abhinivisitvā sakāya sakāya diṭṭhiyā vasanti saṃvasanti āvasanti parivasanti. Yathā agārikā vā gharesu vasanti, sāpattikā vā āpattīsu vasanti, sakilesā vā kilesesu vasanti; evamevaṃ sabbevime samaṇabrāhmaṇā diṭṭhigatikā…pe…  parivasantīti—  sabbevime diṭṭhiparibbasānā. </div>
</div>
<div class="q" id="p_24Mn_1088"> <div class="p">
<span class="pN">1088</span>Tenāha bhagavā—  </div>
</div>
<div class="q" id="p_24Mn_1089"> <div class="p"> <table class="singleColumn"> <tr> <td> <div class="pN">1089</div> <div class="G">“Parassa ce dhammamanānujānaṃ,</div> </td> </tr> <tr> <td> <div class="G">Bālomako hoti nihīnapañño;</div> </td> </tr> <tr> <td> <div class="G">Sabbeva bālā sunihīnapaññā,</div> </td> </tr> <tr> <td> <div class="G">Sabbevime diṭṭhiparibbasānā”ti.</div> </td> </tr> </table> </div>
</div>
<div class="q" id="p_24Mn_1090"> <div class="divNumber">116.</div> <div class="p"> <table class="singleColumn"> <tr> <td> <div class="pN">1090</div> <div class="G"><span class="bold">Sandiṭṭhiyā ceva navīvadātā,</span></div> </td> </tr> <tr> <td> <div class="G"><span class="bold">Saṃsuddhapaññā kusalā mutīmā;</span></div> </td> </tr> <tr> <td> <div class="G"><span class="bold">Na tesaṃ koci parihīnapañño,</span></div> </td> </tr> <tr> <td> <div class="G"><span class="bold">Diṭṭhī hi tesampi tathā samattā.</span></div> </td> </tr> </table> </div>
</div>
<div class="q" id="p_24Mn_1091"> <div class="p">
<span class="pN">1091</span><span class="bold">Sandiṭṭhiyā ceva navīvadātā</span>ti. Sakāya diṭṭhiyā sakāya khantiyā sakāya ruciyā sakāya laddhiyā anavīvadātā avodātā apariyodātā saṃkiliṭṭhā saṃkilesikāti—  sandiṭṭhiyā ceva navīvadātā. </div>
</div>
<div class="q" id="p_24Mn_1092"> <div class="p">
<span class="pN">1092</span><span class="bold">Saṃsuddhapaññā kusalā mutīmā</span>ti. Suddhapaññā visuddhapaññā parisuddhapaññā vodātapaññā pariyodātapaññā. Atha vā suddhadassanā visuddhadassanā parisuddhadassanā vodātadassanā pariyodātadassanāti—  saṃsuddhapaññā. <span class="bold">Kusalā</span>ti kusalā paṇḍitā paññavanto iddhimanto ñāṇino vibhāvino medhāvinoti—  saṃsuddhapaññā kusalā. <span class="bold">Mutīmā</span>ti mutimā paṇḍitā paññavanto iddhimanto ñāṇino vibhāvino medhāvinoti—  saṃsuddhapaññā kusalā mutīmā. </div>
</div>
<div class="q" id="p_24Mn_1093"> <div class="p">
<span class="pN">1093</span><span class="bold">Tesaṃ na koci parihīnapañño</span>ti. Tesaṃ samaṇabrāhmaṇānaṃ na koci hīnapañño nihīnapañño omakapañño lāmakapañño chatukkapañño parittapañño atthi. Sabbeva seṭṭhapaññā visiṭṭhapaññā pāmokkhapaññā uttamapaññā pavarapaññāti—  tesaṃ na koci parihīnapañño. </div>
</div>
<div class="q" id="p_24Mn_1094"> <div class="p">
<span class="pN">1094</span><span class="bold">Diṭṭhī hi tesampi tathā samattā</span>ti. Tesaṃ samaṇabrāhmaṇānaṃ diṭṭhi tathā samattā samādinnā gahitā parāmaṭṭhā abhiniviṭṭhā ajjhositā adhimuttāti—  diṭṭhī hi tesampi tathā samattā. </div>
</div>
<div class="q" id="p_24Mn_1095"> <div class="p">
<span class="pN">1095</span>Tenāha bhagavā—  </div>
</div>
<div class="q" id="p_24Mn_1096"> <div class="p"> <table class="singleColumn"> <tr> <td> <div class="pN">1096</div> <div class="G">“Sandiṭṭhiyā ceva navīvadātā,</div> </td> </tr> <tr> <td> <div class="G">Saṃsuddhapaññā kusalā mutīmā;</div> </td> </tr> <tr> <td> <div class="G">Tesaṃ na koci parihīnapañño,</div> </td> </tr> <tr> <td> <div class="G">Diṭṭhī hi tesampi tathā samattā”ti.</div> </td> </tr> </table> </div>
</div>
<div class="q" id="p_24Mn_1097"> <div class="divNumber">117.</div> <div class="p"> <table class="singleColumn"> <tr> <td> <div class="pN">1097</div> <div class="G"><span class="bold">Na vāhametaṃ tathiyanti brūmi,</span></div> </td> </tr> <tr> <td> <div class="G"><span class="bold">Yamāhu bālā mithu aññamaññaṃ;</span></div> </td> </tr> <tr> <td> <div class="G"><span class="bold">Sakaṃ sakaṃ diṭṭhimakaṃsu saccaṃ,</span></div> </td> </tr> <tr> <td> <div class="G"><span class="bold">Tasmā hi bāloti paraṃ dahanti.</span></div> </td> </tr> </table> </div>
</div>
<div class="q" id="p_24Mn_1098"> <div class="p">
<span class="pN">1098</span><span class="bold">Na vāhametaṃ tathiyanti brūmī</span>ti. <span class="bold">Nā</span>ti paṭikkhepo. <span class="bold">Etan</span>ti “dvāsaṭṭhidiṭṭhigatāni nāhaṃ etaṃ tacchaṃ tathaṃ bhūtaṃ yāthāvaṃ aviparītan”ti brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti—  na vāhametaṃ tathiyanti brūmi. </div>
</div>
<div class="q" id="p_24Mn_1099"> <div class="p">
<span class="pN">1099</span><span class="bold">Yamāhu bālā mithu aññamaññan</span>ti. <span class="bold">Mithū</span>ti dve janā, dve kalahakārakā, dve bhaṇḍanakārakā, dve bhassakārakā, dve vivādakārakā, dve adhikaraṇakārakā, dve vādino, dve sallapakā; te aññamaññaṃ bālo hīno nihīno omako lāmako chatukko parittoti, evamāhaṃsu evaṃ kathenti evaṃ bhaṇanti evaṃ dīpayanti evaṃ voharantīti—  yamāhu bālā mithu aññamaññaṃ. </div>
</div>
<div class="q" id="p_24Mn_1100"> <div class="p">
<span class="pN">1100</span><span class="bold">Sakaṃ sakaṃ diṭṭhimakaṃsu saccan</span>ti. “Sassato loko, idameva saccaṃ moghamaññan”ti—  sakaṃ sakaṃ diṭṭhimakaṃsu saccaṃ. “Asassato loko, idameva saccaṃ moghamaññan”ti…pe…  “neva hoti na na hoti tathāgato paraṃ maraṇā, idameva saccaṃ moghamaññan”ti—  sakaṃ sakaṃ diṭṭhimakaṃsu saccaṃ. </div>
</div>
<div class="q" id="p_24Mn_1101"> <div class="p">
<span class="pN">1101</span><span class="bold">Tasmā hi bāloti paraṃ dahantī</span>ti. <span class="bold">Tasmā</span>ti tasmā taṃkāraṇā taṃhetu tappaccayā taṃnidānā paraṃ bālo hīno nihīno omako lāmako chatukko parittoti dahanti passanti dakkhanti olokenti nijjhāyanti upaparikkhantīti—  tasmā hi bāloti paraṃ dahanti. </div>
</div>
<div class="q" id="p_24Mn_1102"> <div class="p">
<span class="pN">1102</span>Tenāha bhagavā—  </div>
</div>
<div class="q" id="p_24Mn_1103"> <div class="p"> <table class="singleColumn"> <tr> <td> <div class="pN">1103</div> <div class="G">“Na vāhametaṃ tathiyanti brūmi,</div> </td> </tr> <tr> <td> <div class="G">Yamāhu bālā mithu aññamaññaṃ;</div> </td> </tr> <tr> <td> <div class="G">Sakaṃ sakaṃ diṭṭhimakaṃsu saccaṃ,</div> </td> </tr> <tr> <td> <div class="G">Tasmā hi bāloti paraṃ dahantī”ti.</div> </td> </tr> </table> </div>
</div>
<div class="q" id="p_24Mn_1104"> <div class="divNumber">118.</div> <div class="p"> <table class="singleColumn"> <tr> <td> <div class="pN">1104</div> <div class="G"><span class="bold">Yamāhu saccaṃ tathiyanti eke,</span></div> </td> </tr> <tr> <td> <div class="G"><span class="bold">Tamāhu aññepi tucchaṃ musāti;</span></div> </td> </tr> <tr> <td> <div class="G"><span class="bold">Evampi viggayha vivādayanti,</span></div> </td> </tr> <tr> <td> <div class="G"><span class="bold">Kasmā na ekaṃ samaṇā vadanti.</span></div> </td> </tr> </table> </div>
</div>
<div class="q" id="p_24Mn_1105"> <div class="p">
<span class="pN">1105</span><span class="bold">Yamāhu saccaṃ tathiyanti eke</span>ti. Yaṃ dhammaṃ diṭṭhiṃ paṭipadaṃ maggaṃ eke samaṇabrāhmaṇā “idaṃ saccaṃ tacchaṃ tathaṃ bhūtaṃ yāthāvaṃ aviparītan”ti, evamāhaṃsu evaṃ kathenti evaṃ bhaṇanti evaṃ dīpayanti evaṃ voharantīti—  yamāhu saccaṃ tathiyanti eke. </div>
</div>
<div class="q" id="p_24Mn_1106"> <div class="p">
<span class="pN">1106</span><span class="bold">Tamāhu aññepi tucchaṃ musātī</span>ti. Tameva dhammaṃ diṭṭhiṃ paṭipadaṃ maggaṃ eke samaṇabrāhmaṇā “tucchaṃ etaṃ, musā etaṃ, abhūtaṃ etaṃ, alikaṃ etaṃ, ayāthāvaṃ etan”ti, evamāhaṃsu evaṃ kathenti evaṃ bhaṇanti evaṃ dīpayanti evaṃ voharantīti—  tamāhu aññepi tucchaṃ musāti. </div>
</div>
<div class="q" id="p_24Mn_1107"> <div class="p">
<span class="pN">1107</span><span class="bold">Evampi viggayha vivādayantī</span>ti. Evaṃ gahetvā uggahetvā gaṇhitvā parāmasitvā abhinivisitvā vivādayanti, kalahaṃ karonti, bhaṇḍanaṃ karonti, viggahaṃ karonti, vivādaṃ karonti, medhagaṃ karonti—  “na tvaṃ imaṃ dhammavinayaṃ ājānāsi…pe…  nibbeṭhehi vā sace pahosī”ti—  evampi viggayha vivādayanti. </div>
</div>
<div class="q" id="p_24Mn_1108"> <div class="p">
<span class="pN">1108</span><span class="bold">Kasmā na ekaṃ samaṇā vadantī</span>ti. <span class="bold">Kasmā</span>ti kasmā kiṃkāraṇā kiṃhetu kiṃpaccayā kiṃnidānā kiṃsamudayā kiṃjātikā kiṃpabhavā na ekaṃ vadanti nānā vadanti vividhaṃ vadanti aññoññaṃ vadanti puthu vadanti kathenti bhaṇanti dīpayanti voharantīti—  kasmā na ekaṃ samaṇā vadanti. </div>
</div>
<div class="q" id="p_24Mn_1109"> <div class="p">
<span class="pN">1109</span>Tenāha so nimmito—  </div>
</div>
<div class="q" id="p_24Mn_1110"> <div class="p"> <table class="singleColumn"> <tr> <td> <div class="pN">1110</div> <div class="G">“Yamāhu saccaṃ tathiyanti eke,</div> </td> </tr> <tr> <td> <div class="G">Tamāhu aññepi tucchaṃ musāti;</div> </td> </tr> <tr> <td> <div class="G">Evampi viggayha vivādayanti,</div> </td> </tr> <tr> <td> <div class="G">Kasmā na ekaṃ samaṇā vadantī”ti.</div> </td> </tr> </table> </div>
</div>
<div class="q" id="p_24Mn_1111"> <div class="divNumber">119.</div> <div class="p"> <table class="singleColumn"> <tr> <td> <div class="pN">1111</div> <div class="G"><span class="bold">Ekañhi saccaṃ na dutīyamatthi,</span></div> </td> </tr> <tr> <td> <div class="G"><span class="bold">Yasmiṃ pajā no vivade pajānaṃ;</span></div> </td> </tr> <tr> <td> <div class="G"><span class="bold">Nānā te saccāni sayaṃ thunanti,</span></div> </td> </tr> <tr> <td> <div class="G"><span class="bold">Tasmā na ekaṃ samaṇā vadanti.</span></div> </td> </tr> </table> </div>
</div>
<div class="q" id="p_24Mn_1112"> <div class="p">
<span class="pN">1112</span><span class="bold">Ekañhi saccaṃ na dutīyamatthī</span>ti. Ekaṃ saccaṃ vuccati dukkhanirodho nibbānaṃ. Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṃ. Atha vā ekaṃ saccaṃ vuccati—  maggasaccaṃ, niyyānasaccaṃ, dukkhanirodhagāminī paṭipadā, ariyo aṭṭhaṅgiko maggo, seyyathidaṃ—  sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhīti—  ekañhi saccaṃ na dutīyamatthi. </div>
</div>
<div class="q" id="p_24Mn_1113"> <div class="p">
<span class="pN">1113</span><span class="bold">Yasmiṃ pajā no vivade pajānan</span>ti. <span class="bold">Yasmin</span>ti yasmiṃ sacce. <span class="bold">Pajā</span>ti sattādhivacanaṃ. <span class="bold">Pajānan</span>ti yaṃ saccaṃ pajānantā ājānantā vijānantā paṭivijānantā paṭivijjhantā na kalahaṃ kareyyuṃ, na bhaṇḍanaṃ kareyyuṃ, na viggahaṃ kareyyuṃ, na vivādaṃ kareyyuṃ, na medhagaṃ kareyyuṃ, kalahaṃ bhaṇḍanaṃ viggahaṃ vivādaṃ medhagaṃ pajaheyyuṃ, vinodeyyuṃ, byantiṃ kareyyuṃ, anabhāvaṃ gameyyunti—  yasmiṃ pajā no vivade pajānaṃ. </div>
</div>
<div class="q" id="p_24Mn_1114"> <div class="p">
<span class="pN">1114</span><span class="bold">Nānā te saccāni sayaṃ thunantī</span>ti. Nānā te saccāni sayaṃ thunanti vadanti kathenti bhaṇanti dīpayanti voharanti. “Sassato loko, idameva saccaṃ moghamaññan”ti sayaṃ thunanti vadanti kathenti bhaṇanti dīpayanti voharanti. “Asassato loko…pe…  neva hoti na na hoti tathāgato paraṃ maraṇā, idameva saccaṃ moghamaññan”ti sayaṃ thunanti vadanti kathenti bhaṇanti dīpayanti voharantīti—  nānā te saccāni sayaṃ thunanti. </div>
</div>
<div class="q" id="p_24Mn_1115"> <div class="p">
<span class="pN">1115</span><span class="bold">Tasmā na ekaṃ samaṇā vadantī</span>ti. <span class="bold">Tasmā</span>ti tasmā taṃkāraṇā taṃhetu tappaccayā taṃnidānā na ekaṃ vadanti nānā vadanti vividhaṃ vadanti aññoññaṃ vadanti puthu vadanti kathenti bhaṇanti dīpayanti voharantīti—  tasmā na ekaṃ samaṇā vadanti. </div>
</div>
<div class="q" id="p_24Mn_1116"> <div class="p">
<span class="pN">1116</span>Tenāha bhagavā—  </div>
</div>
<div class="q" id="p_24Mn_1117"> <div class="p"> <table class="singleColumn"> <tr> <td> <div class="pN">1117</div> <div class="G">“Ekañhi saccaṃ na dutīyamatthi,</div> </td> </tr> <tr> <td> <div class="G">Yasmiṃ pajā no vivade pajānaṃ;</div> </td> </tr> <tr> <td> <div class="G">Nānā te saccāni sayaṃ thunanti,</div> </td> </tr> <tr> <td> <div class="G">Tasmā na ekaṃ samaṇā vadantī”ti.</div> </td> </tr> </table> </div>
</div>
<div class="q" id="p_24Mn_1118"> <div class="divNumber">120.</div> <div class="p"> <table class="singleColumn"> <tr> <td> <div class="pN">1118</div> <div class="G"><span class="bold">Kasmā nu saccāni vadanti nānā,</span></div> </td> </tr> <tr> <td> <div class="G"><span class="bold">Pavādiyāse kusalāvadānā;</span></div> </td> </tr> <tr> <td> <div class="G"><span class="bold">Saccāni sutāni bahūni nānā,</span></div> </td> </tr> <tr> <td> <div class="G"><span class="bold">Udāhu te takkamanussaranti.</span></div> </td> </tr> </table> </div>
</div>
<div class="q" id="p_24Mn_1119"> <div class="p">
<span class="pN">1119</span><span class="bold">Kasmā nu saccāni vadanti nānā</span>ti. <span class="bold">Kasmā</span>ti kasmā kiṃkāraṇā kiṃhetu kiṃpaccayā kiṃnidānā saccāni nānā vadanti, vividhāni vadanti, aññoññāni vadanti, puthūni vadanti kathenti bhaṇanti dīpayanti voharantīti—  kasmā nu saccāni vadanti nānā. </div>
</div>
<div class="q" id="p_24Mn_1120"> <div class="p">
<span class="pN">1120</span><span class="bold">Pavādiyāse kusalāvadānā</span>ti. <span class="bold">Pavādiyāse</span>ti vippavadantītipi pavādiyāse. Atha vā sakaṃ sakaṃ diṭṭhigataṃ pavadanti kathenti bhaṇanti dīpayanti voharanti. “Sassato loko, idameva saccaṃ moghamaññan”ti pavadanti kathenti bhaṇanti dīpayanti voharanti. “Asassato loko…pe…  neva hoti na na hoti tathāgato paraṃ maraṇā, idameva saccaṃ moghamaññan”ti pavadanti kathenti bhaṇanti dīpayanti voharanti. <span class="bold">Kusalāvadānā</span>ti kusalavādā paṇḍitavādā thiravādā ñāyavādā hetuvādā lakkhaṇavādā kāraṇavādā ṭhānavādā sakāya laddhiyāti—  pavādiyāse kusalāvadānā. </div>
</div>
<div class="q" id="p_24Mn_1121"> <div class="p">
<span class="pN">1121</span><span class="bold">Saccāni sutāni bahūni nānā</span>ti saccāni sutāni bahukāni nānāni vividhāni aññoññāni puthūnīti—  saccāni sutāni bahūni nānā. </div>
</div>
<div class="q" id="p_24Mn_1122"> <div class="p">
<span class="pN">1122</span><span class="bold">Udāhu te takkamanussarantī</span>ti udāhu takkena saṅkappena yāyanti nīyanti vuyhanti saṃharīyantīti. Evampi udāhu te takkamanussaranti. Atha vā takkapariyāhataṃ vīmaṃsānucaritaṃ sayaṃ paṭibhānaṃ vadanti kathenti bhaṇanti dīpayanti voharantīti. Evampi udāhu te takkamanussaranti. </div>
</div>
<div class="q" id="p_24Mn_1123"> <div class="p">
<span class="pN">1123</span>Tenāha so nimmito—  </div>
</div>
<div class="q" id="p_24Mn_1124"> <div class="p"> <table class="singleColumn"> <tr> <td> <div class="pN">1124</div> <div class="G">“Kasmā nu saccāni vadanti nānā,</div> </td> </tr> <tr> <td> <div class="G">Pavādiyāse kusalāvadānā;</div> </td> </tr> <tr> <td> <div class="G">Saccāni sutāni bahūni nānā,</div> </td> </tr> <tr> <td> <div class="G">Udāhu te takkamanussarantī”ti.</div> </td> </tr> </table> </div>
</div>
<div class="q" id="p_24Mn_1125"> <div class="divNumber">121.</div> <div class="p"> <table class="singleColumn"> <tr> <td> <div class="pN">1125</div> <div class="G"><span class="bold">Na heva saccāni bahūni nānā,</span></div> </td> </tr> <tr> <td> <div class="G"><span class="bold">Aññatra saññāya niccāni loke;</span></div> </td> </tr> <tr> <td> <div class="G"><span class="bold">Takkañca diṭṭhīsu pakappayitvā,</span></div> </td> </tr> <tr> <td> <div class="G"><span class="bold">Saccaṃ musāti dvayadhammamāhu.</span></div> </td> </tr> </table> </div>
</div>
<div class="q" id="p_24Mn_1126"> <div class="p">
<span class="pN">1126</span><span class="bold">Na heva saccāni bahūni nānā</span>ti na heva saccāni bahukāni nānāni vividhāni aññoññāni puthūnīti—  na heva saccāni bahūni nānā. </div>
</div>
<div class="q" id="p_24Mn_1127"> <div class="p">
<span class="pN">1127</span><span class="bold">Aññatra saññāya niccāni loke</span>ti aññatra saññāya niccaggāhā ekaññeva saccaṃ loke kathīyati bhaṇīyati dīpīyati voharīyati—  dukkhanirodho nibbānaṃ. Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṃ. Atha vā ekaṃ saccaṃ vuccati maggasaccaṃ, niyyānasaccaṃ, dukkhanirodhagāminī paṭipadā, ariyo aṭṭhaṅgiko maggo, seyyathidaṃ—  sammādiṭṭhi …pe…  sammāsamādhīti—  aññatra saññāya niccāni loke. </div>
</div>
<div class="q" id="p_24Mn_1128"> <div class="p">
<span class="pN">1128</span><span class="bold">Takkañca diṭṭhīsu pakappayitvā, saccaṃ musāti dvayadhammamāhū</span>ti. Takkaṃ vitakkaṃ saṅkappaṃ takkayitvā vitakkayitvā saṅkappayitvā diṭṭhigatāni janenti sañjanenti nibbattenti abhinibbattenti. Diṭṭhigatāni janetvā sañjanetvā nibbattetvā abhinibbattetvā “mayhaṃ saccaṃ tuyhaṃ musā”ti, evamāhaṃsu evaṃ kathenti evaṃ bhaṇanti evaṃ dīpayanti evaṃ voharantīti—  takkañca diṭṭhīsu pakappayitvā saccaṃ musāti dvayadhammamāhu. </div>
</div>
<div class="q" id="p_24Mn_1129"> <div class="p">
<span class="pN">1129</span>Tenāha bhagavā—  </div>
</div>
<div class="q" id="p_24Mn_1130"> <div class="p"> <table class="singleColumn"> <tr> <td> <div class="pN">1130</div> <div class="G">“Na heva saccāni bahūni nānā,</div> </td> </tr> <tr> <td> <div class="G">Aññatra saññāya niccāni loke;</div> </td> </tr> <tr> <td> <div class="G">Takkañca diṭṭhīsu pakappayitvā,</div> </td> </tr> <tr> <td> <div class="G">Saccaṃ musāti dvayadhammamāhū”ti.</div> </td> </tr> </table> </div>
</div>
<div class="q" id="p_24Mn_1131"> <div class="divNumber">122.</div> <div class="p"> <table class="singleColumn"> <tr> <td> <div class="pN">1131</div> <div class="G"><span class="bold">Diṭṭhe sute sīlavate mute vā,</span></div> </td> </tr> <tr> <td> <div class="G"><span class="bold">Ete ca nissāya vimānadassī;</span></div> </td> </tr> <tr> <td> <div class="G"><span class="bold">Vinicchaye ṭhatvā pahassamāno,</span></div> </td> </tr> <tr> <td> <div class="G"><span class="bold">Bālo paro akkusaloti cāha.</span></div> </td> </tr> </table> </div>
</div>
<div class="q" id="p_24Mn_1132"> <div class="p">
<span class="pN">1132</span><span class="bold">Diṭṭhe sute sīlavate mute vā, ete ca nissāya vimānadassī</span>ti. Diṭṭhaṃ vā diṭṭhasuddhiṃ vā, sutaṃ vā sutasuddhiṃ vā, sīlaṃ vā sīlasuddhiṃ vā, vataṃ vā vatasuddhiṃ vā, mutaṃ vā mutasuddhiṃ vā nissāya upanissāya gaṇhitvā parāmasitvā abhinivisitvāti—  diṭṭhe sute sīlavate mute vā. <span class="bold">Ete ca nissāya vimānadassī</span>ti. Na sammānetītipi vimānadassī. Atha vā domanassaṃ janetītipi vimānadassīti—  diṭṭhe sute sīlavate mute vā ete ca nissāya vimānadassī. </div>
</div>
<div class="q" id="p_24Mn_1133"> <div class="p">
<span class="pN">1133</span><span class="bold">Vinicchaye ṭhatvā pahassamāno</span>ti. Vinicchayā vuccanti dvāsaṭṭhi diṭṭhigatāni. Diṭṭhivinicchaye vinicchayadiṭṭhiyā ṭhatvā patiṭṭhahitvā gaṇhitvā parāmasitvā abhinivisitvāti—  vinicchaye ṭhatvā. <span class="bold">Pahassamāno</span>ti tuṭṭho hoti haṭṭho pahaṭṭho attamano paripuṇṇasaṅkappo. Atha vā dantavidaṃsakaṃ pahassamānoti—  vinicchaye ṭhatvā pahassamāno. </div>
</div>
<div class="q" id="p_24Mn_1134"> <div class="p">
<span class="pN">1134</span><span class="bold">Bālo paro akkusaloti cāhā</span>ti. Paro bālo hīno nihīno omako lāmako chatukko paritto akusalo avidvā avijjāgato aññāṇī avibhāvī amedhāvī duppaññoti, evamāha evaṃ katheti evaṃ bhaṇati evaṃ dīpayati evaṃ voharatīti—  bālo paro akkusaloti cāha. </div>
</div>
<div class="q" id="p_24Mn_1135"> <div class="p">
<span class="pN">1135</span>Tenāha bhagavā—  </div>
</div>
<div class="q" id="p_24Mn_1136"> <div class="p"> <table class="singleColumn"> <tr> <td> <div class="pN">1136</div> <div class="G">“Diṭṭhe sute sīlavate mute vā,</div> </td> </tr> <tr> <td> <div class="G">Ete ca nissāya vimānadassī;</div> </td> </tr> <tr> <td> <div class="G">Vinicchaye ṭhatvā pahassamāno,</div> </td> </tr> <tr> <td> <div class="G">Bālo paro akkusaloti cāhā”ti.</div> </td> </tr> </table> </div>
</div>
<div class="q" id="p_24Mn_1137"> <div class="divNumber">123.</div> <div class="p"> <table class="singleColumn"> <tr> <td> <div class="pN">1137</div> <div class="G"><span class="bold">Yeneva bāloti paraṃ dahāti,</span></div> </td> </tr> <tr> <td> <div class="G"><span class="bold">Tenātumānaṃ kusaloti cāha;</span></div> </td> </tr> <tr> <td> <div class="G"><span class="bold">Sayamattanā so kusalāvadāno,</span></div> </td> </tr> <tr> <td> <div class="G"><span class="bold">Aññaṃ vimāneti tadeva pāva.</span></div> </td> </tr> </table> </div>
</div>
<div class="q" id="p_24Mn_1138"> <div class="p">
<span class="pN">1138</span><span class="bold">Yeneva bāloti paraṃ dahātī</span>ti. Yeneva hetunā yena paccayena yena kāraṇena yena pabhavena paraṃ bālato hīnato nihīnato omakato lāmakato chatukkato parittato dahati passati dakkhati oloketi nijjhāyati upaparikkhatīti—  yeneva bāloti paraṃ dahāti. </div>
</div>
<div class="q" id="p_24Mn_1139"> <div class="p">
<span class="pN">1139</span><span class="bold">Tenātumānaṃ kusaloti cāhā</span>ti. <span class="bold">Ātumāno</span> vuccati attā. Sopi teneva hetunā tena paccayena tena kāraṇena tena pabhavena attānaṃ ahamasmi kusalo paṇḍito paññavā buddhimā ñāṇī vibhāvī medhāvīti—  tenātumānaṃ kusaloti cāha. </div>
</div>
<div class="q" id="p_24Mn_1140"> <div class="p">
<span class="pN">1140</span><span class="bold">Sayamattanā so kusalāvadāno</span>ti. Sayameva attānaṃ kusalavādo paṇḍitavādo thiravādo ñāyavādo hetuvādo lakkhaṇavādo kāraṇavādo ṭhānavādo sakāya laddhiyāti—  sayamattanā so kusalāvadāno. </div>
</div>
<div class="q" id="p_24Mn_1141"> <div class="p">
<span class="pN">1141</span><span class="bold">Aññaṃ vimāneti tadeva pāvā</span>ti. Na sammānetītipi aññaṃ vimāneti. Atha vā domanassaṃ janetītipi aññaṃ vimāneti. <span class="bold">Tadeva pāvā</span>ti tadeva taṃ diṭṭhigataṃ pāvadati “itipāyaṃ puggalo micchādiṭṭhiko viparītadassano”ti—  aññaṃ vimāneti tadeva pāvada. </div>
</div>
<div class="q" id="p_24Mn_1142"> <div class="p">
<span class="pN">1142</span>Tenāha bhagavā—  </div>
</div>
<div class="q" id="p_24Mn_1143"> <div class="p"> <table class="singleColumn"> <tr> <td> <div class="pN">1143</div> <div class="G">“Yeneva bāloti paraṃ dahāti,</div> </td> </tr> <tr> <td> <div class="G">Tenātumānaṃ kusaloti cāha;</div> </td> </tr> <tr> <td> <div class="G">Sayamattanā so kusalāvadāno,</div> </td> </tr> <tr> <td> <div class="G">Aññaṃ vimāneti tadeva pāvā”ti.</div> </td> </tr> </table> </div>
</div>
<div class="q" id="p_24Mn_1144"> <div class="divNumber">124.</div> <div class="p"> <table class="singleColumn"> <tr> <td> <div class="pN">1144</div> <div class="G"><span class="bold">Atisāradiṭṭhiyā so samatto,</span></div> </td> </tr> <tr> <td> <div class="G"><span class="bold">Mānena matto paripuṇṇamānī;</span></div> </td> </tr> <tr> <td> <div class="G"><span class="bold">Sayameva sāmaṃ manasābhisitto,</span></div> </td> </tr> <tr> <td> <div class="G"><span class="bold">Diṭṭhī hi sā tassa tathā samattā.</span></div> </td> </tr> </table> </div>
</div>
<div class="q" id="p_24Mn_1145"> <div class="p">
<span class="pN">1145</span><span class="bold">Atisāradiṭṭhiyā so samatto</span>ti. Atisāradiṭṭhiyo vuccanti dvāsaṭṭhi diṭṭhigatāni. Kiṃkāraṇā atisāradiṭṭhiyo vuccanti dvāsaṭṭhi diṭṭhigatāni? Sabbā tā diṭṭhiyo kāraṇātikkantā lakkhaṇātikkantā ṭhānātikkantā, taṃkāraṇā atisāradiṭṭhiyo vuccanti dvāsaṭṭhi diṭṭhigatāni. Sabbepi titthiyā atisāradiṭṭhiyā. Kiṃkāraṇā sabbepi titthiyā atisāradiṭṭhiyā? Te aññamaññaṃ atikkamitvā samatikkamitvā vītivattitvā diṭṭhigatāni janenti sañjanenti nibbattenti abhinibbattenti, taṃkāraṇā sabbepi titthiyā atisāradiṭṭhiyā. <span class="bold">Atisāradiṭṭhiyā so samatto</span>ti. Atisāradiṭṭhiyā samatto paripuṇṇo anomoti—  atisāradiṭṭhiyā so samatto. </div>
</div>
<div class="q" id="p_24Mn_1146"> <div class="p">
<span class="pN">1146</span><span class="bold">Mānena matto paripuṇṇamānī</span>ti. Sakāya diṭṭhiyā diṭṭhimānena matto pamatto ummatto atimattoti—  mānena matto. <span class="bold">Paripuṇṇamānī</span>ti paripuṇṇamānī samattamānī anomamānīti—  mānena matto paripuṇṇamānī. </div>
</div>
<div class="q" id="p_24Mn_1147"> <div class="p">
<span class="pN">1147</span><span class="bold">Sayameva sāmaṃ manasābhisitto</span>ti. Sayameva attānaṃ cittena abhisiñcati “ahamasmi kusalo paṇḍito paññavā buddhimā ñāṇī vibhāvī medhāvī”ti—  sayameva sāmaṃ manasābhisitto. </div>
</div>
<div class="q" id="p_24Mn_1148"> <div class="p">
<span class="pN">1148</span><span class="bold">Diṭṭhī hi sā tassa tathā samattā</span>ti. Tassa sā diṭṭhi tathā samattā samādinnā gahitā parāmaṭṭhā abhiniviṭṭhā ajjhositā adhimuttāti—  diṭṭhī hi sā tassa tathā samattā. </div>
</div>
<div class="q" id="p_24Mn_1149"> <div class="p">
<span class="pN">1149</span>Tenāha bhagavā—  </div>
</div>
<div class="q" id="p_24Mn_1150"> <div class="p"> <table class="singleColumn"> <tr> <td> <div class="pN">1150</div> <div class="G">“Atisāradiṭṭhiyā so samatto,</div> </td> </tr> <tr> <td> <div class="G">Mānena matto paripuṇṇamānī;</div> </td> </tr> <tr> <td> <div class="G">Sayameva sāmaṃ manasābhisitto,</div> </td> </tr> <tr> <td> <div class="G">Diṭṭhī hi sā tassa tathā samattā”ti.</div> </td> </tr> </table> </div>
</div>
<div class="q" id="p_24Mn_1151"> <div class="divNumber">125.</div> <div class="p"> <table class="singleColumn"> <tr> <td> <div class="pN">1151</div> <div class="G"><span class="bold">Parassa ce hi vacasā nihīno,</span></div> </td> </tr> <tr> <td> <div class="G"><span class="bold">Tumo sahā hoti nihīnapañño;</span></div> </td> </tr> <tr> <td> <div class="G"><span class="bold">Atha ce sayaṃ vedagū hoti dhīro,</span></div> </td> </tr> <tr> <td> <div class="G"><span class="bold">Na koci bālo samaṇesu atthi.</span></div> </td> </tr> </table> </div>
</div>
<div class="q" id="p_24Mn_1152"> <div class="p">
<span class="pN">1152</span><span class="bold">Parassa ce hi vacasā nihīno</span>ti parassa ce vācāya vacanena ninditakāraṇā garahitakāraṇā upavaditakāraṇā paro bālo hoti hīno nihīno omako lāmako chatukko parittoti—  parassa ce hi vacasā nihīno. <span class="bold">Tumo sahā hoti nihīnapañño</span>ti. Sopi teneva sahā hoti hīnapañño nihīnapañño omakapañño lāmakapañño chatukkapañño parittapaññoti—  tumo sahā hoti nihīnapañño. </div>
</div>
<div class="q" id="p_24Mn_1153"> <div class="p">
<span class="pN">1153</span><span class="bold">Atha ce sayaṃ vedagū hoti dhīro</span>ti atha ce sayaṃ vedagū hoti dhīro paṇḍito paññavā buddhimā ñāṇī vibhāvī medhāvīti—  atha ce sayaṃ vedagū hoti dhīro. </div>
</div>
<div class="q" id="p_24Mn_1154"> <div class="p">
<span class="pN">1154</span><span class="bold">Na koci bālo samaṇesu atthī</span>ti. Samaṇesu na koci bālo hīno nihīno omako lāmako chatukko paritto atthi, sabbeva seṭṭhapaññā visiṭṭhapaññā pāmokkhapaññā uttamapaññā pavarapaññāti—  na koci bālo samaṇesu atthi. </div>
</div>
<div class="q" id="p_24Mn_1155"> <div class="p">
<span class="pN">1155</span>Tenāha bhagavā—  </div>
</div>
<div class="q" id="p_24Mn_1156"> <div class="p"> <table class="singleColumn"> <tr> <td> <div class="pN">1156</div> <div class="G">“Parassa ce hi vacasā nihīno,</div> </td> </tr> <tr> <td> <div class="G">Tumo sahā hoti nihīnapañño;</div> </td> </tr> <tr> <td> <div class="G">Atha ce sayaṃ vedagū hoti dhīro,</div> </td> </tr> <tr> <td> <div class="G">Na koci bālo samaṇesu atthī”ti.</div> </td> </tr> </table> </div>
</div>
<div class="q" id="p_24Mn_1157"> <div class="divNumber">126.</div> <div class="p"> <table class="singleColumn"> <tr> <td> <div class="pN">1157</div> <div class="G"><span class="bold">Aññaṃ ito yābhivadanti dhammaṃ,</span></div> </td> </tr> <tr> <td> <div class="G"><span class="bold">Aparaddhā suddhimakevalī te;</span></div> </td> </tr> <tr> <td> <div class="G"><span class="bold">Evampi titthyā puthuso vadanti,</span></div> </td> </tr> <tr> <td> <div class="G"><span class="bold">Sandiṭṭhirāgena hi tebhirattā.</span></div> </td> </tr> </table> </div>
</div>
<div class="q" id="p_24Mn_1158"> <div class="p">
<span class="pN">1158</span><span class="bold">Aññaṃ ito yābhivadanti dhammaṃ, aparaddhā suddhimakevalī te</span>ti. Ito aññaṃ dhammaṃ diṭṭhiṃ paṭipadaṃ maggaṃ ye abhivadanti, te suddhimaggaṃ visuddhimaggaṃ parisuddhimaggaṃ vodātamaggaṃ pariyodātamaggaṃ viraddhā aparaddhā khalitā galitā aññāya aparaddhā akevalī te, asamattā te, aparipuṇṇā te, hīnā nihīnā omakā lāmakā chatukkā parittāti—  aññaṃ ito yābhivadanti dhammaṃ, aparaddhā suddhimakevalī te. </div>
</div>
<div class="q" id="p_24Mn_1159"> <div class="p">
<span class="pN">1159</span><span class="bold">Evampi titthyā puthuso vadantī</span>ti. <span class="bold">Titthaṃ</span> vuccati diṭṭhigataṃ. Titthiyā vuccanti diṭṭhigatikā. Puthudiṭṭhiyā puthudiṭṭhigatāni vadanti kathenti bhaṇanti dīpayanti voharantīti—  evampi titthyā puthuso vadanti. </div>
</div>
<div class="q" id="p_24Mn_1160"> <div class="p">
<span class="pN">1160</span><span class="bold">Sandiṭṭhirāgena hi tebhirattā</span>ti. Sakāya diṭṭhiyā diṭṭhirāgena rattā abhirattāti—  sandiṭṭhirāgena hi tebhirattā. </div>
</div>
<div class="q" id="p_24Mn_1161"> <div class="p">
<span class="pN">1161</span>Tenāha bhagavā—  </div>
</div>
<div class="q" id="p_24Mn_1162"> <div class="p"> <table class="singleColumn"> <tr> <td> <div class="pN">1162</div> <div class="G">“Aññaṃ ito yābhivadanti dhammaṃ,</div> </td> </tr> <tr> <td> <div class="G">Aparaddhā suddhimakevalī te;</div> </td> </tr> <tr> <td> <div class="G">Evampi titthyā puthuso vadanti,</div> </td> </tr> <tr> <td> <div class="G">Sandiṭṭhirāgena hi tebhirattā”ti.</div> </td> </tr> </table> </div>
</div>
<div class="q" id="p_24Mn_1163"> <div class="divNumber">127.</div> <div class="p"> <table class="singleColumn"> <tr> <td> <div class="pN">1163</div> <div class="G"><span class="bold">Idheva suddhiṃ iti vādayanti,</span></div> </td> </tr> <tr> <td> <div class="G"><span class="bold">Nāññesu dhammesu visuddhimāhu;</span></div> </td> </tr> <tr> <td> <div class="G"><span class="bold">Evampi titthyā puthuso niviṭṭhā,</span></div> </td> </tr> <tr> <td> <div class="G"><span class="bold">Sakāyane tattha daḷhaṃ vadānā.</span></div> </td> </tr> </table> </div>
</div>
<div class="q" id="p_24Mn_1164"> <div class="p">
<span class="pN">1164</span><span class="bold">Idheva suddhiṃ iti vādayantī</span>ti. Idha suddhiṃ visuddhiṃ parisuddhiṃ, muttiṃ vimuttiṃ parimuttiṃ vadanti kathenti bhaṇanti dīpayanti voharanti. “Sassato loko, idameva saccaṃ moghamaññan”ti idha suddhiṃ visuddhiṃ parisuddhiṃ, muttiṃ vimuttiṃ parimuttiṃ vadanti kathenti bhaṇanti dīpayanti voharanti. “Asassato loko…pe…  neva hoti na na hoti tathāgato paraṃ maraṇā, idameva saccaṃ moghamaññan”ti idha suddhiṃ visuddhiṃ parisuddhiṃ muttiṃ vimuttiṃ parimuttiṃ vadanti kathenti bhaṇanti dīpayanti voharantīti—  idheva suddhiṃ iti vādayanti. </div>
</div>
<div class="q" id="p_24Mn_1165"> <div class="p">
<span class="pN">1165</span><span class="bold">Nāññesu dhammesu visuddhimāhū</span>ti. Attano satthāraṃ dhammakkhānaṃ gaṇaṃ diṭṭhiṃ paṭipadaṃ maggaṃ ṭhapetvā sabbe paravāde khipanti ukkhipanti parikkhipanti. “So satthā na sabbaññū, dhammo na svākkhāto, gaṇo na suppaṭipanno, diṭṭhi na bhaddikā, paṭipadā na supaññattā, maggo na niyyāniko, natthettha suddhi vā visuddhi vā parisuddhi vā, mutti vā vimutti vā parimutti vā, natthettha sujjhanti vā visujjhanti vā parisujjhanti vā, muccanti vā vimuccanti vā parimuccanti vā hīnā nihīnā omakā lāmakā chatukkā parittā”ti, evamāhaṃsu evaṃ kathenti evaṃ bhaṇanti evaṃ dīpayanti evaṃ voharantīti—  nāññesu dhammesu visuddhimāhu. </div>
</div>
<div class="q" id="p_24Mn_1166"> <div class="p">
<span class="pN">1166</span><span class="bold">Evampi titthyā puthuso niviṭṭhā</span>ti. Titthaṃ vuccati diṭṭhigataṃ. Titthiyā vuccanti diṭṭhigatikā. Puthudiṭṭhiyā puthudiṭṭhigatesu niviṭṭhā patiṭṭhitā allīnā upagatā ajjhositā adhimuttāti—  evampi titthyā puthuso niviṭṭhā. </div>
</div>
<div class="q" id="p_24Mn_1167"> <div class="p">
<span class="pN">1167</span><span class="bold">Sakāyane tattha daḷhaṃ vadānā</span>ti. Dhammo sakāyanaṃ, diṭṭhi sakāyanaṃ, paṭipadā sakāyanaṃ, maggo sakāyanaṃ, sakāyane daḷhavādā thiravādā balikavādā avaṭṭhitavādāti—  sakāyane tattha daḷhaṃ vadānā. </div>
</div>
<div class="q" id="p_24Mn_1168"> <div class="p">
<span class="pN">1168</span>Tenāha bhagavā—  </div>
</div>
<div class="q" id="p_24Mn_1169"> <div class="p"> <table class="singleColumn"> <tr> <td> <div class="pN">1169</div> <div class="G">“Idheva suddhiṃ iti vādayanti,</div> </td> </tr> <tr> <td> <div class="G">Nāññesu dhammesu visuddhimāhu;</div> </td> </tr> <tr> <td> <div class="G">Evampi titthyā puthuso niviṭṭhā,</div> </td> </tr> <tr> <td> <div class="G">Sakāyane tattha daḷhaṃ vadānā”ti.</div> </td> </tr> </table> </div>
</div>
<div class="q" id="p_24Mn_1170"> <div class="divNumber">128.</div> <div class="p"> <table class="singleColumn"> <tr> <td> <div class="pN">1170</div> <div class="G"><span class="bold">Sakāyane vāpi daḷhaṃ vadāno,</span></div> </td> </tr> <tr> <td> <div class="G"><span class="bold">Kamettha bāloti paraṃ daheyya;</span></div> </td> </tr> <tr> <td> <div class="G"><span class="bold">Sayaṃva so medhagamāvaheyya,</span></div> </td> </tr> <tr> <td> <div class="G"><span class="bold">Paraṃ vadaṃ bālamasuddhidhammaṃ.</span></div> </td> </tr> </table> </div>
</div>
<div class="q" id="p_24Mn_1171"> <div class="p">
<span class="pN">1171</span><span class="bold">Sakāyane vāpi daḷhaṃ vadāno</span>ti. Dhammo sakāyanaṃ, diṭṭhi sakāyanaṃ, paṭipadā sakāyanaṃ, maggo sakāyanaṃ, sakāyane daḷhavādo thiravādo balikavādo avaṭṭhitavādoti—  sakāyane vāpi daḷhaṃ vadāno. </div>
</div>
<div class="q" id="p_24Mn_1172"> <div class="p">
<span class="pN">1172</span><span class="bold">Kamettha bāloti paraṃ daheyyā</span>ti. <span class="bold">Etthā</span>ti sakāya diṭṭhiyā sakāya khantiyā sakāya ruciyā sakāya laddhiyā paraṃ bālato hīnato nihīnato omakato lāmakato chatukkato parittato kaṃ daheyya kaṃ passeyya kaṃ dakkheyya kaṃ olokeyya kaṃ nijjhāyeyya kaṃ upaparikkheyyāti—  kamettha bāloti paraṃ daheyya. </div>
</div>
<div class="q" id="p_24Mn_1173"> <div class="p">
<span class="pN">1173</span><span class="bold">Sayaṃva so medhagamāvaheyya, paraṃ vadaṃ bālamasuddhidhamman</span>ti. Paro bālo hīno nihīno omako lāmako chatukko paritto asuddhidhammo avisuddhidhammo aparisuddhidhammo avodātadhammoti—  evaṃ vadanto evaṃ kathento evaṃ bhaṇanto evaṃ dīpayanto evaṃ voharanto sayameva kalahaṃ bhaṇḍanaṃ viggahaṃ vivādaṃ medhagaṃ āvaheyya samāvaheyya āhareyya samāhareyya ākaḍḍheyya samākaḍḍheyya gaṇheyya parāmaseyya abhiniviseyyāti—  sayaṃva so medhagamāvaheyya paraṃ vadaṃ bālamasuddhidhammaṃ. </div>
</div>
<div class="q" id="p_24Mn_1174"> <div class="p">
<span class="pN">1174</span>Tenāha bhagavā—  </div>
</div>
<div class="q" id="p_24Mn_1175"> <div class="p"> <table class="singleColumn"> <tr> <td> <div class="pN">1175</div> <div class="G">“Sakāyane vāpi daḷhaṃ vadāno,</div> </td> </tr> <tr> <td> <div class="G">Kamettha bāloti paraṃ daheyya;</div> </td> </tr> <tr> <td> <div class="G">Sayaṃva so medhagamāvaheyya,</div> </td> </tr> <tr> <td> <div class="G">Paraṃ vadaṃ bālamasuddhidhamman”ti.</div> </td> </tr> </table> </div>
</div>
<div class="q" id="p_24Mn_1176"> <div class="divNumber">129.</div> <div class="p"> <table class="singleColumn"> <tr> <td> <div class="pN">1176</div> <div class="G"><span class="bold">Vinicchaye ṭhatvā sayaṃ pamāya,</span></div> </td> </tr> <tr> <td> <div class="G"><span class="bold">Uddhaṃsa lokasmiṃ vivādameti;</span></div> </td> </tr> <tr> <td> <div class="G"><span class="bold">Hitvāna sabbāni vinicchayāni,</span></div> </td> </tr> <tr> <td> <div class="G"><span class="bold">Na medhagaṃ kubbati jantu loke.</span></div> </td> </tr> </table> </div>
</div>
<div class="q" id="p_24Mn_1177"> <div class="p">
<span class="pN">1177</span><span class="bold">Vinicchaye ṭhatvā sayaṃ pamāyā</span>ti. Vinicchayā vuccanti dvāsaṭṭhi diṭṭhigatāni. Vinicchayadiṭṭhiyā ṭhatvā patiṭṭhahitvā gaṇhitvā parāmasitvā abhinivisitvāti vinicchaye ṭhatvā. <span class="bold">Sayaṃ pamāyā</span>ti sayaṃ pamāya paminitvā. “Ayaṃ satthā sabbaññū”ti sayaṃ pamāya paminitvā, “ayaṃ dhammo svākkhāto…  ayaṃ gaṇo suppaṭipanno…  ayaṃ diṭṭhi bhaddikā…  ayaṃ paṭipadā supaññattā…  ayaṃ maggo niyyāniko”ti sayaṃ pamāya paminitvāti—  vinicchaye ṭhatvā sayaṃ pamāya. </div>
</div>
<div class="q" id="p_24Mn_1178"> <div class="p">
<span class="pN">1178</span><span class="bold">Uddhaṃsa lokasmiṃ vivādametī</span>ti. Uddhaṃso vuccati anāgataṃ. Attano vādaṃ uddhaṃ ṭhapetvā sayameva kalahaṃ bhaṇḍanaṃ viggahaṃ vivādaṃ medhagaṃ eti upeti upagacchati gaṇhāti parāmasati abhinivisatīti. Evampi uddhaṃsa lokasmiṃ vivādameti. Atha vā aññena uddhaṃ vādena saddhiṃ kalahaṃ karoti bhaṇḍanaṃ karoti viggahaṃ karoti vivādaṃ karoti medhagaṃ karoti—  “na tvaṃ imaṃ dhammavinayaṃ ājānāsi…pe…  nibbeṭhehi vā sace pahosī”ti. Evampi uddhaṃsa lokasmiṃ vivādameti. </div>
</div>
<div class="q" id="p_24Mn_1179"> <div class="p">
<span class="pN">1179</span><span class="bold">Hitvāna sabbāni vinicchayānī</span>ti. Vinicchayā vuccanti dvāsaṭṭhi diṭṭhigatāni. Diṭṭhivinicchayā sabbe vinicchaye hitvā cajitvā pariccajitvā jahitvā pajahitvā vinodetvā byantiṃ karitvā anabhāvaṃ gametvāti—  hitvāna sabbāni vinicchayāni. </div>
</div>
<div class="q" id="p_24Mn_1180"> <div class="p">
<span class="pN">1180</span><span class="bold">Na medhagaṃ kubbati jantu loke</span>ti. Na kalahaṃ karoti, na bhaṇḍanaṃ karoti, na viggahaṃ karoti, na vivādaṃ karoti, na medhagaṃ karoti. Vuttañhetaṃ bhagavatā—  “evaṃ vimuttacitto kho, aggivessana, bhikkhu na kenaci saṃvadati, na kenaci vivadati, yañca loke vuttaṃ tena ca voharati aparāmasan”ti. <span class="bold">Jantū</span>ti satto naro mānavo poso puggalo jīvo jāgu jantu indagu manujo. <span class="bold">Loke</span>ti apāyaloke…pe…  āyatanaloketi—  na medhagaṃ kubbati jantu loketi. </div>
</div>
<div class="q" id="p_24Mn_1181"> <div class="p">
<span class="pN">1181</span>Tenāha bhagavā—  </div>
</div>
<div class="q" id="p_24Mn_1182"> <div class="p"> <table class="singleColumn"> <tr> <td> <div class="pN">1182</div> <div class="G">“Vinicchaye ṭhatvā sayaṃ pamāya,</div> </td> </tr> <tr> <td> <div class="G">Uddhaṃsa lokasmiṃ vivādameti;</div> </td> </tr> <tr> <td> <div class="G">Hitvāna sabbāni vinicchayāni,</div> </td> </tr> <tr> <td> <div class="G">Na medhagaṃ kubbati jantu loke”ti.</div> </td> </tr> </table> </div>
</div>
<div class="CENTER" id="p_24Mn_1183">
<span class="pN">1183</span>Cūḷabyūhasuttaniddeso dvādasamo.</div>
</html>
