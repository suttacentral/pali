<html>
<div class="i">3.7.8 Jānantājānantapāpakaraṇapañha</div>
<div class="h">Milindapañha</div>
<div class="h">Arūpadhammavavatthānavagga</div>
<div class="h">Jānantājānantapāpakaraṇapañha</div>
<div class="q" id="p_28Mi_481"> <div class="divNumber">101.</div> <div class="p">
<span class="pN">481</span>Rājā āha—  “bhante nāgasena, yo jānanto pāpakammaṃ karoti, yo ajānanto pāpakammaṃ karoti, kassa bahutaraṃ apuññan”ti? Thero āha “yo kho, mahārāja, ajānanto pāpakammaṃ karoti, tassa bahutaraṃ apuññan”ti. “Tena hi, bhante nāgasena, yo amhākaṃ rājaputto vā rājamahāmatto vā ajānanto pāpakammaṃ karoti, taṃ mayaṃ diguṇaṃ daṇḍemā”ti? “Taṃ kiṃ maññasi, mahārāja, tattaṃ ayoguḷaṃ ādittaṃ sampajjalitaṃ sajotibhūtaṃ eko jānanto gaṇheyya, eko ajānanto gaṇheyya, katamo balavataraṃ ḍayheyyā”ti. “Yo kho, bhante, ajānanto gaṇheyya, so balavataraṃ ḍayheyyā”ti. “Evameva kho, mahārāja, yo ajānanto pāpakammaṃ karoti, tassa bahutaraṃ apuññan”ti. </div>
</div>
<div class="q" id="p_28Mi_482"> <div class="p">
<span class="pN">482</span>“Kallosi, bhante nāgasenā”ti. </div>
</div>
<div class="CENTER" id="p_28Mi_483">
<span class="pN">483</span>Jānantājānantapāpakaraṇapañho aṭṭhamo.</div>
</html>
