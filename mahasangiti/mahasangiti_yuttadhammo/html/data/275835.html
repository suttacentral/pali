<html>
<div class="i">1.4.5 Dānānisaṃsasutta</div>
<div class="h">Paṭhamapaṇṇāsaka</div>
<div class="h">Sumanavagga</div>
<div class="h">Dānānisaṃsasutta</div>
<div class="q" id="p_16A5_183"> <div class="divNumber">35.</div> <div class="p">
<span class="pN">183</span>“Pañcime, bhikkhave, dāne ānisaṃsā. Katame pañca? Bahuno janassa piyo hoti manāpo; santo sappurisā bhajanti; kalyāṇo kittisaddo abbhuggacchati; gihidhammā anapagato hoti; kāyassa bhedā paraṃ maraṇā sugatiṃ saggaṃ lokaṃ upapajjati. Ime kho, bhikkhave, pañca dāne ānisaṃsāti. </div>
</div>
<div class="q" id="p_16A5_184"> <div class="p"> <table class="singleColumn"> <tr> <td> <div class="pN">184</div> <div class="G">Dadamāno piyo hoti,</div> </td> </tr> <tr> <td> <div class="G">sataṃ dhammaṃ anukkamaṃ;</div> </td> </tr> <tr> <td> <div class="G">Santo naṃ sadā bhajanti,</div> </td> </tr> <tr> <td> <div class="G">saññatā brahmacārayo.</div> </td> </tr> </table> </div>
</div>
<div class="q" id="p_16A5_185"> <div class="p"> <table class="singleColumn"> <tr> <td> <div class="pN">185</div> <div class="G">Te tassa dhammaṃ desenti,</div> </td> </tr> <tr> <td> <div class="G">Sabbadukkhāpanūdanaṃ;</div> </td> </tr> <tr> <td> <div class="G">Yaṃ so dhammaṃ idhaññāya,</div> </td> </tr> <tr> <td> <div class="G">Parinibbāti anāsavo”ti.</div> </td> </tr> </table> </div>
</div>
<div class="CENTER" id="p_16A5_186">
<span class="pN">186</span>Pañcamaṃ.</div>
</html>
