<html>
<div class="i">7.3.7 Paṭhamaānandasutta</div>
<div class="h">Iddhipādasaṃyutta</div>
<div class="h">Ayoguḷavagga</div>
<div class="h">Paṭhamaānandasutta</div>
<div class="q" id="p_14S5_1488"> <div class="divNumber">839.</div> <div class="p">
<span class="pN">1488</span>Sāvatthinidānaṃ. Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca—  </div>
</div>
<div class="q" id="p_14S5_1489"> <div class="p">
<span class="pN">1489</span>“Katamā nu kho, bhante, iddhi, katamo iddhipādo, katamā iddhipādabhāvanā, katamā iddhipādabhāvanāgāminī paṭipadā”ti? “Idhānanda, bhikkhu anekavihitaṃ iddhividhaṃ paccanubhoti—  ekopi hutvā bahudhā hoti, bahudhāpi hutvā eko hoti…pe…  yāva brahmalokāpi kāyena vasaṃ vatteti—  ayaṃ vuccatānanda, iddhi. </div>
</div>
<div class="q" id="p_14S5_1490"> <div class="p">
<span class="pN">1490</span>Katamo cānanda, iddhipādo? Yo, ānanda, maggo yā paṭipadā iddhilābhāya iddhipaṭilābhāya saṃvattati—  ayaṃ vuccatānanda, iddhipādo. </div>
</div>
<div class="q" id="p_14S5_1491"> <div class="p">
<span class="pN">1491</span>Katamā cānanda, iddhipādabhāvanā? Idhānanda, bhikkhu chandasamādhippadhānasaṅkhārasamannāgataṃ iddhipādaṃ bhāveti, vīriyasamādhi…pe…  cittasamādhi…  vīmaṃsāsamādhippadhānasaṅkhārasamannāgataṃ iddhipādaṃ bhāveti—  ayaṃ vuccatānanda, iddhipādabhāvanā. </div>
</div>
<div class="q" id="p_14S5_1492"> <div class="p">
<span class="pN">1492</span>Katamā cānanda, iddhipādabhāvanāgāminī paṭipadā? Ayameva ariyo aṭṭhaṅgiko maggo, seyyathidaṃ—  sammādiṭṭhi…pe…  sammāsamādhi—  ayaṃ vuccatānanda, iddhipādabhāvanāgāminī paṭipadā”ti. </div>
</div>
<div class="CENTER" id="p_14S5_1493">
<span class="pN">1493</span>Sattamaṃ.</div>
</html>
