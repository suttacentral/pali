<html>
<div class="i">2.6.3 Iddhipādavāra</div>
<div class="h">Yuganaddhavagga</div>
<div class="h">Paṭisambhidākathā</div>
<div class="h">Iddhipādavāra</div>
<div class="q" id="p_26Ps_1590"> <div class="divNumber">32.</div> <div class="p">
<span class="pN">1590</span>“Ayaṃ chandasamādhipadhānasaṅkhārasamannāgato iddhipādoti me, bhikkhave, pubbe ananussutesu dhammesu cakkhuṃ udapādi…pe…  āloko udapādi. So kho panāyaṃ chandasamādhipadhānasaṅkhārasamannāgato iddhipādo bhāvetabboti me, bhikkhave…pe…  bhāvitoti me, bhikkhave, pubbe ananussutesu dhammesu cakkhuṃ udapādi…pe…  āloko udapādi. </div>
</div>
<div class="q" id="p_26Ps_1591"> <div class="p">
<span class="pN">1591</span>Ayaṃ vīriyasamādhi…pe…  ayaṃ cittasamādhi…pe…  ayaṃ vīmaṃsāsamādhipadhānasaṅkhārasamannāgato iddhipādoti me, bhikkhave, pubbe ananussutesu dhammesu cakkhuṃ udapādi…pe…  āloko udapādi. So kho panāyaṃ vīmaṃsāsamādhipadhānasaṅkhārasamannāgato iddhipādo bhāvetabboti me, bhikkhave, pubbe ananussutesu dhammesu cakkhuṃ udapādi…pe…  āloko udapādi”. </div>
</div>
<div class="q" id="p_26Ps_1592"> <div class="p">
<span class="pN">1592</span>“‘Ayaṃ <span class="bold">chandasamādhipadhānasaṅkhārasamannāgato iddhipādo</span>’ti pubbe ananussutesu dhammesu cakkhuṃ udapādi…pe…  āloko udapādi…pe…  so kho panāyaṃ chandasamādhipadhānasaṅkhārasamannāgato iddhipādo bhāvetabboti…pe…  bhāvitoti pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi”. </div>
</div>
<div class="q" id="p_26Ps_1593"> <div class="p">
<span class="pN">1593</span>Cakkhuṃ udapādīti—  kenaṭṭhena? Ñāṇaṃ udapādīti—  kenaṭṭhena? Paññā udapādīti—  kenaṭṭhena? Vijjā udapādīti—  kenaṭṭhena? Āloko udapādīti—  kenaṭṭhena? <span class="bold">Cakkhuṃ udapādī</span>ti—  dassanaṭṭhena. <span class="bold">Ñāṇaṃ udapādī</span>ti—  ñātaṭṭhena. <span class="bold">Paññā udapādī</span>ti—  pajānanaṭṭhena. <span class="bold">Vijjā udapādī</span>ti—  paṭivedhaṭṭhena. <span class="bold">Āloko udapādī</span>ti—  obhāsaṭṭhena. </div>
</div>
<div class="q" id="p_26Ps_1594"> <div class="p">
<span class="pN">1594</span>Cakkhuṃ dhammo, ñāṇaṃ dhammo, paññā dhammo, vijjā dhammo, āloko dhammo. Ime pañca dhammā dhammapaṭisambhidāya ārammaṇā ceva honti gocarā ca. Ye tassā ārammaṇā te tassā gocarā. Ye tassā gocarā te tassā ārammaṇā. Tena vuccati—  “dhammesu ñāṇaṃ dhammapaṭisambhidā”. </div>
</div>
<div class="q" id="p_26Ps_1595"> <div class="p">
<span class="pN">1595</span>Dassanaṭṭho attho, ñātaṭṭho attho, pajānanaṭṭho attho, paṭivedhaṭṭho attho, obhāsaṭṭho attho. Ime pañca atthā atthapaṭisambhidāya ārammaṇā ceva honti gocarā ca. Ye tassā ārammaṇā te tassā gocarā. Ye tassā gocarā te tassā ārammaṇā. Tena vuccati—  “atthesu ñāṇaṃ atthapaṭisambhidā”. </div>
</div>
<div class="q" id="p_26Ps_1596"> <div class="p">
<span class="pN">1596</span>Pañca dhamme sandassetuṃ byañjananiruttābhilāpā, pañca atthe sandassetuṃ byañjananiruttābhilāpā. Imā dasa niruttiyo niruttipaṭisambhidāya ārammaṇā ceva honti gocarā ca. Ye tassā ārammaṇā te tassā gocarā. Ye tassā gocarā te tassā ārammaṇā. Tena vuccati—  “niruttīsu ñāṇaṃ niruttipaṭisambhidā”. </div>
</div>
<div class="q" id="p_26Ps_1597"> <div class="p">
<span class="pN">1597</span>Pañcasu dhammesu ñāṇāni, pañcasu atthesu ñāṇāni, dasasu niruttīsu ñāṇāni. Imāni vīsati ñāṇāni paṭibhānapaṭisambhidāya ārammaṇā ceva honti gocarā ca. Ye tassā ārammaṇā te tassā gocarā. Ye tassā gocarā te tassā ārammaṇā. Tena vuccati—  “paṭibhānesu ñāṇaṃ paṭibhānapaṭisambhidā”. </div>
</div>
<div class="q" id="p_26Ps_1598"> <div class="p">
<span class="pN">1598</span>Chandasamādhipadhānasaṅkhārasamannāgate iddhipāde pannarasa dhammā, pannarasa atthā, tiṃsa niruttiyo, saṭṭhi ñāṇāni. </div>
</div>
<div class="q" id="p_26Ps_1599"> <div class="p">
<span class="pN">1599</span>“Ayaṃ <span class="bold">vīriyasamādhi</span>…pe…  ayaṃ <span class="bold">cittasamādhi</span>…pe…  ayaṃ <span class="bold">vīmaṃsāsamādhipadhānasaṅkhārasamannāgato iddhipādo</span>ti pubbe ananussutesu dhammesu cakkhuṃ udapādi…pe…  āloko udapādi…pe…  so kho panāyaṃ vīmaṃsāsamādhipadhānasaṅkhārasamannāgato iddhipādo bhāvetabboti…pe…  bhāvitoti pubbe ananussutesu dhammesu cakkhuṃ udapādi…pe…  āloko udapādi…pe… ”. </div>
</div>
<div class="q" id="p_26Ps_1600"> <div class="p">
<span class="pN">1600</span>Vīmaṃsāsamādhipadhānasaṅkhārasamannāgate iddhipāde pannarasa dhammā, pannarasa atthā, tiṃsa niruttiyo, saṭṭhi ñāṇāni. </div>
</div>
<div class="q" id="p_26Ps_1601"> <div class="p">
<span class="pN">1601</span>Catūsu iddhipādesu saṭṭhi dhammā, saṭṭhi atthā, vīsatisataniruttiyo, cattālīsañca dve ca ñāṇasatāni. </div>
</div>
</html>
