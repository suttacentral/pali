<html>
<div class="i">1.8 Pasūrasuttaniddesa</div>
<div class="h">Aṭṭhakavagga</div>
<div class="h">Pasūrasuttaniddesa</div>
<div class="q" id="p_24Mn_591"> <div class="p">
<span class="pN">591</span>Atha pasūrasuttaniddesaṃ vakkhati—  </div>
</div>
<div class="q" id="p_24Mn_592"> <div class="divNumber">59.</div> <div class="p"> <table class="singleColumn"> <tr> <td> <div class="pN">592</div> <div class="G"><span class="bold">Idheva suddhiṃ iti vādayanti,</span></div> </td> </tr> <tr> <td> <div class="G"><span class="bold">Nāññesu dhammesu visuddhimāhu;</span></div> </td> </tr> <tr> <td> <div class="G"><span class="bold">Yaṃ nissitā tattha subhaṃ vadānā,</span></div> </td> </tr> <tr> <td> <div class="G"><span class="bold">Paccekasaccesu puthū niviṭṭhā.</span></div> </td> </tr> </table> </div>
</div>
<div class="q" id="p_24Mn_593"> <div class="p">
<span class="pN">593</span><span class="bold">Idheva suddhiṃ iti vādayantī</span>ti. Idheva suddhiṃ visuddhiṃ parisuddhiṃ muttiṃ vimuttiṃ parimuttiṃ vadanti kathenti bhaṇanti dīpayanti voharanti. “Sassato loko, idameva saccaṃ moghamaññan”ti suddhiṃ visuddhiṃ parisuddhiṃ muttiṃ vimuttiṃ parimuttiṃ vadanti kathenti bhaṇanti dīpayanti voharanti. “Asassato loko…  antavā loko…  anantavā loko…  taṃ jīvaṃ taṃ sarīraṃ…  aññaṃ jīvaṃ aññaṃ sarīraṃ…  hoti tathāgato paraṃ maraṇā…  na hoti tathāgato paraṃ maraṇā…  hoti ca na ca hoti tathāgato paraṃ maraṇā…  neva hoti na na hoti tathāgato paraṃ maraṇā, idameva saccaṃ moghamaññan”ti suddhiṃ visuddhiṃ parisuddhiṃ muttiṃ vimuttiṃ parimuttiṃ vadanti kathenti bhaṇanti dīpayanti voharantīti—  idheva suddhiṃ iti vādayanti. </div>
</div>
<div class="q" id="p_24Mn_594"> <div class="p">
<span class="pN">594</span><span class="bold">Nāññesu dhammesu visuddhimāhū</span>ti. Attano satthāraṃ dhammakkhānaṃ gaṇaṃ diṭṭhiṃ paṭipadaṃ maggaṃ ṭhapetvā sabbe paravāde khipanti ukkhipanti parikkhipanti. “So satthā na sabbaññū, dhammo na svākkhāto, gaṇo na suppaṭipanno, diṭṭhi na bhaddikā, paṭipadā na supaññattā, maggo na niyyāniko, natthettha suddhi vā visuddhi vā parisuddhi vā mutti vā vimutti vā parimutti vā, na tattha sujjhanti vā visujjhanti vā parisujjhanti vā muccanti vā vimuccanti vā parimuccanti vā, hīnā nihīnā omakā lāmakā chatukkā parittā”ti—  evamāhaṃsu evaṃ vadanti evaṃ kathenti evaṃ bhaṇanti evaṃ dīpayanti evaṃ voharantīti—  nāññesu dhammesu visuddhimāhu. </div>
</div>
<div class="q" id="p_24Mn_595"> <div class="p">
<span class="pN">595</span><span class="bold">Yaṃ nissitā tattha subhaṃ vadānā</span>ti. <span class="bold">Yaṃ nissitā</span>ti yaṃ satthāraṃ dhammakkhānaṃ gaṇaṃ diṭṭhiṃ paṭipadaṃ maggaṃ nissitā sannissitā allīnā upagatā ajjhositā adhimuttā. <span class="bold">Tatthā</span>ti sakāya diṭṭhiyā sakāya khantiyā sakāya ruciyā sakāya laddhiyā. <span class="bold">Subhaṃ vadānā</span>ti subhavādā sobhanavādā paṇḍitavādā thiravādā ñāyavādā hetuvādā lakkhaṇavādā kāraṇavādā ṭhānavādā sakāya laddhiyāti—  yaṃ nissitā tattha subhaṃ vadānā. </div>
</div>
<div class="q" id="p_24Mn_596"> <div class="p">
<span class="pN">596</span><span class="bold">Paccekasaccesu puthū niviṭṭhā</span>ti. Puthū samaṇabrāhmaṇā puthū paccekasaccesu niviṭṭhā patiṭṭhitā allīnā upagatā ajjhositā adhimuttā. “Sassato loko, idameva saccaṃ moghamaññan”ti niviṭṭhā patiṭṭhitā allīnā upagatā ajjhositā adhimuttā. “Asassato loko…pe…  neva hoti na na hoti tathāgato paraṃ maraṇā, idameva saccaṃ moghamaññan”ti niviṭṭhā patiṭṭhitā allīnā upagatā ajjhositā adhimuttāti—  paccekasaccesu puthū niviṭṭhā. </div>
</div>
<div class="q" id="p_24Mn_597"> <div class="p">
<span class="pN">597</span>Tenāha bhagavā—  </div>
</div>
<div class="q" id="p_24Mn_598"> <div class="p"> <table class="singleColumn"> <tr> <td> <div class="pN">598</div> <div class="G">“Idheva suddhiṃ iti vādayanti,</div> </td> </tr> <tr> <td> <div class="G">Nāññesu dhammesu visuddhimāhu;</div> </td> </tr> <tr> <td> <div class="G">Yaṃ nissitā tattha subhaṃ vadānā,</div> </td> </tr> <tr> <td> <div class="G">Paccekasaccesu puthū niviṭṭhā”ti.</div> </td> </tr> </table> </div>
</div>
<div class="q" id="p_24Mn_599"> <div class="divNumber">60.</div> <div class="p"> <table class="singleColumn"> <tr> <td> <div class="pN">599</div> <div class="G"><span class="bold">Te vādakāmā parisaṃ vigayha,</span></div> </td> </tr> <tr> <td> <div class="G"><span class="bold">Bālaṃ dahantī mithu aññamaññaṃ;</span></div> </td> </tr> <tr> <td> <div class="G"><span class="bold">Vadanti te aññasitā kathojjaṃ,</span></div> </td> </tr> <tr> <td> <div class="G"><span class="bold">Pasaṃsakāmā kusalāvadānā.</span></div> </td> </tr> </table> </div>
</div>
<div class="q" id="p_24Mn_600"> <div class="p">
<span class="pN">600</span><span class="bold">Te vādakāmā parisaṃ vigayhā</span>ti. <span class="bold">Te vādakāmā</span>ti te vādakāmā vādatthikā vādādhippāyā vādapurekkhārā vādapariyesanaṃ carantā. <span class="bold">Parisaṃ vigayhā</span>ti khattiyaparisaṃ brāhmaṇaparisaṃ gahapatiparisaṃ samaṇaparisaṃ vigayha ogayha ajjhogāhetvā pavisitvāti—  te vādakāmā parisaṃ vigayha. </div>
</div>
<div class="q" id="p_24Mn_601"> <div class="p">
<span class="pN">601</span><span class="bold">Bālaṃ dahantī mithu aññamaññan</span>ti. <span class="bold">Mithū</span>ti dve janā dve kalahakārakā dve bhaṇḍanakārakā dve bhassakārakā dve vivādakārakā dve adhikaraṇakārakā dve vādino dve sallāpakā; te aññamaññaṃ bālato hīnato nihīnato omakato lāmakato chatukkato parittato dahanti passanti dakkhanti olokenti nijjhāyanti upaparikkhantīti—  bālaṃ dahantī mithu aññamaññaṃ. </div>
</div>
<div class="q" id="p_24Mn_602"> <div class="p">
<span class="pN">602</span><span class="bold">Vadanti te aññasitā kathojjan</span>ti. Aññaṃ satthāraṃ dhammakkhānaṃ gaṇaṃ diṭṭhiṃ paṭipadaṃ maggaṃ nissitā sannissitā allīnā upagatā ajjhositā adhimuttā. <span class="bold">Kathojjaṃ</span> vuccati kalaho bhaṇḍanaṃ viggaho vivādo medhagaṃ. Atha vā <span class="bold">kathojjan</span>ti anojavantī sā kathā kathojjaṃ vadanti, kalahaṃ vadanti, bhaṇḍanaṃ vadanti, viggahaṃ vadanti, vivādaṃ vadanti, medhagaṃ vadanti kathenti bhaṇanti dīpayanti voharantīti—  vadanti te aññasitā kathojjaṃ. </div>
</div>
<div class="q" id="p_24Mn_603"> <div class="p">
<span class="pN">603</span><span class="bold">Pasaṃsakāmā kusalāvadānā</span>ti. <span class="bold">Pasaṃsakāmā</span>ti pasaṃsakāmā pasaṃsatthikā pasaṃsādhippāyā pasaṃsapurekkhārā pasaṃsapariyesanaṃ carantā. <span class="bold">Kusalāvadānā</span>ti kusalavādā paṇḍitavādā thiravādā ñāyavādā hetuvādā lakkhaṇavādā kāraṇavādā ṭhānavādā sakāya laddhiyāti—  pasaṃsakāmā kusalāvadānā. </div>
</div>
<div class="q" id="p_24Mn_604"> <div class="p">
<span class="pN">604</span>Tenāha bhagavā—  </div>
</div>
<div class="q" id="p_24Mn_605"> <div class="p"> <table class="singleColumn"> <tr> <td> <div class="pN">605</div> <div class="G">“Te vādakāmā parisaṃ vigayha,</div> </td> </tr> <tr> <td> <div class="G">Bālaṃ dahantī mithu aññamaññaṃ;</div> </td> </tr> <tr> <td> <div class="G">Vadanti te aññasitā kathojjaṃ,</div> </td> </tr> <tr> <td> <div class="G">Pasaṃsakāmā kusalāvadānā”ti.</div> </td> </tr> </table> </div>
</div>
<div class="q" id="p_24Mn_606"> <div class="divNumber">61.</div> <div class="p"> <table class="singleColumn"> <tr> <td> <div class="pN">606</div> <div class="G"><span class="bold">Yutto kathāyaṃ parisāya majjhe,</span></div> </td> </tr> <tr> <td> <div class="G"><span class="bold">Pasaṃsamicchaṃ vinighāti hoti;</span></div> </td> </tr> <tr> <td> <div class="G"><span class="bold">Apāhatasmiṃ pana maṅku hoti,</span></div> </td> </tr> <tr> <td> <div class="G"><span class="bold">Nindāya so kuppati randhamesī.</span></div> </td> </tr> </table> </div>
</div>
<div class="q" id="p_24Mn_607"> <div class="p">
<span class="pN">607</span><span class="bold">Yutto kathāyaṃ parisāya majjhe</span>ti. Khattiyaparisāya vā brāhmaṇaparisāya vā gahapatiparisāya vā samaṇaparisāya vā majjhe attano kathāyaṃ yutto payutto āyutto samāyutto sampayutto kathetunti—  yutto kathāyaṃ parisāya majjhe. </div>
</div>
<div class="q" id="p_24Mn_608"> <div class="p">
<span class="pN">608</span><span class="bold">Pasaṃsamicchaṃ vinighāti hotī</span>ti. <span class="bold">Pasaṃsamicchan</span>ti pasaṃsaṃ thomanaṃ kittiṃ vaṇṇahāriyaṃ icchanto sādiyanto patthayanto pihayanto abhijappanto. <span class="bold">Vinighāti hotī</span>ti pubbeva sallāpā kathaṃkathī vinighātī hoti. “Jayo nu kho me bhavissati, parājayo nu kho me bhavissati, kathaṃ niggahaṃ karissāmi, kathaṃ paṭikammaṃ karissāmi, kathaṃ visesaṃ karissāmi, kathaṃ paṭivisesaṃ karissāmi, kathaṃ āveṭhiyaṃ karissāmi, kathaṃ nibbeṭhiyaṃ karissāmi, kathaṃ chedaṃ karissāmi, kathaṃ maṇḍalaṃ karissāmī”ti, evaṃ pubbeva sallāpā kathaṃkathī vinighāti hotīti—  pasaṃsamicchaṃ vinighāti hoti. </div>
</div>
<div class="q" id="p_24Mn_609"> <div class="p">
<span class="pN">609</span><span class="bold">Apāhatasmiṃ pana maṅku hotī</span>ti. Ye te pañhavīmaṃsakā parisā pārisajjā pāsārikā, te apaharanti. “Atthāpagataṃ bhaṇitan”ti atthato apaharanti, “byañjanāpagataṃ bhaṇitan”ti byañjanato apaharanti, “atthabyañjanāpagataṃ bhaṇitan”ti atthabyañjanato apaharanti, “attho te dunnīto, byañjanaṃ te duropitaṃ, atthabyañjanaṃ te dunnītaṃ duropitaṃ, niggaho te akato, paṭikammaṃ te dukkaṭaṃ, viseso te akato, paṭiviseso te dukkaṭo, āveṭhiyā te akatā, nibbeṭhiyā te dukkaṭā, chedo te akato, maṇḍalaṃ te dukkaṭaṃ visamakathaṃ dukkathitaṃ dubbhaṇitaṃ dullapitaṃ duruttaṃ dubbhāsitan”ti apaharanti. <span class="bold">Apāhatasmiṃ pana maṅku hotī</span>ti. Apāhatasmiṃ maṅku hoti pīḷito ghaṭṭito byādhito domanassito hotīti—  apāhatasmiṃ pana maṅku hoti. </div>
</div>
<div class="q" id="p_24Mn_610"> <div class="p">
<span class="pN">610</span><span class="bold">Nindāya so kuppati randhamesī</span>ti. Nindāya garahāya akittiyā avaṇṇahārikāya kuppati byāpajjati patiṭṭhīyati, kopañca dosañca appaccayañca pātukarotīti—  nindāya so kuppati. <span class="bold">Randhamesī</span>ti virandhamesī aparaddhamesī khalitamesī gaḷitamesī vivaramesīti—  nindāya so kuppati randhamesī. </div>
</div>
<div class="q" id="p_24Mn_611"> <div class="p">
<span class="pN">611</span>Tenāha bhagavā—  </div>
</div>
<div class="q" id="p_24Mn_612"> <div class="p"> <table class="singleColumn"> <tr> <td> <div class="pN">612</div> <div class="G">“Yutto kathāyaṃ parisāya majjhe,</div> </td> </tr> <tr> <td> <div class="G">Pasaṃsamicchaṃ vinighāti hoti;</div> </td> </tr> <tr> <td> <div class="G">Apāhatasmiṃ pana maṅku hoti,</div> </td> </tr> <tr> <td> <div class="G">Nindāya so kuppati randhamesī”ti.</div> </td> </tr> </table> </div>
</div>
<div class="q" id="p_24Mn_613"> <div class="divNumber">62.</div> <div class="p"> <table class="singleColumn"> <tr> <td> <div class="pN">613</div> <div class="G"><span class="bold">Yamassa vādaṃ parihīnamāhu,</span></div> </td> </tr> <tr> <td> <div class="G"><span class="bold">Apāhataṃ pañhavimaṃsakāse;</span></div> </td> </tr> <tr> <td> <div class="G"><span class="bold">Paridevati socati hīnavādo,</span></div> </td> </tr> <tr> <td> <div class="G"><span class="bold">Upaccagā manti anutthunāti.</span></div> </td> </tr> </table> </div>
</div>
<div class="q" id="p_24Mn_614"> <div class="p">
<span class="pN">614</span><span class="bold">Yamassa vādaṃ parihīnamāhū</span>ti yaṃ tassa vādaṃ hīnaṃ nihīnaṃ parihīnaṃ parihāpitaṃ na paripūritaṃ, evamāhaṃsu evaṃ kathenti evaṃ bhaṇanti evaṃ dīpayanti evaṃ voharantīti—  yamassa vādaṃ parihīnamāhu. </div>
</div>
<div class="q" id="p_24Mn_615"> <div class="p">
<span class="pN">615</span><span class="bold">Apāhataṃ pañhavimaṃsakāse</span>ti. Ye te pañhavīmaṃsakā parisā pārisajjā pāsārikā, te apaharanti. “Atthāpagataṃ bhaṇitan”ti atthato apaharanti, “byañjanāpagataṃ bhaṇitan”ti byañjanato apaharanti, “atthabyañjanāpagataṃ bhaṇitan”ti atthabyañjanato apaharanti, “attho te dunnīto, byañjanaṃ te duropitaṃ, atthabyañjanaṃ te dunnītaṃ duropitaṃ, niggaho te akato, paṭikammaṃ te dukkaṭaṃ, viseso te akato, paṭiviseso te dukkaṭo, āveṭhiyā te akatā, nibbeṭhiyā te dukkaṭā, chedo te akato, maṇḍalaṃ te dukkaṭaṃ visamakathaṃ dukkathitaṃ dubbhaṇitaṃ dullapitaṃ duruttaṃ dubbhāsitan”ti, apaharantīti—  apāhataṃ pañhavimaṃsakāse. </div>
</div>
<div class="q" id="p_24Mn_616"> <div class="p">
<span class="pN">616</span><span class="bold">Paridevati socati hīnavādo</span>ti. <span class="bold">Paridevatī</span>ti “aññaṃ mayā āvajjitaṃ aññaṃ cintitaṃ aññaṃ upadhāritaṃ, aññaṃ upalakkhitaṃ so mahāpakkho mahāpariso mahāparivāro; parisā cāyaṃ vaggā, na samaggā; samaggāya parisāya hetu kathāsallāpo puna bhañjissāmī”ti, yā evarūpā vācā palāpo vippalāpo lālappo lālappāyanā lālappāyitattanti—  paridevati. <span class="bold">Socatī</span>ti “tassa jayo”ti socati “mayhaṃ parājayo”ti socati, “tassa lābho”ti socati, “mayhaṃ alābho”ti socati, “tassa yaso”ti socati, “mayhaṃ ayaso”ti socati, “tassa pasaṃsā”ti socati, “mayhaṃ nindā”ti socati, “tassa sukhan”ti socati, “mayhaṃ dukkhan”ti socati, “so sakkato garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṃ, ahamasmi asakkato agarukato amānito apūjito anapacito na lābhī cīvarapiṇḍapātasenāsanagilānapaccayabhesajjaparikkhārānan”ti socati kilamati paridevati urattāḷiṃ kandati sammohaṃ āpajjatīti—  paridevati socati. <span class="bold">Hīnavādo</span>ti hīnavādo nihīnavādo parihīnavādo parihāpitavādo na paripūravādoti—  paridevati socati hīnavādo. </div>
</div>
<div class="q" id="p_24Mn_617"> <div class="p">
<span class="pN">617</span><span class="bold">Upaccagā manti anutthunātī</span>ti. So maṃ vādena vādaṃ accagā upaccagā atikkanto samatikkanto vītivattoti. Evampi upaccagā manti. Atha vā maṃ vādena vādaṃ abhibhavitvā ajjhottharitvā pariyādiyitvā maddayitvā carati viharati iriyati vattati pāleti yapeti yāpetīti. Evampi upaccagā manti. <span class="bold">Anutthunā</span> vuccati vācā palāpo vippalāpo lālappo lālappāyanā lālappāyitattanti—  upaccagā manti anutthunāti. </div>
</div>
<div class="q" id="p_24Mn_618"> <div class="p">
<span class="pN">618</span>Tenāha bhagavā—  </div>
</div>
<div class="q" id="p_24Mn_619"> <div class="p"> <table class="singleColumn"> <tr> <td> <div class="pN">619</div> <div class="G">“Yamassa vādaṃ parihīnamāhu,</div> </td> </tr> <tr> <td> <div class="G">Apāhataṃ pañhavimaṃsakāse;</div> </td> </tr> <tr> <td> <div class="G">Paridevati socati hīnavādo,</div> </td> </tr> <tr> <td> <div class="G">Upaccagā manti anutthunātī”ti.</div> </td> </tr> </table> </div>
</div>
<div class="q" id="p_24Mn_620"> <div class="divNumber">63.</div> <div class="p"> <table class="singleColumn"> <tr> <td> <div class="pN">620</div> <div class="G"><span class="bold">Ete vivādā samaṇesu jātā,</span></div> </td> </tr> <tr> <td> <div class="G"><span class="bold">Etesu ugghātinighāti hoti;</span></div> </td> </tr> <tr> <td> <div class="G"><span class="bold">Etampi disvā virame kathojjaṃ,</span></div> </td> </tr> <tr> <td> <div class="G"><span class="bold">Na haññadatthatthi pasaṃsalābhā.</span></div> </td> </tr> </table> </div>
</div>
<div class="q" id="p_24Mn_621"> <div class="p">
<span class="pN">621</span><span class="bold">Ete vivādā samaṇesu jātā</span>ti. <span class="bold">Samaṇā</span>ti ye keci ito bahiddhā paribbajūpagatā paribbajasamāpannā. Ete diṭṭhikalahā diṭṭhibhaṇḍanā diṭṭhiviggahā diṭṭhivivādā diṭṭhimedhagā samaṇesu jātā sañjātā nibbattā abhinibbattā pātubhūtāti—  ete vivādā samaṇesu jātā. </div>
</div>
<div class="q" id="p_24Mn_622"> <div class="p">
<span class="pN">622</span><span class="bold">Etesu ugghātinighāti hotī</span>ti. Jayaparājayo hoti, lābhālābho hoti, yasāyaso hoti, nindāpasaṃsā hoti, sukhadukkhaṃ hoti, somanassadomanassaṃ hoti, iṭṭhāniṭṭhaṃ hoti, anunayapaṭighaṃ hoti, ugghātitanigghātitaṃ hoti, anurodhavirodho hoti, jayena cittaṃ ugghātitaṃ hoti parājayena cittaṃ nigghātitaṃ hoti, lābhena cittaṃ ugghātitaṃ hoti alābhena cittaṃ nigghātitaṃ hoti, yasena cittaṃ ugghātitaṃ hoti ayasena cittaṃ nigghātitaṃ hoti, pasaṃsāya cittaṃ ugghātitaṃ hoti nindāya cittaṃ nigghātitaṃ hoti, sukhena cittaṃ ugghātitaṃ hoti dukkhena cittaṃ nigghātitaṃ hoti, somanassena cittaṃ ugghātitaṃ hoti domanassena cittaṃ nigghātitaṃ hoti, unnatiyā cittaṃ ugghātitaṃ hoti, onatiyā cittaṃ nigghātitaṃ hotīti—  etesu ugghātinighāti hoti. </div>
</div>
<div class="q" id="p_24Mn_623"> <div class="p">
<span class="pN">623</span><span class="bold">Etampi disvā virame kathojjan</span>ti. <span class="bold">Etampi disvā</span>ti etaṃ ādīnavaṃ disvā passitvā tulayitvā tīrayitvā vibhāvayitvā vibhūtaṃ katvā diṭṭhikalahesu diṭṭhibhaṇḍanesu diṭṭhiviggahesu diṭṭhivivādesu diṭṭhimedhagesūti—  <span class="bold">etampi disvā virame kathojjan</span>ti. <span class="bold">Kathojja</span>ṃ vuccati kalaho bhaṇḍanaṃ viggaho vivādo medhagaṃ. Atha vā <span class="bold">kathojjan</span>ti anojavantī sā kathā kathojjaṃ na kareyya, kalahaṃ na kareyya, bhaṇḍanaṃ na kareyya, viggahaṃ na kareyya, vivādaṃ na kareyya, medhagaṃ na kareyya, kalahabhaṇḍanaviggahavivādamedhagaṃ pajaheyya vinodeyya byantiṃ kareyya anabhāvaṃ gameyya, kalahabhaṇḍanaviggahavivādamedhagā ārato assa virato paṭivirato nikkhanto nissaṭo vippayutto visaññutto vimariyādikatena cetasā vihareyyāti—  etampi disvā virame kathojjaṃ. </div>
</div>
<div class="q" id="p_24Mn_624"> <div class="p">
<span class="pN">624</span><span class="bold">Na haññadatthatthi pasaṃsalābhā</span>ti. Pasaṃsalābhā añño attho natthi attattho vā parattho vā ubhayattho vā diṭṭhadhammiko vā attho, samparāyiko vā attho, uttāno vā attho, gambhīro vā attho, gūḷho vā attho, paṭicchanno vā attho, neyyo vā attho, nīto vā attho, anavajjo vā attho, nikkileso vā attho, vodāno vā attho, paramattho vā attho natthi na santi na saṃvijjanti nupalabbhantīti—  na haññadatthatthi pasaṃsalābhā. </div>
</div>
<div class="q" id="p_24Mn_625"> <div class="p">
<span class="pN">625</span>Tenāha bhagavā—  </div>
</div>
<div class="q" id="p_24Mn_626"> <div class="p"> <table class="singleColumn"> <tr> <td> <div class="pN">626</div> <div class="G">“Ete vivādā samaṇesu jātā,</div> </td> </tr> <tr> <td> <div class="G">Etesu ugghātinighāti hoti;</div> </td> </tr> <tr> <td> <div class="G">Etampi disvā virame kathojjaṃ,</div> </td> </tr> <tr> <td> <div class="G">Na haññadatthatthi pasaṃsalābhā”ti.</div> </td> </tr> </table> </div>
</div>
<div class="q" id="p_24Mn_627"> <div class="divNumber">64.</div> <div class="p"> <table class="singleColumn"> <tr> <td> <div class="pN">627</div> <div class="G"><span class="bold">Pasaṃsito vā pana tattha hoti,</span></div> </td> </tr> <tr> <td> <div class="G"><span class="bold">Akkhāya vādaṃ parisāya majjhe;</span></div> </td> </tr> <tr> <td> <div class="G">
<span class="bold">So</span> <span class="bold">hassatī unnamatī ca tena,</span>
</div> </td> </tr> <tr> <td> <div class="G"><span class="bold">Pappuyya tamatthaṃ yathā mano ahu.</span></div> </td> </tr> </table> </div>
</div>
<div class="q" id="p_24Mn_628"> <div class="p">
<span class="pN">628</span><span class="bold">Pasaṃsito vā pana tattha hotī</span>ti. <span class="bold">Tatthā</span>ti sakāya diṭṭhiyā sakāya khantiyā sakāya ruciyā sakāya laddhiyā pasaṃsito thomito kittito vaṇṇito hotīti—  pasaṃsito vā pana tattha hoti. </div>
</div>
<div class="q" id="p_24Mn_629"> <div class="p">
<span class="pN">629</span><span class="bold">Akkhāya vādaṃ parisāya majjhe</span>ti. Khattiyaparisāya vā brāhmaṇaparisāya vā gahapatiparisāya vā samaṇaparisāya vā majjhe attano vādaṃ akkhāya ācikkhitvā anuvādaṃ akkhāya ācikkhitvā thambhayitvā brūhayitvā dīpayitvā jotayitvā voharitvā pariggaṇhitvāti—  akkhāya vādaṃ parisāya majjhe. </div>
</div>
<div class="q" id="p_24Mn_630"> <div class="p">
<span class="pN">630</span><span class="bold">So hassatī unnamatī ca tenā</span>ti. So tena jayatthena tuṭṭho hoti haṭṭho pahaṭṭho attamano paripuṇṇasaṅkappo. Atha vā dantavidaṃsakaṃ hasamāno. <span class="bold">So hassatī unnamatī ca tenā</span>ti so tena jayatthena unnato hoti unnamo dhajo sampaggāho ketukamyatā cittassāti—  so hassatī unnamatī ca tena. </div>
</div>
<div class="q" id="p_24Mn_631"> <div class="p">
<span class="pN">631</span><span class="bold">Pappuyya tamatthaṃ yathā mano ahū</span>ti. Taṃ jayatthaṃ pappuyya pāpuṇitvā adhigantvā vinditvā paṭilabhitvā. <span class="bold">Yathā mano ahū</span>ti yathā mano ahu, yathā citto ahu, yathā saṅkappo ahu, yathā viññāṇo ahūti—  pappuyya tamatthaṃ yathā mano ahu. </div>
</div>
<div class="q" id="p_24Mn_632"> <div class="p">
<span class="pN">632</span>Tenāha bhagavā—  </div>
</div>
<div class="q" id="p_24Mn_633"> <div class="p"> <table class="singleColumn"> <tr> <td> <div class="pN">633</div> <div class="G">“Pasaṃsito vā pana tattha hoti,</div> </td> </tr> <tr> <td> <div class="G">Akkhāya vādaṃ parisāya majjhe;</div> </td> </tr> <tr> <td> <div class="G">So hassatī unnamatī ca tena,</div> </td> </tr> <tr> <td> <div class="G">Pappuyya tamatthaṃ yathā mano ahū”ti.</div> </td> </tr> </table> </div>
</div>
<div class="q" id="p_24Mn_634"> <div class="divNumber">65.</div> <div class="p"> <table class="singleColumn"> <tr> <td> <div class="pN">634</div> <div class="G"><span class="bold">Yā unnatī sāssa vighātabhūmi,</span></div> </td> </tr> <tr> <td> <div class="G"><span class="bold">Mānātimānaṃ vadate paneso;</span></div> </td> </tr> <tr> <td> <div class="G"><span class="bold">Etampi disvā na vivādayetha,</span></div> </td> </tr> <tr> <td> <div class="G"><span class="bold">Na hi tena suddhiṃ kusalā vadanti.</span></div> </td> </tr> </table> </div>
</div>
<div class="q" id="p_24Mn_635"> <div class="p">
<span class="pN">635</span><span class="bold">Yā unnatī sāssa vighātabhūmī</span>ti. Yā unnati unnamo dhajo sampaggāho ketukamyatā cittassāti—  yā unnati. <span class="bold">Sāssa vighātabhūmī</span>ti sā tassa vighātabhūmi upaghātabhūmi pīḷanabhūmi ghaṭṭanabhūmi upaddavabhūmi upasaggabhūmīti—  yā unnatī sāssa vighātabhūmi. </div>
</div>
<div class="q" id="p_24Mn_636"> <div class="p">
<span class="pN">636</span><span class="bold">Mānātimānaṃ vadate paneso</span>ti. So puggalo mānañca vadati atimānañca vadatīti—  mānātimānaṃ vadate paneso. </div>
</div>
<div class="q" id="p_24Mn_637"> <div class="p">
<span class="pN">637</span><span class="bold">Etampi disvā na vivādayethā</span>ti. Etaṃ ādīnavaṃ disvā passitvā tulayitvā tīrayitvā vibhāvayitvā vibhūtaṃ katvā diṭṭhikalahesu diṭṭhibhaṇḍanesu diṭṭhiviggahesu diṭṭhivivādesu diṭṭhimedhagesūti—  etampi disvā. <span class="bold">Na vivādayethā</span>ti na kalahaṃ kareyya na bhaṇḍanaṃ kareyya na viggahaṃ kareyya na vivādaṃ kareyya, na medhagaṃ kareyya, kalahabhaṇḍanaviggahavivādamedhagaṃ pajaheyya vinodeyya byantiṃ kareyya anabhāvaṃ gameyya, kalahabhaṇḍanaviggahavivādamedhagā ārato assa virato paṭivirato nikkhanto nissaṭo vippayutto visaññutto vimariyādikatena cetasā vihareyyāti—  etampi disvā na vivādayetha. </div>
</div>
<div class="q" id="p_24Mn_638"> <div class="p">
<span class="pN">638</span><span class="bold">Na hi tena suddhiṃ kusalā vadantī</span>ti. <span class="bold">Kusalā</span>ti ye te khandhakusalā dhātukusalā āyatanakusalā paṭiccasamuppādakusalā satipaṭṭhānakusalā sammappadhānakusalā iddhipādakusalā indriyakusalā balakusalā bojjhaṅgakusalā maggakusalā phalakusalā nibbānakusalā, te kusalā diṭṭhikalahena diṭṭhibhaṇḍanena diṭṭhiviggahena diṭṭhivivādena diṭṭhimedhagena suddhiṃ visuddhiṃ parisuddhiṃ, muttiṃ vimuttiṃ parimuttiṃ na vadanti na kathenti na bhaṇanti na dīpayanti na voharantīti—  na hi tena suddhiṃ kusalā vadanti. </div>
</div>
<div class="q" id="p_24Mn_639"> <div class="p">
<span class="pN">639</span>Tenāha bhagavā—  </div>
</div>
<div class="q" id="p_24Mn_640"> <div class="p"> <table class="singleColumn"> <tr> <td> <div class="pN">640</div> <div class="G">“Yā unnatī sāssa vighātabhūmi,</div> </td> </tr> <tr> <td> <div class="G">Mānātimānaṃ vadate paneso;</div> </td> </tr> <tr> <td> <div class="G">Etampi disvā na vivādayetha,</div> </td> </tr> <tr> <td> <div class="G">Na hi tena suddhiṃ kusalā vadantī”ti.</div> </td> </tr> </table> </div>
</div>
<div class="q" id="p_24Mn_641"> <div class="divNumber">66.</div> <div class="p"> <table class="singleColumn"> <tr> <td> <div class="pN">641</div> <div class="G"><span class="bold">Sūro yathā rājakhādāya puṭṭho,</span></div> </td> </tr> <tr> <td> <div class="G"><span class="bold">Abhigajjameti paṭisūramicchaṃ;</span></div> </td> </tr> <tr> <td> <div class="G"><span class="bold">Yeneva so tena palehi sūra,</span></div> </td> </tr> <tr> <td> <div class="G"><span class="bold">Pubbeva natthi yadidaṃ yudhāya.</span></div> </td> </tr> </table> </div>
</div>
<div class="q" id="p_24Mn_642"> <div class="p">
<span class="pN">642</span><span class="bold">Sūro yathā rājakhādāya puṭṭho</span>ti. <span class="bold">Sūro</span>ti sūro vīro vikkanto abhīrū achambhī anutrāsī apalāyī. <span class="bold">Rājakhādāya puṭṭho</span>ti rājakhādanīyena rājabhojanīyena puṭṭho posito āpādito vaḍḍhitoti—  sūro yathā rājakhādāya puṭṭho. </div>
</div>
<div class="q" id="p_24Mn_643"> <div class="p">
<span class="pN">643</span><span class="bold">Abhigajjameti paṭisūramicchan</span>ti. So gajjanto uggajjanto abhigajjanto eti upeti upagacchati paṭisūraṃ paṭipurisaṃ paṭisattuṃ paṭimallaṃ icchanto sādiyanto patthayanto pihayanto abhijappantoti—  abhigajjameti paṭisūramicchaṃ. </div>
</div>
<div class="q" id="p_24Mn_644"> <div class="p">
<span class="pN">644</span><span class="bold">Yeneva so tena palehi sūrā</span>ti. Yeneva so diṭṭhigatiko tena palehi, tena vaja, tena gaccha, tena atikkama, so tuyhaṃ paṭisūro paṭipuriso paṭisattu paṭimalloti—  yeneva so tena palehi sūra. </div>
</div>
<div class="q" id="p_24Mn_645"> <div class="p">
<span class="pN">645</span><span class="bold">Pubbeva natthi yadidaṃ yudhāyā</span>ti. Pubbeva bodhiyā mūle ye paṭisenikarā kilesā paṭilomakarā paṭikaṇḍakakarā paṭipakkhakarā te natthi na santi na saṃvijjanti nupalabbhanti, pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā. <span class="bold">Yadidaṃ yudhāyā</span>ti yadidaṃ yuddhatthāya kalahatthāya bhaṇḍanatthāya viggahatthāya vivādatthāya medhagatthāyāti—  pubbeva natthi yadidaṃ yudhāya. </div>
</div>
<div class="q" id="p_24Mn_646"> <div class="p">
<span class="pN">646</span>Tenāha bhagavā—  </div>
</div>
<div class="q" id="p_24Mn_647"> <div class="p"> <table class="singleColumn"> <tr> <td> <div class="pN">647</div> <div class="G">“Sūro yathā rājakhādāya puṭṭho,</div> </td> </tr> <tr> <td> <div class="G">Abhigajjameti paṭisūramicchaṃ;</div> </td> </tr> <tr> <td> <div class="G">Yeneva so tena palehi sūra,</div> </td> </tr> <tr> <td> <div class="G">Pubbeva natthi yadidaṃ yudhāyā”ti.</div> </td> </tr> </table> </div>
</div>
<div class="q" id="p_24Mn_648"> <div class="divNumber">67.</div> <div class="p"> <table class="singleColumn"> <tr> <td> <div class="pN">648</div> <div class="G"><span class="bold">Ye diṭṭhimuggayha vivādayanti,</span></div> </td> </tr> <tr> <td> <div class="G"><span class="bold">Idameva saccanti ca vādayanti;</span></div> </td> </tr> <tr> <td> <div class="G"><span class="bold">Te tvaṃ vadassū na hi tedha atthi,</span></div> </td> </tr> <tr> <td> <div class="G"><span class="bold">Vādamhi jāte paṭisenikattā.</span></div> </td> </tr> </table> </div>
</div>
<div class="q" id="p_24Mn_649"> <div class="p">
<span class="pN">649</span><span class="bold">Ye diṭṭhimuggayha vivādayantī</span>ti ye dvāsaṭṭhidiṭṭhigatānaṃ aññataraññataraṃ diṭṭhigataṃ gahetvā gaṇhitvā uggaṇhitvā parāmasitvā abhinivisitvā vivādayanti kalahaṃ karonti, bhaṇḍanaṃ karonti, viggahaṃ karonti, vivādaṃ karonti, medhagaṃ karonti—  “na tvaṃ imaṃ dhammavinayaṃ ājānāsi, ahaṃ imaṃ dhammavinayaṃ ājānāmi, kiṃ tvaṃ imaṃ dhammavinayaṃ ājānissasi, micchāpaṭipanno tvamasi, ahamasmi sammāpaṭipanno, sahitaṃ me, asahitaṃ te, pure vacanīyaṃ pacchā avaca, pacchā vacanīyaṃ pure avaca, adhiciṇṇaṃ te viparāvattaṃ, āropito te vādo, niggahito tvamasi, cara vādappamokkhāya, nibbeṭhehi vā sace pahosī”ti—  ye diṭṭhimuggayha vivādayanti. </div>
</div>
<div class="q" id="p_24Mn_650"> <div class="p">
<span class="pN">650</span><span class="bold">Idameva saccanti ca vādayantī</span>ti. “Sassato loko, idameva saccaṃ moghamaññan”ti vādayanti kathenti bhaṇanti dīpayanti voharanti. “Asassato loko…pe…  neva hoti na na hoti tathāgato paraṃ maraṇā, idameva saccaṃ moghamaññan”ti vādayanti kathenti bhaṇanti dīpayanti voharantīti—  idameva saccanti ca vādayanti. </div>
</div>
<div class="q" id="p_24Mn_651"> <div class="p">
<span class="pN">651</span><span class="bold">Te tvaṃ vadassū na hi tedha atthi, vādamhi jāte paṭisenikattā</span>ti. Te tvaṃ diṭṭhigatike vadassu vādena vādaṃ, niggahena niggahaṃ, paṭikammena paṭikammaṃ, visesena visesaṃ, paṭivisesena paṭivisesaṃ, āveṭhiyāya āveṭhiyaṃ, nibbeṭhiyāya nibbeṭhiyaṃ, chedena chedaṃ, maṇḍalena maṇḍalaṃ, te tuyhaṃ paṭisūrā paṭipurisā paṭisattū paṭimallāti—  te tvaṃ vadassū na hi tedha atthi. <span class="bold">Vādamhi jāte paṭisenikattā</span>ti. Vāde jāte sañjāte nibbatte abhinibbatte pātubhūteyeva paṭisenikattā paṭilomakattā paṭikaṇḍakakattā paṭipakkhakattā kalahaṃ kareyyuṃ bhaṇḍanaṃ kareyyuṃ viggahaṃ kareyyuṃ vivādaṃ kareyyuṃ medhagaṃ kareyyuṃ, te natthi na santi na saṃvijjanti nupalabbhanti, pahīnā…pe…  ñāṇagginā daḍḍhāti—  te tvaṃ vadassū na hi tedha atthi vādamhi jāte paṭisenikattā. </div>
</div>
<div class="q" id="p_24Mn_652"> <div class="p">
<span class="pN">652</span>Tenāha bhagavā—  </div>
</div>
<div class="q" id="p_24Mn_653"> <div class="p"> <table class="singleColumn"> <tr> <td> <div class="pN">653</div> <div class="G">“Ye diṭṭhimuggayha vivādayanti,</div> </td> </tr> <tr> <td> <div class="G">Idameva saccanti ca vādayanti;</div> </td> </tr> <tr> <td> <div class="G">Te tvaṃ vadassū na hi tedha atthi,</div> </td> </tr> <tr> <td> <div class="G">Vādamhi jāte paṭisenikattā”ti.</div> </td> </tr> </table> </div>
</div>
<div class="q" id="p_24Mn_654"> <div class="divNumber">68.</div> <div class="p"> <table class="singleColumn"> <tr> <td> <div class="pN">654</div> <div class="G"><span class="bold">Visenikatvā pana ye caranti,</span></div> </td> </tr> <tr> <td> <div class="G"><span class="bold">Diṭṭhīhi diṭṭhiṃ avirujjhamānā;</span></div> </td> </tr> <tr> <td> <div class="G"><span class="bold">Tesu tvaṃ kiṃ labhetho pasūra,</span></div> </td> </tr> <tr> <td> <div class="G"><span class="bold">Yesīdha natthi paramuggahītaṃ.</span></div> </td> </tr> </table> </div>
</div>
<div class="q" id="p_24Mn_655"> <div class="p">
<span class="pN">655</span><span class="bold">Visenikatvā pana ye carantī</span>ti. Senā vuccati mārasenā. Kāyaduccaritaṃ mārasenā, vacīduccaritaṃ mārasenā, manoduccaritaṃ mārasenā, lobho mārasenā, doso mārasenā, moho mārasenā, kodho…  upanāho…  makkho…  paḷāso…  issā…  macchariyaṃ…  māyā…  sāṭheyyaṃ…  thambho…  sārambho…  māno…  atimāno…  mado…  pamādo…  sabbe kilesā…  sabbe duccaritā…  sabbe darathā…  sabbe pariḷāhā…  sabbe santāpā…  sabbākusalābhisaṅkhārā mārasenā. </div>
</div>
<div class="q" id="p_24Mn_656"> <div class="p">
<span class="pN">656</span>Vuttañhetaṃ bhagavatā—  </div>
</div>
<div class="q" id="p_24Mn_657"> <div class="p"> <table class="singleColumn"> <tr> <td> <div class="pN">657</div> <div class="G">“Kāmā te paṭhamā senā,</div> </td> </tr> <tr> <td> <div class="G">dutiyā arati vuccati;</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">Na naṃ asuro jināti,</div> </td> </tr> <tr> <td> <div class="G">jetvāva labhate sukhan”ti.</div> </td> </tr> </table> </div>
</div>
<div class="q" id="p_24Mn_658"> <div class="p">
<span class="pN">658</span>Yato catūhi ariyamaggehi sabbā ca mārasenā sabbe ca paṭisenikarā kilesā jitā ca parājitā ca bhaggā vippaluggā parammukhā, tena vuccati visenikatvāti. <span class="bold">Ye</span>ti arahanto khīṇāsavā. <span class="bold">Carantī</span>ti caranti viharanti iriyanti vattenti pālenti yapenti yāpentīti—  visenikatvā pana ye caranti. </div>
</div>
<div class="q" id="p_24Mn_659"> <div class="p">
<span class="pN">659</span><span class="bold">Diṭṭhīhi diṭṭhiṃ avirujjhamānā</span>ti. Yesaṃ dvāsaṭṭhi diṭṭhigatāni pahīnāni samucchinnāni vūpasantāni paṭipassaddhāni abhabbuppattikāni ñāṇagginā daḍḍhāni, te diṭṭhīhi diṭṭhiṃ avirujjhamānā appaṭivirujjhamānā appahīyamānā appaṭihaññamānā appaṭihatamānāti—  diṭṭhīhi diṭṭhiṃ avirujjhamānā. </div>
</div>
<div class="q" id="p_24Mn_660"> <div class="p">
<span class="pN">660</span><span class="bold">Tesu tvaṃ kiṃ labhetho pasūrā</span>ti. Tesu arahantesu khīṇāsavesu kiṃ labhetho paṭisūraṃ paṭipurisaṃ paṭisattuṃ paṭimallanti—  tesu tvaṃ kiṃ labhetho pasūra. </div>
</div>
<div class="q" id="p_24Mn_661"> <div class="p">
<span class="pN">661</span><span class="bold">Yesīdha natthi paramuggahītan</span>ti. Yesaṃ arahantānaṃ khīṇāsavānaṃ “idaṃ paramaṃ aggaṃ seṭṭhaṃ visiṭṭhaṃ pāmokkhaṃ uttamaṃ pavaran”ti gahitaṃ parāmaṭṭhaṃ abhiniviṭṭhaṃ ajjhositaṃ adhimuttaṃ, natthi na santi na saṃvijjanti nupalabbhanti, pahīnaṃ samucchinnaṃ vūpasantaṃ paṭipassaddhaṃ abhabbuppattikaṃ ñāṇagginā daḍḍhanti—  yesīdha natthi paramuggahītaṃ. </div>
</div>
<div class="q" id="p_24Mn_662"> <div class="p">
<span class="pN">662</span>Tenāha bhagavā—  </div>
</div>
<div class="q" id="p_24Mn_663"> <div class="p"> <table class="singleColumn"> <tr> <td> <div class="pN">663</div> <div class="G">“Visenikatvā pana ye caranti,</div> </td> </tr> <tr> <td> <div class="G">Diṭṭhīhi diṭṭhiṃ avirujjhamānā;</div> </td> </tr> <tr> <td> <div class="G">Tesu tvaṃ kiṃ labhetho pasūra,</div> </td> </tr> <tr> <td> <div class="G">Yesīdha natthi paramuggahītan”ti.</div> </td> </tr> </table> </div>
</div>
<div class="q" id="p_24Mn_664"> <div class="divNumber">69.</div> <div class="p"> <table class="singleColumn"> <tr> <td> <div class="pN">664</div> <div class="G"><span class="bold">Atha tvaṃ pavitakkamāgamā,</span></div> </td> </tr> <tr> <td> <div class="G"><span class="bold">Manasā diṭṭhigatāni cintayanto;</span></div> </td> </tr> <tr> <td> <div class="G"><span class="bold">Dhonena yugaṃ samāgamā,</span></div> </td> </tr> <tr> <td> <div class="G"><span class="bold">Na hi tvaṃ sakkhasi sampayātave.</span></div> </td> </tr> </table> </div>
</div>
<div class="q" id="p_24Mn_665"> <div class="p">
<span class="pN">665</span><span class="bold">Atha tvaṃ pavitakkamāgamā</span>ti. <span class="bold">Athā</span>ti padasandhi padasaṃsaggo padapāripūrī akkharasamavāyo byañjanasiliṭṭhatā padānupubbatā petaṃ—  athāti. <span class="bold">Pavitakkamāgamā</span>ti takkento vitakkento saṅkappento “jayo nu kho me bhavissati, parājayo nu kho me bhavissati, kathaṃ niggahaṃ karissāmi, kathaṃ paṭikammaṃ karissāmi, kathaṃ visesaṃ karissāmi, kathaṃ paṭivisesaṃ karissāmi, kathaṃ āveṭhiyaṃ karissāmi, kathaṃ nibbeṭhiyaṃ karissāmi, kathaṃ chedaṃ karissāmi, kathaṃ maṇḍalaṃ karissāmi” evaṃ takkento vitakkento saṅkappento āgatosi upagatosi sampattosi mayā saddhiṃ samāgatosīti—  atha tvaṃ pavitakkamāgamā. </div>
</div>
<div class="q" id="p_24Mn_666"> <div class="p">
<span class="pN">666</span><span class="bold">Manasā diṭṭhigatāni cintayanto</span>ti. <span class="bold">Mano</span>ti yaṃ cittaṃ mano mānasaṃ hadayaṃ paṇḍaraṃ, mano manāyatanaṃ manindriyaṃ viññāṇaṃ viññāṇakkhandho tajjā manoviññāṇadhātu. Cittena diṭṭhiṃ cintento vicintento “sassato loko”ti vā, “asassato loko”ti vā…pe…  “neva hoti na na hoti tathāgato paraṃ maraṇā”ti vāti—  manasā diṭṭhigatāni cintayanto. </div>
</div>
<div class="q" id="p_24Mn_667"> <div class="p">
<span class="pN">667</span><span class="bold">Dhonena yugaṃ samāgamā, na hi tvaṃ sakkhasi sampayātave</span>ti. <span class="bold">Dhonā</span> vuccati paññā. Yā paññā pajānanā…pe…  amoho dhammavicayo sammādiṭṭhi. Kiṃkāraṇā dhonā vuccati paññā? Tāya paññāya kāyaduccaritaṃ dhutañca dhotañca sandhotañca niddhotañca, vacīduccaritaṃ…pe…  sabbākusalābhisaṅkhārā dhutā ca dhotā ca sandhotā ca niddhotā ca. Atha vā sammādiṭṭhiyā micchādiṭṭhi…  sammāsaṅkappena micchāsaṅkappo…pe…  sammāvimuttiyā micchāvimutti dhutā ca dhotā ca sandhotā ca niddhotā ca. Atha vā ariyena aṭṭhaṅgikena maggena sabbe kilesā…  sabbe duccaritā…  sabbe darathā…  sabbe pariḷāhā…  sabbe santāpā…  sabbākusalābhisaṅkhārā dhutā ca dhotā ca sandhotā ca niddhotā ca. Bhagavā imehi dhoneyyehi dhammehi upeto samupeto upagato samupagato upapanno samupapanno samannāgato, tasmā bhagavā dhono. So dhutarāgo dhutapāpo dhutakileso dhutapariḷāhoti—  dhonoti. </div>
</div>
<div class="q" id="p_24Mn_668"> <div class="p">
<span class="pN">668</span><span class="bold">Dhonena yugaṃ samāgamā, na hi tvaṃ sakkhasi sampayātave</span>ti. Pasūro paribbājako na paṭibalo dhonena buddhena bhagavatā saddhiṃ yugaṃ samāgamaṃ samāgantvā yugaggāhaṃ gaṇhitvā sākacchetuṃ sallapituṃ sākacchaṃ samāpajjituṃ. Taṃ kissa hetu? Pasūro paribbājako hīno nihīno omako lāmako chatukko paritto. So hi bhagavā aggo ca seṭṭho ca visiṭṭho ca pāmokkho ca uttamo ca pavaro ca. Yathā saso na paṭibalo mattena mātaṅgena saddhiṃ yugaṃ samāgamaṃ samāgantvā yugaggāhaṃ gaṇhituṃ; yathā kotthuko na paṭibalo sīhena migaraññā saddhiṃ yugaṃ samāgamaṃ samāgantvā yugaggāhaṃ gaṇhituṃ; yathā vacchako taruṇako dhenupako na paṭibalo usabhena calakakunā saddhiṃ yugaṃ samāgamaṃ samāgantvā yugaggāhaṃ gaṇhituṃ; yathā dhaṅko na paṭibalo garuḷena venateyyena saddhiṃ yugaṃ samāgamaṃ samāgantvā yugaggāhaṃ gaṇhituṃ; yathā caṇḍālo na paṭibalo raññā cakkavattinā saddhiṃ yugaṃ samāgamaṃ samāgantvā yugaggāhaṃ gaṇhituṃ; yathā paṃsupisācako na paṭibalo indena devaraññā saddhiṃ yugaṃ samāgamaṃ samāgantvā yugaggāhaṃ gaṇhituṃ; evamevaṃ pasūro paribbājako na paṭibalo dhonena buddhena bhagavatā saddhiṃ yugaṃ samāgamaṃ samāgantvā yugaggāhaṃ gaṇhitvā sākacchetuṃ sallapituṃ sākacchaṃ samāpajjituṃ. Taṃ kissa hetu? Pasūro paribbājako hīnapañño nihīnapañño omakapañño lāmakapañño chatukkapañño parittapañño. So hi bhagavā mahāpañño puthupañño hāsapañño javanapañño tikkhapañño nibbedhikapañño, paññāpabhedakusalo pabhinnañāṇo adhigatapaṭisambhido, catuvesārajjappatto dasabaladhārī, purisāsabho purisasīho purisanāgo purisājañño purisadhorayho, anantañāṇo anantatejo anantayaso aḍḍho mahaddhano dhanavā, netā vinetā anunetā, paññāpetā nijjhāpetā pekkhetā pasādetā. So hi bhagavā anuppannassa maggassa uppādetā, asañjātassa maggassa sañjanetā, anakkhātassa maggassa akkhātā, maggaññū maggavidū maggakovido maggānugā ca panassa etarahi sāvakā viharanti pacchā samannāgatā. </div>
</div>
<div class="q" id="p_24Mn_669"> <div class="p">
<span class="pN">669</span>So hi bhagavā jānaṃ jānāti passaṃ passati, cakkhubhūto ñāṇabhūto dhammabhūto brahmabhūto, vattā pavattā atthassa ninnetā amatassa dātā dhammassāmī tathāgato; natthi tassa bhagavato aññātaṃ adiṭṭhaṃ aviditaṃ asacchikataṃ aphassitaṃ paññāya. Atītaṃ anāgataṃ paccuppannaṃ upādāya sabbe dhammā sabbākārena buddhassa bhagavato ñāṇamukhe āpāthaṃ āgacchanti. Yaṃ kiñci neyyaṃ nāma atthi dhammaṃ jānitabbaṃ. Attattho vā parattho vā ubhayattho vā diṭṭhadhammiko vā attho, samparāyiko vā attho, uttāno vā attho, gambhīro vā attho, gūḷho vā attho, paṭicchanno vā attho, neyyo vā attho, nīto vā attho, anavajjo vā attho, nikkileso vā attho, vodāno vā attho, paramattho vā attho, sabbaṃ taṃ antobuddhañāṇe parivattati. </div>
</div>
<div class="q" id="p_24Mn_670"> <div class="p">
<span class="pN">670</span>Sabbaṃ kāyakammaṃ buddhassa bhagavato ñāṇānuparivatti, sabbaṃ vacīkammaṃ ñāṇānuparivatti, sabbaṃ manokammaṃ ñāṇānuparivatti. Atīte buddhassa bhagavato appaṭihataṃ ñāṇaṃ, anāgate appaṭihataṃ ñāṇaṃ, paccuppanne appaṭihataṃ ñāṇaṃ, yāvatakaṃ neyyaṃ tāvatakaṃ ñāṇaṃ, yāvatakaṃ ñāṇaṃ tāvatakaṃ neyyaṃ, neyyapariyantikaṃ ñāṇaṃ, ñāṇapariyantikaṃ neyyaṃ, neyyaṃ atikkamitvā ñāṇaṃ nappavattati, ñāṇaṃ atikkamitvā neyyapatho natthi. Aññamaññapariyantaṭṭhāyino te dhammā. Yathā dvinnaṃ samuggapaṭalānaṃ sammā phusitānaṃ heṭṭhimaṃ samuggapaṭalaṃ uparimaṃ nātivattati, uparimaṃ samuggapaṭalaṃ heṭṭhimaṃ nātivattati aññamaññapariyantaṭṭhāyino; evamevaṃ buddhassa bhagavato neyyañca ñāṇañca aññamaññapariyantaṭṭhāyino; yāvatakaṃ neyyaṃ tāvatakaṃ ñāṇaṃ, yāvatakaṃ ñāṇaṃ tāvatakaṃ neyyaṃ, neyyapariyantikaṃ ñāṇaṃ, ñāṇapariyantikaṃ neyyaṃ, neyyaṃ atikkamitvā ñāṇaṃ nappavattati, ñāṇaṃ atikkamitvā neyyapatho natthi. Aññamaññapariyantaṭṭhāyino te dhammā sabbadhammesu buddhassa bhagavato ñāṇaṃ pavattati. </div>
</div>
<div class="q" id="p_24Mn_671"> <div class="p">
<span class="pN">671</span>Sabbe dhammā buddhassa bhagavato āvajjanapaṭibaddhā ākaṅkhapaṭibaddhā manasikārapaṭibaddhā cittuppādapaṭibaddhā. Sabbasattesu buddhassa bhagavato ñāṇaṃ pavattati, sabbesañca sattānaṃ bhagavā āsayaṃ jānāti anusayaṃ jānāti caritaṃ jānāti adhimuttiṃ jānāti. Apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye bhabbābhabbe satte pajānāti. Sadevako loko samārako sabrahmako sassamaṇabrāhmaṇī pajā sadevamanussā antobuddhañāṇe parivattati. </div>
</div>
<div class="q" id="p_24Mn_672"> <div class="p">
<span class="pN">672</span>Yathā ye keci macchakacchapā antamaso timitimiṅgalaṃ upādāya antomahāsamudde parivattanti; evamevaṃ sadevako loko samārako sabrahmako sassamaṇabrāhmaṇī pajā sadevamanussā antobuddhañāṇe parivattati. Yathā ye keci pakkhī antamaso garuḷaṃ venateyyaṃ upādāya ākāsassa padese parivattanti; evamevaṃ yepi te sāriputtasamā paññāya tepi buddhañāṇassa padese parivattanti. Buddhañāṇaṃ devamanussānaṃ paññaṃ pharitvā abhibhavitvā tiṭṭhati. </div>
</div>
<div class="q" id="p_24Mn_673"> <div class="p">
<span class="pN">673</span>Yepi te khattiyapaṇḍitā brāhmaṇapaṇḍitā gahapatipaṇḍitā samaṇapaṇḍitā nipuṇā kataparappavādā vālavedhirūpā Vobhindantā maññe caranti paññāgatena diṭṭhigatāni, te pañhe abhisaṅkharitvā abhisaṅkharitvā tathāgate upasaṅkamitvā pucchanti gūḷhāni ca paṭicchannāni ca. Kathitā visajjitāva te pañhā bhagavatā honti niddiṭṭhakāraṇā. Upakkhittakā ca te bhagavato sampajjanti. Atha kho bhagavāva tattha atirocati yadidaṃ paññāyāti—  dhonena yugaṃ samāgamā, na hi tvaṃ sakkhasi sampayātave. </div>
</div>
<div class="q" id="p_24Mn_674"> <div class="p">
<span class="pN">674</span>Tenāha bhagavā—  </div>
</div>
<div class="q" id="p_24Mn_675"> <div class="p"> <table class="singleColumn"> <tr> <td> <div class="pN">675</div> <div class="G">“Atha tvaṃ pavitakkamāgamā,</div> </td> </tr> <tr> <td> <div class="G">Manasā diṭṭhigatāni cintayanto;</div> </td> </tr> <tr> <td> <div class="G">Dhonena yugaṃ samāgamā,</div> </td> </tr> <tr> <td> <div class="G">Na hi tvaṃ sakkhasi sampayātave”ti.</div> </td> </tr> </table> </div>
</div>
<div class="CENTER" id="p_24Mn_676">
<span class="pN">676</span>Pasūrasuttaniddeso aṭṭhamo.</div>
</html>
