<html>
<div class="i">2.13.2.2--9 Cūḷantaradukādi</div>
<div class="h">Niddesa</div>
<div class="h">Terasamanaya Asaṅgahitenasampayuttavippayuttapadaniddesa</div>
<div class="h">Duka</div>
<div class="h">Cūḷantaradukādi</div>
<div class="q" id="p_31Dht_570"> <div class="divNumber">452.</div> <div class="p">
<span class="pN">570</span>Rūpīhi dhammehi ye dhammā khandhasaṅgahena asaṅgahitā āyatanasaṅgahena asaṅgahitā dhātusaṅgahena asaṅgahitā…  te dhammā tīhi khandhehi sampayuttā; ekenāyatanena ekāya dhātuyā kehici sampayuttā. Katihi vippayuttā? Ekena khandhena dasahāyatanehi dasahi dhātūhi vippayuttā; ekenāyatanena ekāya dhātuyā kehici vippayuttā. </div>
</div>
<div class="q" id="p_31Dht_571"> <div class="divNumber">453.</div> <div class="p">
<span class="pN">571</span>Arūpīhi dhammehi ye dhammā…  lokuttarehi dhammehi ye dhammā…  anāsavehi dhammehi ye dhammā…  āsavasampayuttehi dhammehi ye dhammā…  āsavasampayuttehi ceva no ca āsavehi dhammehi ye dhammā…  āsavavippayuttehi anāsavehi dhammehi ye dhammā…  asaṃyojaniyehi dhammehi ye dhammā…  aganthaniyehi dhammehi ye dhammā…  anoghaniyehi dhammehi ye dhammā…  ayoganiyehi dhammehi ye dhammā…  anīvaraṇiyehi dhammehi ye dhammā…  aparāmaṭṭhehi dhammehi ye dhammā…  parāmāsasampayuttehi dhammehi ye dhammā…  parāmāsavippayuttehi aparāmaṭṭhehi dhammehi ye dhammā…  sārammaṇehi dhammehi ye dhammā khandhasaṅgahena asaṅgahitā āyatanasaṅgahena asaṅgahitā dhātusaṅgahena asaṅgahitā, te dhammā katihi khandhehi katihāyatanehi katihi dhātūhi sampayuttāti? Natthi. Katihi vippayuttā? Catūhi khandhehi ekenāyatanena sattahi dhātūhi vippayuttā; ekenāyatanena ekāya dhātuyā kehici vippayuttā. </div>
</div>
</html>
