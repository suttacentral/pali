<html>
<div class="i">1.7.7.9 Nīcāsanasikkhāpada</div>
<div class="h">
Mahāvibhaṅga
</div>
<div class="h">
Sekhiyakaṇḍa
</div>
<div class="h">
Pādukavagga
</div>
<div class="h">
Nīcāsanasikkhāpada
</div>
<div class="q" id="p_2V_2045">
<div class="divNumber">
646.
</div>
<div class="p">
<span class="pN">2045</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū nīce āsane nisīditvā ucce āsane nisinnassa dhammaṃ desenti.
</div>
</div>
<div class="q" id="p_2V_2046">
<div class="p">
<span class="pN">2046</span>Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū nīce āsane nisīditvā ucce āsane nisinnassa dhammaṃ desessantī”ti…pe…  “saccaṃ kira tumhe, bhikkhave, nīce āsane nisīditvā ucce āsane nisinnassa dhammaṃ desethā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, nīce āsane nisīditvā ucce āsane nisinnassa dhammaṃ desessatha. Netaṃ, moghapurisā, appasannānaṃ vā pasādāya…pe…  vigarahitvā…pe…  dhammiṃ kathaṃ katvā bhikkhū āmantesi— 
</div>
</div>
<div class="q" id="p_2V_2047">
<div class="divNumber">
647.
</div>
<div class="p">
<span class="pN">2047</span>“Bhūtapubbaṃ, bhikkhave, bārāṇasiyaṃ aññatarassa chapakassa pajāpati gabbhinī ahosi. Atha kho, bhikkhave, sā chapakī taṃ chapakaṃ etadavoca—  ‘gabbhinīmhi, ayyaputta. Icchāmi ambaṃ khāditun’ti. ‘Natthi ambaṃ, akālo ambassā’ti. ‘Sace na labhissāmi marissāmī’ti. Tena kho pana samayena rañño ambo dhuvaphalo hoti. Atha kho, bhikkhave, so chapako yena so ambo tenupasaṅkami; upasaṅkamitvā taṃ ambaṃ abhiruhitvā nilīno acchi. Atha kho, bhikkhave, rājā purohitena brāhmaṇena saddhiṃ yena so ambo tenupasaṅkami; upasaṅkamitvā ucce āsane nisīditvā mantaṃ pariyāpuṇāti. Atha kho, bhikkhave, tassa chapakassa etadahosi—  ‘yāva adhammiko ayaṃ rājā, yatra hi nāma ucce āsane nisīditvā mantaṃ pariyāpuṇissati. Ayañca brāhmaṇo adhammiko, yatra hi nāma nīce āsane nisīditvā ucce āsane nisinnassa mantaṃ vācessati. Ahañcamhi adhammiko, yohaṃ itthiyā kāraṇā rañño ambaṃ avaharāmi. Sabbamidaṃ carimaṃ katan’ti tattheva paripati.
</div>
</div>
<div class="q" id="p_2V_2048">
<div class="p">
<table class="singleColumn">
	<tbody>
		<tr>
			<td>
			<div class="pN">
			2048
			</div>
			<div class="G">
			‘Ubho atthaṃ na jānanti,
			</div>
			</td>
		</tr>
		<tr>
			<td>
			<div class="G">
			ubho dhammaṃ na passare;
			</div>
			</td>
		</tr>
		<tr>
			<td>
			<div class="G">
			Yo cāyaṃ mantaṃ vāceti,
			</div>
			</td>
		</tr>
		<tr>
			<td>
			<div class="G">
			yo cādhammenadhīyati’.
			</div>
			</td>
		</tr>
	</tbody>
</table>
</div>
</div>
<div class="q" id="p_2V_2049">
<div class="p">
<table class="singleColumn">
	<tbody>
		<tr>
			<td>
			<div class="pN">
			2049
			</div>
			<div class="G">
			‘Sālīnaṃ odano bhutto,
			</div>
			</td>
		</tr>
		<tr>
			<td>
			<div class="G">
			sucimaṃsūpasecano;
			</div>
			</td>
		</tr>
		<tr>
			<td>
			<div class="G">
			Tasmā dhamme na vattāmi,
			</div>
			</td>
		</tr>
		<tr>
			<td>
			<div class="G">
			dhammo ariyebhi vaṇṇito’.
			</div>
			</td>
		</tr>
	</tbody>
</table>
</div>
</div>
<div class="q" id="p_2V_2050">
<div class="p">
<table class="singleColumn">
	<tbody>
		<tr>
			<td>
			<div class="pN">
			2050
			</div>
			<div class="G">
			‘Dhiratthu taṃ dhanalābhaṃ,
			</div>
			</td>
		</tr>
		<tr>
			<td>
			<div class="G">
			yasalābhañca brāhmaṇa;
			</div>
			</td>
		</tr>
		<tr>
			<td>
			<div class="G">
			Yā vutti vinipātena,
			</div>
			</td>
		</tr>
		<tr>
			<td>
			<div class="G">
			adhammacaraṇena vā.
			</div>
			</td>
		</tr>
	</tbody>
</table>
</div>
</div>
<div class="q" id="p_2V_2051">
<div class="p">
<table class="singleColumn">
	<tbody>
		<tr>
			<td>
			<div class="pN">
			2051
			</div>
			<div class="G">
			Paribbaja mahābrahme,
			</div>
			</td>
		</tr>
		<tr>
			<td>
			<div class="G">
			pacantaññepi pāṇino;
			</div>
			</td>
		</tr>
		<tr>
			<td>
			<div class="G">
			Mā tvaṃ adhammo ācarito,
			</div>
			</td>
		</tr>
		<tr>
			<td>
			<div class="G">
			asmā kumbhamivābhidā’ti.
			</div>
			</td>
		</tr>
	</tbody>
</table>
</div>
</div>
<div class="q" id="p_2V_2052">
<div class="p">
<span class="pN">2052</span>Tadāpi me, bhikkhave, amanāpā nīce āsane nisīditvā ucce āsane nisinnassa mantaṃ vācetuṃ, kimaṅgaṃ pana etarahi na amanāpā bhavissati nīce āsane nisīditvā ucce āsane nisinnassa dhammaṃ desetuṃ. Netaṃ, bhikkhave, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_2053">
<div class="p">
<span class="pN">2053</span><span class="bold">“Na nīce āsane nisīditvā ucce āsane nisinnassa agilānassa dhammaṃ desessāmīti sikkhā karaṇīyā”</span>ti. (<span class="italic">69</span>:<span class="bold">214</span>)
</div>
</div>
<div class="q" id="p_2V_2054">
<div class="p">
<span class="pN">2054</span>Na nīce āsane nisīditvā ucce āsane nisinnassa agilānassa dhammo desetabbo. Yo anādariyaṃ paṭicca nīce āsane nisīditvā ucce āsane nisinnassa agilānassa dhammaṃ deseti, āpatti dukkaṭassa.
</div>
</div>
<div class="q" id="p_2V_2055">
<div class="p">
<span class="pN">2055</span>Anāpatti—  asañcicca…pe…  ādikammikassāti.
</div>
</div>
<div class="CENTER" id="p_2V_2056">
<span class="pN">2056</span>Navamasikkhāpadaṃ niṭṭhitaṃ.
</div>
</html>
