<html>
<div class="i">1.10 Udakadāyikātherīapadāna</div>
<div class="h">Sumedhāvagga</div>
<div class="h">Udakadāyikātherīapadāna</div>
<div class="q" id="p_20Ap2_136"> <div class="divNumber">116.</div> <div class="p"> <table class="singleColumn"> <tr> <td> <div class="pN">136</div> <div class="G">“Nagare bandhumatiyā,</div> </td> </tr> <tr> <td> <div class="G">ahosiṃ udahārikā;</div> </td> </tr> <tr> <td> <div class="G">Udahārena jīvāmi,</div> </td> </tr> <tr> <td> <div class="G">tena posemi dārake.</div> </td> </tr> </table> </div>
</div>
<div class="q" id="p_20Ap2_137"> <div class="divNumber">117.</div> <div class="p"> <table class="singleColumn"> <tr> <td> <div class="pN">137</div> <div class="G">Deyyadhammo ca me natthi,</div> </td> </tr> <tr> <td> <div class="G">puññakkhette anuttare;</div> </td> </tr> <tr> <td> <div class="G">Koṭṭhakaṃ upasaṅkamma,</div> </td> </tr> <tr> <td> <div class="G">udakaṃ paṭṭhapesahaṃ.</div> </td> </tr> </table> </div>
</div>
<div class="q" id="p_20Ap2_138"> <div class="divNumber">118.</div> <div class="p"> <table class="singleColumn"> <tr> <td> <div class="pN">138</div> <div class="G">Tena kammena sukatena,</div> </td> </tr> <tr> <td> <div class="G">tāvatiṃsamagacchahaṃ;</div> </td> </tr> <tr> <td> <div class="G">Tattha me sukataṃ byamhaṃ,</div> </td> </tr> <tr> <td> <div class="G">udahārena nimmitaṃ.</div> </td> </tr> </table> </div>
</div>
<div class="q" id="p_20Ap2_139"> <div class="divNumber">119.</div> <div class="p"> <table class="singleColumn"> <tr> <td> <div class="pN">139</div> <div class="G">Accharānaṃ sahassassa,</div> </td> </tr> <tr> <td> <div class="G">ahañhi pavarā tadā;</div> </td> </tr> <tr> <td> <div class="G">Dasaṭṭhānehi tā sabbā,</div> </td> </tr> <tr> <td> <div class="G">abhibhomi sadā ahaṃ.</div> </td> </tr> </table> </div>
</div>
<div class="q" id="p_20Ap2_140"> <div class="divNumber">120.</div> <div class="p"> <table class="singleColumn"> <tr> <td> <div class="pN">140</div> <div class="G">Paññāsaṃ devarājūnaṃ,</div> </td> </tr> <tr> <td> <div class="G">mahesittamakārayiṃ;</div> </td> </tr> <tr> <td> <div class="G">Vīsaticakkavattīnaṃ,</div> </td> </tr> <tr> <td> <div class="G">mahesittamakārayiṃ.</div> </td> </tr> </table> </div>
</div>
<div class="q" id="p_20Ap2_141"> <div class="divNumber">121.</div> <div class="p"> <table class="singleColumn"> <tr> <td> <div class="pN">141</div> <div class="G">Duve bhave saṃsarāmi,</div> </td> </tr> <tr> <td> <div class="G">devatte atha mānuse;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">dakadānassidaṃ phalaṃ.</div> </td> </tr> </table> </div>
</div>
<div class="q" id="p_20Ap2_142"> <div class="divNumber">122.</div> <div class="p"> <table class="singleColumn"> <tr> <td> <div class="pN">142</div> <div class="G">Pabbatagge dumagge vā,</div> </td> </tr> <tr> <td> <div class="G">antalikkhe ca bhūmiyaṃ;</div> </td> </tr> <tr> <td> <div class="G">Yadā udakamicchāmi,</div> </td> </tr> <tr> <td> <div class="G">khippaṃ paṭilabhāmahaṃ.</div> </td> </tr> </table> </div>
</div>
<div class="q" id="p_20Ap2_143"> <div class="divNumber">123.</div> <div class="p"> <table class="singleColumn"> <tr> <td> <div class="pN">143</div> <div class="G">Avuṭṭhikā disā natthi,</div> </td> </tr> <tr> <td> <div class="G">santattā kuthitāpi ca;</div> </td> </tr> <tr> <td> <div class="G">Mama saṅkappamaññāya,</div> </td> </tr> <tr> <td> <div class="G">mahāmegho pavassati.</div> </td> </tr> </table> </div>
</div>
<div class="q" id="p_20Ap2_144"> <div class="divNumber">124.</div> <div class="p"> <table class="singleColumn"> <tr> <td> <div class="pN">144</div> <div class="G">Kadāci nīyamānāya,</div> </td> </tr> <tr> <td> <div class="G">ñātisaṅghena me tadā;</div> </td> </tr> <tr> <td> <div class="G">Yadā icchāmahaṃ vassaṃ,</div> </td> </tr> <tr> <td> <div class="G">mahāmegho ajāyatha.</div> </td> </tr> </table> </div>
</div>
<div class="q" id="p_20Ap2_145"> <div class="divNumber">125.</div> <div class="p"> <table class="singleColumn"> <tr> <td> <div class="pN">145</div> <div class="G">Uṇhaṃ vā pariḷāho vā,</div> </td> </tr> <tr> <td> <div class="G">sarīre me na vijjati;</div> </td> </tr> <tr> <td> <div class="G">Kāye ca me rajo natthi,</div> </td> </tr> <tr> <td> <div class="G">dakadānassidaṃ phalaṃ.</div> </td> </tr> </table> </div>
</div>
<div class="q" id="p_20Ap2_146"> <div class="divNumber">126.</div> <div class="p"> <table class="singleColumn"> <tr> <td> <div class="pN">146</div> <div class="G">Visuddhamanasā ajja,</div> </td> </tr> <tr> <td> <div class="G">apetamanapāpikā;</div> </td> </tr> <tr> <td> <div class="G">Sabbāsavaparikkhīṇā,</div> </td> </tr> <tr> <td> <div class="G">natthi dāni punabbhavo.</div> </td> </tr> </table> </div>
</div>
<div class="q" id="p_20Ap2_147"> <div class="divNumber">127.</div> <div class="p"> <table class="singleColumn"> <tr> <td> <div class="pN">147</div> <div class="G">Ekanavutito kappe,</div> </td> </tr> <tr> <td> <div class="G">yaṃ dakaṃ adadiṃ tadā;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">dakadānassidaṃ phalaṃ.</div> </td> </tr> </table> </div>
</div>
<div class="q" id="p_20Ap2_148"> <div class="divNumber">128.</div> <div class="p"> <table class="singleColumn"> <tr> <td> <div class="pN">148</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavā.</div> </td> </tr> </table> </div>
</div>
<div class="q" id="p_20Ap2_149"> <div class="divNumber">129.</div> <div class="p"> <table class="singleColumn"> <tr> <td> <div class="pN">149</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap2_150"> <div class="divNumber">130.</div> <div class="p"> <table class="singleColumn"> <tr> <td> <div class="pN">150</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap2_151"> <div class="p">
<span class="pN">151</span>Itthaṃ sudaṃ udakadāyikā bhikkhunī imā gāthāyo abhāsitthāti. </div>
</div>
<div class="CENTER" id="p_20Ap2_152">
<span class="pN">152</span>Udakadāyikātheriyāpadānaṃ dasamaṃ.</div>
<div class="ENDH3" id="p_20Ap2_153">
<span class="pN">153</span>Sumedhāvaggo paṭhamo.</div>
<div class="SUMMARY" id="p_20Ap2_154">
<span class="pN">154</span><span class="firstLetter">T</span>assuddānaṃ</div>
<div class="q" id="p_20Ap2_155"> <div class="p"> <table class="singleColumn"> <tr> <td> <div class="pN">155</div> <div class="G">Sumedhā mekhalādāyī,</div> </td> </tr> <tr> <td> <div class="G">maṇḍapaṃ saṅkamaṃ dadā;</div> </td> </tr> <tr> <td> <div class="G">Naḷamālī piṇḍadadā,</div> </td> </tr> <tr> <td> <div class="G">kaṭacchu uppalappadā.</div> </td> </tr> </table> </div>
</div>
<div class="q" id="p_20Ap2_156"> <div class="p"> <table class="singleColumn"> <tr> <td> <div class="pN">156</div> <div class="G">Dīpadā dakadā ceva,</div> </td> </tr> <tr> <td> <div class="G">gāthāyo gaṇitā iha;</div> </td> </tr> <tr> <td> <div class="G">Ekagāthāsatañceva,</div> </td> </tr> <tr> <td> <div class="G">tiṃsati ca taduttari.</div> </td> </tr> </table> </div>
</div>
</html>
