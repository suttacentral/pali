<html>
<div class="i">2.1.1 Paṭhamadvebrāhmaṇasutta</div>
<div class="h">Dutiyapaṇṇāsaka</div>
<div class="h">Brāhmaṇavagga</div>
<div class="h">Paṭhamadvebrāhmaṇasutta</div>
<div class="q" id="p_15A3_314"> <div class="divNumber">52.</div> <div class="p">
<span class="pN">314</span>Atha kho dve brāhmaṇā jiṇṇā vuddhā mahallakā addhagatā vayoanuppattā vīsavassasatikā jātiyā yena bhagavā tenupasaṅkamiṃsu; upasaṅkamitvā bhagavatā saddhiṃ sammodiṃsu. Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu. Ekamantaṃ nisinnā kho te brāhmaṇā bhagavantaṃ etadavocuṃ—  “mayamassu, bho gotama, brāhmaṇā jiṇṇā vuddhā mahallakā addhagatā vayoanuppattā vīsavassasatikā jātiyā; te camhā akatakalyāṇā akatakusalā akatabhīruttāṇā. Ovadatu no bhavaṃ gotamo, anusāsatu no bhavaṃ gotamo yaṃ amhākaṃ assa dīgharattaṃ hitāya sukhāyā”ti. </div>
</div>
<div class="q" id="p_15A3_315"> <div class="p">
<span class="pN">315</span>“Taggha tumhe, brāhmaṇā, jiṇṇā vuddhā mahallakā addhagatā vayoanuppattā vīsavassasatikā jātiyā; te cattha akatakalyāṇā akatakusalā akatabhīruttāṇā. Upanīyati kho ayaṃ, brāhmaṇā, loko jarāya byādhinā maraṇena. Evaṃ upanīyamāne kho, brāhmaṇā, loke jarāya byādhinā maraṇena, yo idha kāyena saṃyamo vācāya saṃyamo manasā saṃyamo, taṃ tassa petassa tāṇañca leṇañca dīpañca saraṇañca parāyaṇañcāti. </div>
</div>
<div class="q" id="p_15A3_316"> <div class="p"> <table class="singleColumn"> <tr> <td> <div class="pN">316</div> <div class="G">Upanīyati jīvitamappamāyu,</div> </td> </tr> <tr> <td> <div class="G">Jarūpanītassa na santi tāṇā;</div> </td> </tr> <tr> <td> <div class="G">Etaṃ bhayaṃ maraṇe pekkhamāno,</div> </td> </tr> <tr> <td> <div class="G">Puññāni kayirātha sukhāvahāni.</div> </td> </tr> </table> </div>
</div>
<div class="q" id="p_15A3_317"> <div class="p"> <table class="singleColumn"> <tr> <td> <div class="pN">317</div> <div class="G">Yodha kāyena saṃyamo,</div> </td> </tr> <tr> <td> <div class="G">Vācāya uda cetasā;</div> </td> </tr> <tr> <td> <div class="G">Taṃ tassa petassa sukhāya hoti,</div> </td> </tr> <tr> <td> <div class="G">Yaṃ jīvamāno pakaroti puññan”ti.</div> </td> </tr> </table> </div>
</div>
<div class="CENTER" id="p_15A3_318">
<span class="pN">318</span>Paṭhamaṃ.</div>
</html>
