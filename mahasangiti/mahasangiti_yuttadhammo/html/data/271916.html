<html>
<div class="i">3.1 Vassūpanāyikānujānana</div>
<div class="h">Vassūpanāyikakkhandhaka</div>
<div class="h">Vassūpanāyikānujānana</div>
<div class="q" id="p_3V_818"> <div class="divNumber">184.</div> <div class="p">
<span class="pN">818</span>Tena samayena buddho bhagavā rājagahe viharati veḷuvane kalandakanivāpe. Tena kho pana samayena bhagavatā bhikkhūnaṃ vassāvāso apaññatto hoti. Tedha bhikkhū hemantampi gimhampi vassampi cārikaṃ caranti. Manussā ujjhāyanti khiyyanti vipācenti—  “kathañhi nāma samaṇā sakyaputtiyā hemantampi gimhampi vassampi cārikaṃ carissanti, haritāni tiṇāni sammaddantā, ekindriyaṃ jīvaṃ viheṭhentā, bahū khuddake pāṇe saṅghātaṃ āpādentā. Ime hi nāma aññatitthiyā durakkhātadhammā vassāvāsaṃ allīyissanti saṅkasāyissanti. Ime hi nāma sakuntakā rukkhaggesu kulāvakāni karitvā vassāvāsaṃ allīyissanti saṅkasāyissanti. Ime pana samaṇā sakyaputtiyā hemantampi gimhampi vassampi cārikaṃ caranti, haritāni tiṇāni sammaddantā, ekindriyaṃ jīvaṃ viheṭhentā, bahū khuddake pāṇe saṅghātaṃ āpādentā”ti. </div>
</div>
<div class="q" id="p_3V_819"> <div class="p">
<span class="pN">819</span>Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Atha kho te bhikkhū bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi, bhikkhave, vassaṃ upagantun”ti. Atha kho bhikkhūnaṃ etadahosi—  “kadā nu kho vassaṃ upagantabban”ti? Bhagavato etamatthaṃ ārocesuṃ. “Anujānāmi, bhikkhave, vassāne vassaṃ upagantun”ti. </div>
</div>
<div class="q" id="p_3V_820"> <div class="p">
<span class="pN">820</span>Atha kho bhikkhūnaṃ etadahosi—  “kati nu kho vassūpanāyikā”ti? Bhagavato etamatthaṃ ārocesuṃ. “Dvemā, bhikkhave, vassūpanāyikā—  purimikā, pacchimikā. Aparajjugatāya āsāḷhiyā purimikā upagantabbā, māsagatāya āsāḷhiyā pacchimikā upagantabbā—  imā kho, bhikkhave, dve vassūpanāyikā”ti. </div>
</div>
</html>
