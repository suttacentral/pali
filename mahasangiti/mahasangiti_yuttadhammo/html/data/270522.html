<html>
<div class="i">1.3.3.3 Tatiyacchakka</div>
<div class="h">Mahāvagga</div>
<div class="h">Ānāpānassatikathā</div>
<div class="h">Upakkilesañāṇaniddesa</div>
<div class="h">Tatiyacchakka</div>
<div class="q" id="p_26Ps_878"> <div class="divNumber">156.</div> <div class="p">
<span class="pN">878</span>Atītānudhāvanaṃ cittaṃ vikkhepānupatitaṃ—  samādhissa paripantho. Anāgatapaṭikaṅkhanaṃ cittaṃ vikampitaṃ—  samādhissa paripantho. Līnaṃ cittaṃ kosajjānupatitaṃ—  samādhissa paripantho. Atipaggahitaṃ cittaṃ uddhaccānupatitaṃ—  samādhissa paripantho. Abhinataṃ cittaṃ rāgānupatitaṃ—  samādhissa paripantho. Apanataṃ cittaṃ byāpādānupatitaṃ—  samādhissa paripantho. </div>
</div>
<div class="q" id="p_26Ps_879"> <div class="p"> <table class="singleColumn"> <tr> <td> <div class="pN">879</div> <div class="G">Atītānudhāvanaṃ cittaṃ,</div> </td> </tr> <tr> <td> <div class="G">Anāgatapaṭikaṅkhanaṃ līnaṃ;</div> </td> </tr> <tr> <td> <div class="G">Atipaggahitaṃ abhinataṃ,</div> </td> </tr> <tr> <td> <div class="G">Apanataṃ cittaṃ na samādhiyati.</div> </td> </tr> </table> </div>
</div>
<div class="q" id="p_26Ps_880"> <div class="p"> <table class="singleColumn"> <tr> <td> <div class="pN">880</div> <div class="G">Cha ete upakkilesā,</div> </td> </tr> <tr> <td> <div class="G">Ānāpānassatisamādhissa;</div> </td> </tr> <tr> <td> <div class="G">Yehi upakkiliṭṭhasaṅkappo,</div> </td> </tr> <tr> <td> <div class="G">Adhicittaṃ nappajānātīti.</div> </td> </tr> </table> </div>
</div>
<div class="q" id="p_26Ps_881"> <div class="divNumber">157.</div> <div class="p">
<span class="pN">881</span>Assāsādimajjhapariyosānaṃ satiyā anugacchato ajjhattaṃ vikkhepagatena cittena kāyopi cittampi sāraddhā ca honti iñjitā ca phanditā ca. Passāsādimajjhapariyosānaṃ satiyā anugacchato bahiddhāvikkhepagatena cittena kāyopi cittampi sāraddhā ca honti iñjitā ca phanditā ca. Assāsapaṭikaṅkhanāya nikantiyā taṇhācariyāya kāyopi cittampi sāraddhā ca honti iñjitā ca phanditā ca. Passāsapaṭikaṅkhanāya nikantiyā taṇhācariyāya kāyopi cittampi sāraddhā ca honti iñjitā ca phanditā ca. Assāsenābhitunnassa passāsapaṭilābhe mucchitattā kāyopi cittampi sāraddhā ca honti iñjitā ca phanditā ca. Passāsenābhitunnassa assāsapaṭilābhe mucchitattā kāyopi cittampi sāraddhā ca honti iñjitā ca phanditā ca. </div>
</div>
<div class="q" id="p_26Ps_882"> <div class="p">
<span class="pN">882</span>Nimittaṃ āvajjato assāse cittaṃ vikampitattā kāyopi cittampi sāraddhā ca honti iñjitā ca phanditā ca. Assāsaṃ āvajjato nimitte cittaṃ vikampitattā kāyopi cittampi sāraddhā ca honti iñjitā ca phanditā ca. Nimittaṃ āvajjato passāse cittaṃ vikampitattā kāyopi cittampi sāraddhā ca honti iñjitā ca phanditā ca. Passāsaṃ āvajjato nimitte cittaṃ vikampitattā kāyopi cittampi sāraddhā ca honti iñjitā ca phanditā ca. Assāsaṃ āvajjato passāse cittaṃ vikampitattā kāyopi cittampi sāraddhā ca honti iñjitā ca phanditā ca. Passāsaṃ āvajjato assāse cittaṃ vikampitattā kāyopi cittampi sāraddhā ca honti iñjitā ca phanditā ca. Atītānudhāvanena cittena vikkhepānupatitena kāyopi cittampi sāraddhā ca honti iñjitā ca phanditā ca. Anāgatapaṭikaṅkhanena cittena vikampitena kāyopi cittampi sāraddhā ca honti iñjitā ca phanditā ca. Līnena cittena kosajjānupatitena kāyopi cittampi sāraddhā ca honti iñjitā ca phanditā ca. Atipaggahitena cittena uddhaccānupatitena kāyopi cittampi sāraddhā ca honti iñjitā ca phanditā ca. Abhinatena cittena rāgānupatitena kāyopi cittampi sāraddhā ca honti iñjitā ca phanditā ca. Apanatena cittena byāpādānupatitena kāyopi cittampi sāraddhā ca honti iñjitā ca phanditā ca. </div>
</div>
<div class="q" id="p_26Ps_883"> <div class="p"> <table class="singleColumn"> <tr> <td> <div class="pN">883</div> <div class="G">Ānāpānassati yassa,</div> </td> </tr> <tr> <td> <div class="G">paripuṇṇā abhāvitā;</div> </td> </tr> <tr> <td> <div class="G">Kāyopi iñjito hoti,</div> </td> </tr> <tr> <td> <div class="G">cittampi hoti iñjitaṃ;</div> </td> </tr> <tr> <td> <div class="G">Kāyopi phandito hoti,</div> </td> </tr> <tr> <td> <div class="G">cittampi hoti phanditaṃ.</div> </td> </tr> </table> </div>
</div>
<div class="q" id="p_26Ps_884"> <div class="p"> <table class="singleColumn"> <tr> <td> <div class="pN">884</div> <div class="G">Ānāpānassati yassa,</div> </td> </tr> <tr> <td> <div class="G">Paripuṇṇā subhāvitā;</div> </td> </tr> <tr> <td> <div class="G">Kāyopi aniñjito hoti,</div> </td> </tr> <tr> <td> <div class="G">Cittampi hoti aniñjitaṃ;</div> </td> </tr> <tr> <td> <div class="G">Kāyopi aphandito hoti,</div> </td> </tr> <tr> <td> <div class="G">Cittampi hoti aphanditanti.</div> </td> </tr> </table> </div>
</div>
<div class="q" id="p_26Ps_885"> <div class="p">
<span class="pN">885</span>Imehi ca pana nīvaraṇehi visuddhacittassa soḷasavatthukaṃ ānāpānassatisamādhiṃ bhāvayato khaṇikasamodhānā ime aṭṭhārasa upakkilesā uppajjanti. </div>
</div>
<div class="CENTER" id="p_26Ps_886">
<span class="pN">886</span>Upakkilesañāṇaniddeso tatiyo.</div>
</html>
