<html>
<div class="i">1.3.1 Paṭhamauruvelasutta</div>
<div class="h">Paṭhamapaṇṇāsaka</div>
<div class="h">Uruvelavagga</div>
<div class="h">Paṭhamauruvelasutta</div>
<div class="q" id="p_15A4_131"> <div class="divNumber">21.</div> <div class="p">
<span class="pN">131</span>Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tatra kho bhagavā bhikkhū āmantesi—  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca—  </div>
</div>
<div class="q" id="p_15A4_132"> <div class="p">
<span class="pN">132</span>“Ekamidāhaṃ, bhikkhave, samayaṃ uruvelāyaṃ viharāmi najjā nerañjarāya tīre ajapālanigrodhe paṭhamābhisambuddho. Tassa mayhaṃ, bhikkhave, rahogatassa paṭisallīnassa evaṃ cetaso parivitakko udapādi—  ‘dukkhaṃ kho agāravo viharati appatisso. Kiṃ nu kho ahaṃ samaṇaṃ vā brāhmaṇaṃ vā sakkatvā garuṃ katvā upanissāya vihareyyan’ti? </div>
</div>
<div class="q" id="p_15A4_133"> <div class="p">
<span class="pN">133</span>Tassa mayhaṃ, bhikkhave, etadahosi—  ‘aparipūrassa kho ahaṃ sīlakkhandhassa pāripūriyā aññaṃ samaṇaṃ vā brāhmaṇaṃ vā sakkatvā garuṃ katvā upanissāya vihareyyaṃ. Na kho panāhaṃ passāmi sadevake loke samārake sabrahmake sassamaṇabrāhmaṇiyā pajāya sadevamanussāya aññaṃ samaṇaṃ vā brāhmaṇaṃ vā attanā sīlasampannataraṃ, yamahaṃ sakkatvā garuṃ katvā upanissāya vihareyyaṃ. </div>
</div>
<div class="q" id="p_15A4_134"> <div class="p">
<span class="pN">134</span>Aparipūrassa kho ahaṃ samādhikkhandhassa pāripūriyā aññaṃ samaṇaṃ vā brāhmaṇaṃ vā sakkatvā garuṃ katvā upanissāya vihareyyaṃ. Na kho panāhaṃ passāmi sadevake loke samārake sabrahmake sassamaṇabrāhmaṇiyā pajāya sadevamanussāya aññaṃ samaṇaṃ vā brāhmaṇaṃ vā attanā samādhisampannataraṃ, yamahaṃ sakkatvā garuṃ katvā upanissāya vihareyyaṃ. </div>
</div>
<div class="q" id="p_15A4_135"> <div class="p">
<span class="pN">135</span>Aparipūrassa kho ahaṃ paññākkhandhassa pāripūriyā aññaṃ samaṇaṃ vā brāhmaṇaṃ vā sakkatvā garuṃ katvā upanissāya vihareyyaṃ. Na kho panāhaṃ passāmi sadevake loke samārake sabrahmake sassamaṇabrāhmaṇiyā pajāya sadevamanussāya aññaṃ samaṇaṃ vā brāhmaṇaṃ vā attanā paññāsampannataraṃ, yamahaṃ sakkatvā garuṃ katvā upanissāya vihareyyaṃ. </div>
</div>
<div class="q" id="p_15A4_136"> <div class="p">
<span class="pN">136</span>Aparipūrassa kho ahaṃ vimuttikkhandhassa pāripūriyā aññaṃ samaṇaṃ vā brāhmaṇaṃ vā sakkatvā garuṃ katvā upanissāya vihareyyaṃ. Na kho panāhaṃ passāmi sadevake loke samārake sabrahmake sassamaṇabrāhmaṇiyā pajāya sadevamanussāya aññaṃ samaṇaṃ vā brāhmaṇaṃ vā attanā vimuttisampannataraṃ, yamahaṃ sakkatvā garuṃ katvā upanissāya vihareyyan’ti. </div>
</div>
<div class="q" id="p_15A4_137"> <div class="p">
<span class="pN">137</span>Tassa mayhaṃ, bhikkhave, etadahosi—  ‘yannūnāhaṃ yvāyaṃ dhammo mayā abhisambuddho tameva dhammaṃ sakkatvā garuṃ katvā upanissāya vihareyyan’ti. </div>
</div>
<div class="q" id="p_15A4_138"> <div class="p">
<span class="pN">138</span>Atha kho, bhikkhave, brahmā sahampati mama cetasā cetoparivitakkamaññāya—  seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evamevaṃ—  brahmaloke antarahito mama purato pāturahosi. Atha kho, bhikkhave, brahmā sahampati ekaṃsaṃ uttarāsaṅgaṃ karitvā dakkhiṇaṃ jāṇumaṇḍalaṃ pathaviyaṃ nihantvā yenāhaṃ tenañjaliṃ paṇāmetvā maṃ etadavoca—  ‘evametaṃ, bhagavā, evametaṃ, sugata. Yepi te, bhante, ahesuṃ atītamaddhānaṃ arahanto sammāsambuddhā tepi bhagavanto dhammaṃyeva sakkatvā garuṃ katvā upanissāya vihariṃsu; yepi te, bhante, bhavissanti anāgatamaddhānaṃ arahanto sammāsambuddhā tepi bhagavanto dhammaṃyeva sakkatvā garuṃ katvā upanissāya viharissanti; bhagavāpi, bhante, etarahi arahaṃ sammāsambuddho dhammaṃyeva sakkatvā garuṃ katvā upanissāya viharatū’ti. Idamavoca brahmā sahampati. Idaṃ vatvā athāparaṃ etadavoca—  </div>
</div>
<div class="q" id="p_15A4_139"> <div class="p"> <table class="singleColumn"> <tr> <td> <div class="pN">139</div> <div class="G">‘Ye ca atītā sambuddhā,</div> </td> </tr> <tr> <td> <div class="G">ye ca buddhā anāgatā;</div> </td> </tr> <tr> <td> <div class="G">Yo cetarahi sambuddho,</div> </td> </tr> <tr> <td> <div class="G">bahūnaṃ sokanāsano.</div> </td> </tr> </table> </div>
</div>
<div class="q" id="p_15A4_140"> <div class="p"> <table class="singleColumn"> <tr> <td> <div class="pN">140</div> <div class="G">Sabbe saddhammagaruno,</div> </td> </tr> <tr> <td> <div class="G">vihaṃsu viharanti ca;</div> </td> </tr> <tr> <td> <div class="G">Athopi viharissanti,</div> </td> </tr> <tr> <td> <div class="G">esā buddhāna dhammatā.</div> </td> </tr> </table> </div>
</div>
<div class="q" id="p_15A4_141"> <div class="p"> <table class="singleColumn"> <tr> <td> <div class="pN">141</div> <div class="G">Tasmā hi attakāmena,</div> </td> </tr> <tr> <td> <div class="G">mahattamabhikaṅkhatā;</div> </td> </tr> <tr> <td> <div class="G">Saddhammo garukātabbo,</div> </td> </tr> <tr> <td> <div class="G">saraṃ buddhāna sāsanan’ti.</div> </td> </tr> </table> </div>
</div>
<div class="q" id="p_15A4_142"> <div class="p">
<span class="pN">142</span>Idamavoca, bhikkhave, brahmā sahampati. Idaṃ vatvā maṃ abhivādetvā padakkhiṇaṃ katvā tatthevantaradhāyi. Atha khvāhaṃ, bhikkhave, brahmuno ca ajjhesanaṃ viditvā attano ca patirūpaṃ yvāyaṃ dhammo mayā abhisambuddho tameva dhammaṃ sakkatvā garuṃ katvā upanissāya vihāsiṃ. Yato ca kho, bhikkhave, saṃghopi mahattena samannāgato, atha me saṃghepi gāravo”ti. </div>
</div>
<div class="CENTER" id="p_15A4_143">
<span class="pN">143</span>Paṭhamaṃ.</div>
</html>
