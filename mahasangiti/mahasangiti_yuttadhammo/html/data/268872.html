<html>
<div class="i">2.1.4 Cūḷabodhicariya</div>
<div class="h">Hatthināgavagga</div>
<div class="h">Sīlapāramī</div>
<div class="h">Cūḷabodhicariya</div>
<div class="q" id="p_21Cp_190"> <div class="divNumber">26.</div> <div class="p"> <table class="singleColumn"> <tr> <td> <div class="pN">190</div> <div class="G">“Punāparaṃ yadā homi,</div> </td> </tr> <tr> <td> <div class="G">cūḷabodhi susīlavā;</div> </td> </tr> <tr> <td> <div class="G">Bhavaṃ disvāna bhayato,</div> </td> </tr> <tr> <td> <div class="G">nekkhammaṃ abhinikkhamiṃ.</div> </td> </tr> </table> </div>
</div>
<div class="q" id="p_21Cp_191"> <div class="divNumber">27.</div> <div class="p"> <table class="singleColumn"> <tr> <td> <div class="pN">191</div> <div class="G">Yā me dutiyikā āsi,</div> </td> </tr> <tr> <td> <div class="G">brāhmaṇī kanakasannibhā;</div> </td> </tr> <tr> <td> <div class="G">Sāpi vaṭṭe anapekkhā,</div> </td> </tr> <tr> <td> <div class="G">nekkhammaṃ abhinikkhami.</div> </td> </tr> </table> </div>
</div>
<div class="q" id="p_21Cp_192"> <div class="divNumber">28.</div> <div class="p"> <table class="singleColumn"> <tr> <td> <div class="pN">192</div> <div class="G">Nirālayā chinnabandhū,</div> </td> </tr> <tr> <td> <div class="G">anapekkhā kule gaṇe;</div> </td> </tr> <tr> <td> <div class="G">Carantā gāmanigamaṃ,</div> </td> </tr> <tr> <td> <div class="G">bārāṇasimupāgamuṃ.</div> </td> </tr> </table> </div>
</div>
<div class="q" id="p_21Cp_193"> <div class="divNumber">29.</div> <div class="p"> <table class="singleColumn"> <tr> <td> <div class="pN">193</div> <div class="G">Tattha vasāma nipakā,</div> </td> </tr> <tr> <td> <div class="G">asaṃsaṭṭhā kule gaṇe;</div> </td> </tr> <tr> <td> <div class="G">Nirākule appasadde,</div> </td> </tr> <tr> <td> <div class="G">rājuyyāne vasāmubho.</div> </td> </tr> </table> </div>
</div>
<div class="q" id="p_21Cp_194"> <div class="divNumber">30.</div> <div class="p"> <table class="singleColumn"> <tr> <td> <div class="pN">194</div> <div class="G">Uyyānadassanaṃ gantvā,</div> </td> </tr> <tr> <td> <div class="G">rājā addasa brāhmaṇiṃ;</div> </td> </tr> <tr> <td> <div class="G">Upagamma mamaṃ pucchi,</div> </td> </tr> <tr> <td> <div class="G">‘tuyhesā kā kassa bhariyā’.</div> </td> </tr> </table> </div>
</div>
<div class="q" id="p_21Cp_195"> <div class="divNumber">31.</div> <div class="p"> <table class="singleColumn"> <tr> <td> <div class="pN">195</div> <div class="G">Evaṃ vutte, ahaṃ tassa,</div> </td> </tr> <tr> <td> <div class="G">idaṃ vacanamabraviṃ;</div> </td> </tr> <tr> <td> <div class="G">‘Na mayhaṃ bhariyā esā,</div> </td> </tr> <tr> <td> <div class="G">sahadhammā ekasāsanī’.</div> </td> </tr> </table> </div>
</div>
<div class="q" id="p_21Cp_196"> <div class="divNumber">32.</div> <div class="p"> <table class="singleColumn"> <tr> <td> <div class="pN">196</div> <div class="G">Tissā sārattagadhito,</div> </td> </tr> <tr> <td> <div class="G">gāhāpetvāna ceṭake;</div> </td> </tr> <tr> <td> <div class="G">Nippīḷayanto balasā,</div> </td> </tr> <tr> <td> <div class="G">antepuraṃ pavesayi.</div> </td> </tr> </table> </div>
</div>
<div class="q" id="p_21Cp_197"> <div class="divNumber">33.</div> <div class="p"> <table class="singleColumn"> <tr> <td> <div class="pN">197</div> <div class="G">Odapattakiyā mayhaṃ,</div> </td> </tr> <tr> <td> <div class="G">sahajā ekasāsanī;</div> </td> </tr> <tr> <td> <div class="G">Ākaḍḍhitvā nayantiyā,</div> </td> </tr> <tr> <td> <div class="G">kopo me upapajjatha.</div> </td> </tr> </table> </div>
</div>
<div class="q" id="p_21Cp_198"> <div class="divNumber">34.</div> <div class="p"> <table class="singleColumn"> <tr> <td> <div class="pN">198</div> <div class="G">Saha kope samuppanne,</div> </td> </tr> <tr> <td> <div class="G">sīlabbatamanussariṃ;</div> </td> </tr> <tr> <td> <div class="G">Tattheva kopaṃ niggaṇhiṃ,</div> </td> </tr> <tr> <td> <div class="G">nādāsiṃ vaḍḍhitūpari.</div> </td> </tr> </table> </div>
</div>
<div class="q" id="p_21Cp_199"> <div class="divNumber">35.</div> <div class="p"> <table class="singleColumn"> <tr> <td> <div class="pN">199</div> <div class="G">Yadi naṃ brāhmaṇiṃ koci,</div> </td> </tr> <tr> <td> <div class="G">koṭṭeyya tiṇhasattiyā;</div> </td> </tr> <tr> <td> <div class="G">Neva sīlaṃ pabhindeyyaṃ,</div> </td> </tr> <tr> <td> <div class="G">bodhiyāyeva kāraṇā.</div> </td> </tr> </table> </div>
</div>
<div class="q" id="p_21Cp_200"> <div class="divNumber">36.</div> <div class="p"> <table class="singleColumn"> <tr> <td> <div class="pN">200</div> <div class="G">Na mesā brāhmaṇī dessā,</div> </td> </tr> <tr> <td> <div class="G">napi me balaṃ na vijjati;</div> </td> </tr> <tr> <td> <div class="G">Sabbaññutaṃ piyaṃ mayhaṃ,</div> </td> </tr> <tr> <td> <div class="G">tasmā sīlānurakkhisan”ti.</div> </td> </tr> </table> </div>
</div>
<div class="CENTER" id="p_21Cp_201">
<span class="pN">201</span>Cūḷabodhicariyaṃ catutthaṃ.</div>
</html>
