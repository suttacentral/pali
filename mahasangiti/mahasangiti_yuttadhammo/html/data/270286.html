<html>
<div class="i">4.1.3 Sukhānuppadānakathā</div>
<div class="h">Niggahapaṇṇāsaka</div>
<div class="h">Soḷasamavagga</div>
<div class="h">Sukhānuppadānakathā</div>
<div class="q" id="p_32Kv_2371"> <div class="divNumber">747.</div> <div class="p">
<span class="pN">2371</span>๐ Paro parassa sukhaṃ anuppadetīti? Āmantā. Paro parassa dukkhaṃ anuppadetīti? Na hevaṃ vattabbe…pe…  paro parassa dukkhaṃ na anuppadetīti? Āmantā. Paro parassa sukhaṃ na anuppadetīti? Na hevaṃ vattabbe…pe…  paro parassa sukhaṃ anuppadetīti? Āmantā. Paro parassa attano sukhaṃ anuppadeti, aññesaṃ sukhaṃ anuppadeti, tassa sukhaṃ anuppadetīti? Na hevaṃ vattabbe…pe…  paro parassa nevattano, na aññesaṃ, na tassa sukhaṃ anuppadetīti? Āmantā. Hañci paro parassa nevattano, na aññesaṃ, na tassa sukhaṃ anuppadeti, no ca vata re vattabbe—  “paro parassa sukhaṃ anuppadetī”ti. </div>
</div>
<div class="q" id="p_32Kv_2372"> <div class="p">
<span class="pN">2372</span>๐ Paro parassa sukhaṃ anuppadetīti? Āmantā. Añño aññassa kārako, paraṃkataṃ sukhaṃ dukkhaṃ añño karoti añño paṭisaṃvedetīti? Na hevaṃ vattabbe…pe… . </div>
</div>
<div class="q" id="p_32Kv_2373"> <div class="divNumber">748.</div> <div class="p">
<span class="pN">2373</span>× Na vattabbaṃ—  “paro parassa sukhaṃ anuppadetī”ti? Āmantā. Nanu āyasmā udāyī etadavoca—  “bahūnaṃ vata no bhagavā dukkhadhammānaṃ apahattā, bahūnaṃ vata no bhagavā sukhadhammānaṃ upahattā, bahūnaṃ vata no bhagavā akusalānaṃ dhammānaṃ apahattā, bahūnaṃ vata no bhagavā kusalānaṃ dhammānaṃ upahattā”ti. Attheva suttantoti? Āmantā. Tena hi paro parassa sukhaṃ anuppadetīti. </div>
</div>
<div class="CENTER" id="p_32Kv_2374">
<span class="pN">2374</span>Sukhānuppadānakathā niṭṭhitā.</div>
</html>
