<html>
<div class="i">2.2.3 Cetasikakathā</div>
<div class="h">Niyāmapaṇṇāsaka</div>
<div class="h">Sattamavagga</div>
<div class="h">Cetasikakathā</div>
<div class="q" id="p_32Kv_1627"> <div class="divNumber">475.</div> <div class="p">
<span class="pN">1627</span>๐ Natthi cetasiko dhammoti? Āmantā. Nanu atthi keci dhammā cittena sahagatā sahajātā saṃsaṭṭhā sampayuttā ekuppādā ekanirodhā ekavatthukā ekārammaṇāti? Āmantā. Hañci atthi keci dhammā cittena sahagatā sahajātā saṃsaṭṭhā sampayuttā ekuppādā ekanirodhā ekavatthukā ekārammaṇā, no ca vata re vattabbe—  “natthi cetasiko dhammo”ti. </div>
</div>
<div class="q" id="p_32Kv_1628"> <div class="p">
<span class="pN">1628</span>๐ Phasso cittena sahajātoti? Āmantā. Hañci phasso cittena sahajāto, tena vata re vattabbe—  “phasso cetasiko”ti. Vedanā…pe…  saññā…  cetanā…  saddhā…  vīriyaṃ…  sati…  samādhi…  paññā…  rāgo…  doso…  moho…pe…  anottappaṃ cittena sahajātanti? Āmantā. Hañci anottappaṃ cittena sahajātaṃ, tena vata re vattabbe—  “anottappaṃ cetasikan”ti. </div>
</div>
<div class="q" id="p_32Kv_1629"> <div class="divNumber">476.</div> <div class="p">
<span class="pN">1629</span>× Cittena sahajātāti katvā cetasikāti? Āmantā. Phassena sahajātāti katvā phassasikāti? Āmantā. Cittena sahajātāti katvā cetasikāti? Āmantā. Vedanāya…  saññāya…  cetanāya…  saddhāya…  vīriyena…  satiyā…  samādhinā…  paññāya…  rāgena…  dosena…  mohena…pe…  anottappena sahajātāti katvā anottappāsikāti? Āmantā. </div>
</div>
<div class="q" id="p_32Kv_1630"> <div class="divNumber">477.</div> <div class="p">
<span class="pN">1630</span>๐ Natthi cetasiko dhammoti? Āmantā. Nanu vuttaṃ bhagavatā—  </div>
</div>
<div class="q" id="p_32Kv_1631"> <div class="p"> <table class="singleColumn"> <tr> <td> <div class="pN">1631</div> <div class="G">“Cittañhidaṃ cetasikā ca dhammā,</div> </td> </tr> <tr> <td> <div class="G">Anattato saṃviditassa honti;</div> </td> </tr> <tr> <td> <div class="G">Hīnappaṇītaṃ tadubhaye viditvā,</div> </td> </tr> <tr> <td> <div class="G">Sammaddaso vedi palokadhamman”ti.</div> </td> </tr> </table> </div>
</div>
<div class="q" id="p_32Kv_1632"> <div class="p">
<span class="pN">1632</span>Attheva suttantoti? Āmantā. Tena hi atthi cetasiko dhammoti. </div>
</div>
<div class="q" id="p_32Kv_1633"> <div class="p">
<span class="pN">1633</span>๐ Natthi cetasiko dhammoti? Āmantā. Nanu vuttaṃ bhagavatā—  “idha, kevaṭṭa, bhikkhu parasattānaṃ parapuggalānaṃ cittampi ādisati cetasikampi ādisati vitakkitampi ādisati vicāritampi ādisati—  ‘evampi te mano, itthampi te mano, itipi te cittan’”ti. Attheva suttantoti? Āmantā. Tena hi atthi cetasiko dhammoti. </div>
</div>
<div class="CENTER" id="p_32Kv_1634">
<span class="pN">1634</span>Cetasikakathā niṭṭhitā.</div>
</html>
