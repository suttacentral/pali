<html>
<div class="i">2.3.4 Ghaṭīkārasutta</div>
<div class="h">Devaputtasaṃyutta</div>
<div class="h">Nānātitthiyavagga</div>
<div class="h">Ghaṭīkārasutta</div>
<div class="q" id="p_12S1_508"> <div class="divNumber">105.</div> <div class="p">
<span class="pN">508</span>Ekamantaṃ ṭhito kho ghaṭīkāro devaputto bhagavato santike imaṃ gāthaṃ abhāsi—  </div>
</div>
<div class="q" id="p_12S1_509"> <div class="p"> <table class="singleColumn"> <tr> <td> <div class="pN">509</div> <div class="G">“Avihaṃ upapannāse,</div> </td> </tr> <tr> <td> <div class="G">vimuttā satta bhikkhavo;</div> </td> </tr> <tr> <td> <div class="G">Rāgadosaparikkhīṇā,</div> </td> </tr> <tr> <td> <div class="G">tiṇṇā loke visattikan”ti.</div> </td> </tr> </table> </div>
</div>
<div class="q" id="p_12S1_510"> <div class="p"> <table class="singleColumn"> <tr> <td> <div class="pN">510</div> <div class="G">“Ke ca te ataruṃ paṅkaṃ,</div> </td> </tr> <tr> <td> <div class="G">maccudheyyaṃ suduttaraṃ;</div> </td> </tr> <tr> <td> <div class="G">Ke hitvā mānusaṃ dehaṃ,</div> </td> </tr> <tr> <td> <div class="G">dibbayogaṃ upaccagun”ti.</div> </td> </tr> </table> </div>
</div>
<div class="q" id="p_12S1_511"> <div class="p"> <table class="singleColumn"> <tr> <td> <div class="pN">511</div> <div class="G">“Upako palagaṇḍo ca,</div> </td> </tr> <tr> <td> <div class="G">pukkusāti ca te tayo;</div> </td> </tr> <tr> <td> <div class="G">Bhaddiyo khaṇḍadevo ca,</div> </td> </tr> <tr> <td> <div class="G">bāhuraggi ca saṅgiyo;</div> </td> </tr> <tr> <td> <div class="G">Te hitvā mānusaṃ dehaṃ,</div> </td> </tr> <tr> <td> <div class="G">dibbayogaṃ upaccagun”ti.</div> </td> </tr> </table> </div>
</div>
<div class="q" id="p_12S1_512"> <div class="p"> <table class="singleColumn"> <tr> <td> <div class="pN">512</div> <div class="G">“Kusalī bhāsasī tesaṃ,</div> </td> </tr> <tr> <td> <div class="G">mārapāsappahāyinaṃ;</div> </td> </tr> <tr> <td> <div class="G">Kassa te dhammamaññāya,</div> </td> </tr> <tr> <td> <div class="G">acchiduṃ bhavabandhanan”ti.</div> </td> </tr> </table> </div>
</div>
<div class="q" id="p_12S1_513"> <div class="p"> <table class="singleColumn"> <tr> <td> <div class="pN">513</div> <div class="G">“Na aññatra bhagavatā,</div> </td> </tr> <tr> <td> <div class="G">nāññatra tava sāsanā;</div> </td> </tr> <tr> <td> <div class="G">Yassa te dhammamaññāya,</div> </td> </tr> <tr> <td> <div class="G">acchiduṃ bhavabandhanaṃ.</div> </td> </tr> </table> </div>
</div>
<div class="q" id="p_12S1_514"> <div class="p"> <table class="singleColumn"> <tr> <td> <div class="pN">514</div> <div class="G">Yattha nāmañca rūpañca,</div> </td> </tr> <tr> <td> <div class="G">asesaṃ uparujjhati;</div> </td> </tr> <tr> <td> <div class="G">Taṃ te dhammaṃ idhaññāya,</div> </td> </tr> <tr> <td> <div class="G">acchiduṃ bhavabandhanan”ti.</div> </td> </tr> </table> </div>
</div>
<div class="q" id="p_12S1_515"> <div class="p"> <table class="singleColumn"> <tr> <td> <div class="pN">515</div> <div class="G">“Gambhīraṃ bhāsasī vācaṃ,</div> </td> </tr> <tr> <td> <div class="G">dubbijānaṃ sudubbudhaṃ;</div> </td> </tr> <tr> <td> <div class="G">Kassa tvaṃ dhammamaññāya,</div> </td> </tr> <tr> <td> <div class="G">vācaṃ bhāsasi īdisan”ti.</div> </td> </tr> </table> </div>
</div>
<div class="q" id="p_12S1_516"> <div class="p"> <table class="singleColumn"> <tr> <td> <div class="pN">516</div> <div class="G">“Kumbhakāro pure āsiṃ,</div> </td> </tr> <tr> <td> <div class="G">vekaḷiṅge ghaṭīkaro;</div> </td> </tr> <tr> <td> <div class="G">Mātāpettibharo āsiṃ,</div> </td> </tr> <tr> <td> <div class="G">kassapassa upāsako.</div> </td> </tr> </table> </div>
</div>
<div class="q" id="p_12S1_517"> <div class="p"> <table class="singleColumn"> <tr> <td> <div class="pN">517</div> <div class="G">Virato methunā dhammā,</div> </td> </tr> <tr> <td> <div class="G">brahmacārī nirāmiso;</div> </td> </tr> <tr> <td> <div class="G">Ahuvā te sagāmeyyo,</div> </td> </tr> <tr> <td> <div class="G">ahuvā te pure sakhā.</div> </td> </tr> </table> </div>
</div>
<div class="q" id="p_12S1_518"> <div class="p"> <table class="singleColumn"> <tr> <td> <div class="pN">518</div> <div class="G">Sohamete pajānāmi,</div> </td> </tr> <tr> <td> <div class="G">vimutte satta bhikkhavo;</div> </td> </tr> <tr> <td> <div class="G">Rāgadosaparikkhīṇe,</div> </td> </tr> <tr> <td> <div class="G">tiṇṇe loke visattikan”ti.</div> </td> </tr> </table> </div>
</div>
<div class="q" id="p_12S1_519"> <div class="p"> <table class="singleColumn"> <tr> <td> <div class="pN">519</div> <div class="G">“Evametaṃ tadā āsi,</div> </td> </tr> <tr> <td> <div class="G">yathā bhāsasi bhaggava;</div> </td> </tr> <tr> <td> <div class="G">Kumbhakāro pure āsi,</div> </td> </tr> <tr> <td> <div class="G">vekaḷiṅge ghaṭīkaro.</div> </td> </tr> </table> </div>
</div>
<div class="q" id="p_12S1_520"> <div class="p"> <table class="singleColumn"> <tr> <td> <div class="pN">520</div> <div class="G">Mātāpettibharo āsi,</div> </td> </tr> <tr> <td> <div class="G">kassapassa upāsako;</div> </td> </tr> <tr> <td> <div class="G">Virato methunā dhammā,</div> </td> </tr> <tr> <td> <div class="G">brahmacārī nirāmiso;</div> </td> </tr> <tr> <td> <div class="G">Ahuvā me sagāmeyyo,</div> </td> </tr> <tr> <td> <div class="G">ahuvā me pure sakhā”ti.</div> </td> </tr> </table> </div>
</div>
<div class="q" id="p_12S1_521"> <div class="p"> <table class="singleColumn"> <tr> <td> <div class="pN">521</div> <div class="G">“Evametaṃ purāṇānaṃ,</div> </td> </tr> <tr> <td> <div class="G">sahāyānaṃ ahu saṅgamo;</div> </td> </tr> <tr> <td> <div class="G">Ubhinnaṃ bhāvitattānaṃ,</div> </td> </tr> <tr> <td> <div class="G">sarīrantimadhārinan”ti.</div> </td> </tr> </table> </div>
</div>
</html>
