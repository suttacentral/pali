<html>
<div class="i">2.2 Pārāyanatthutigāthāniddesa</div>
<div class="h">Pārāyanavagganiddesa</div>
<div class="h">Pārāyanatthutigāthāniddesa</div>
<div class="q" id="p_25Cn_1028"> <div class="divNumber">93.</div> <div class="p">
<span class="pN">1028</span><span class="bold">Idamavoca bhagavā magadhesu viharanto pāsāṇake cetiye, paricārakasoḷasānaṃ brāhmaṇānaṃ ajjhiṭṭho puṭṭho puṭṭho pañhaṃ byākāsi.</span>
</div>
</div>
<div class="q" id="p_25Cn_1029"> <div class="p">
<span class="pN">1029</span><span class="bold">Idamavoca bhagavā</span>ti idaṃ pārāyanaṃ avoca. <span class="bold">Bhagavā</span>ti gāravādhivacanametaṃ…pe…  sacchikā paññatti, yadidaṃ bhagavāti—  idamavoca bhagavā. <span class="bold">Magadhesu viharanto</span>ti magadhanāmake janapade viharanto iriyanto vattento pālento yapento yāpento. <span class="bold">Pāsāṇake cetiye</span>ti pāsāṇakacetiyaṃ vuccati buddhāsananti—  magadhesu viharanto pāsāṇake cetiye. <span class="bold">Paricārakasoḷasānaṃ brāhmaṇānan</span>ti piṅgiyo brāhmaṇo bāvarissa brāhmaṇassa paddho paddhacaro paricārako sisso. Piṅgiyena te soḷasāti—  evampi paricārakasoḷasānaṃ brāhmaṇānaṃ. Atha vā te soḷasa brāhmaṇā buddhassa bhagavato paddhā paddhacarā paricārakā sissāti—  evampi paricārakasoḷasānaṃ brāhmaṇānaṃ. </div>
</div>
<div class="q" id="p_25Cn_1030"> <div class="p">
<span class="pN">1030</span><span class="bold">Ajjhiṭṭho puṭṭho puṭṭho pañhaṃ byākāsī</span>ti. <span class="bold">Ajjhiṭṭho</span>ti ajjhiṭṭho ajjhesito. <span class="bold">Puṭṭho puṭṭho</span>ti puṭṭho puṭṭho pucchito pucchito yācito yācito ajjhesito ajjhesito pasādito pasādito. <span class="bold">Pañhaṃ byākāsī</span>ti pañhaṃ byākāsi ācikkhi desesi paññapesi paṭṭhapesi vivari vibhaji uttānīākāsi pakāsesīti—  ajjhiṭṭho puṭṭho puṭṭho pañhaṃ byākāsi. Tenetaṃ vuccati—  </div>
</div>
<div class="q" id="p_25Cn_1031"> <div class="p">
<span class="pN">1031</span>“Idamavoca bhagavā magadhesu viharanto pāsāṇake cetiye, paricārakasoḷasānaṃ brāhmaṇānaṃ ajjhiṭṭho puṭṭho puṭṭho pañhaṃ byākāsī”ti. </div>
</div>
<div class="q" id="p_25Cn_1032"> <div class="divNumber">94.</div> <div class="p">
<span class="pN">1032</span><span class="bold">Ekamekassa cepi pañhassa atthamaññāya dhammamaññāya dhammānudhammaṃ paṭipajjeyya, gaccheyyeva jarāmaraṇassa pāraṃ. Pāraṅgamanīyā ime dhammāti. Tasmā imassa dhammapariyāyassa “pārāyanan”teva adhivacanaṃ.</span>
</div>
</div>
<div class="q" id="p_25Cn_1033"> <div class="p">
<span class="pN">1033</span><span class="bold">Ekamekassa cepi pañhassā</span>ti ekamekassa cepi ajitapañhassa, ekamekassa cepi tissametteyyapañhassa, ekamekassa cepi puṇṇakapañhassa, ekamekassa cepi mettagūpañhassa, ekamekassa cepi dhotakapañhassa, ekamekassa cepi upasīvapañhassa, ekamekassa cepi nandakapañhassa, ekamekassa cepi hemakapañhassa, ekamekassa cepi todeyyapañhassa, ekamekassa cepi kappapañhassa, ekamekassa cepi jatukaṇṇipañhassa, ekamekassa cepi bhadrāvudhapañhassa, ekamekassa cepi udayapañhassa, ekamekassa cepi posālapañhassa, ekamekassa cepi mogharājapañhassa, ekamekassa cepi piṅgiyapañhassāti—  ekamekassa cepi pañhassa. </div>
</div>
<div class="q" id="p_25Cn_1034"> <div class="p">
<span class="pN">1034</span><span class="bold">Atthamaññāya dhammamaññāyā</span>ti sveva pañho dhammo, visajjanaṃ atthoti atthaṃ aññāya jānitvā tulayitvā tīrayitvā vibhāvayitvā vibhūtaṃ katvāti—  atthamaññāya. <span class="bold">Dhammamaññāyā</span>ti dhammaṃ aññāya jānitvā tulayitvā tīrayitvā vibhāvayitvā vibhūtaṃ katvāti—  dhammamaññāyāti—  atthamaññāya dhammamaññāya. <span class="bold">Dhammānudhammaṃ paṭipajjeyyā</span>ti sammāpaṭipadaṃ anulomapaṭipadaṃ apaccanīkapaṭipadaṃ anvatthapaṭipadaṃ dhammānudhammapaṭipadaṃ paṭipajjeyyāti—  dhammānudhammaṃ paṭipajjeyya. <span class="bold">Gaccheyyeva jarāmaraṇassa pāran</span>ti jarāmaraṇassa pāraṃ vuccati amataṃ nibbānaṃ. Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṃ. <span class="bold">Gaccheyyeva jarāmaraṇassa pāran</span>ti jarāmaraṇassa pāraṃ gaccheyya, pāraṃ adhigaccheyya, pāraṃ adhiphasseyya, pāraṃ sacchikareyyāti—  gaccheyyeva jarāmaraṇassa pāraṃ. <span class="bold">Pāraṅgamanīyā ime dhammā</span>ti ime dhammā pāraṅgamanīyā. Pāraṃ pāpenti pāraṃ sampāpenti pāraṃ samanupāpenti, jarāmaraṇassa taraṇāya saṃvattantīti—  pāraṅgamanīyā ime dhammāti. </div>
</div>
<div class="q" id="p_25Cn_1035"> <div class="p">
<span class="pN">1035</span><span class="bold">Tasmā imassa dhammapariyāyassā</span>ti. <span class="bold">Tasmā</span>ti tasmā taṃkāraṇā taṃhetu tappaccayā taṃnidānāti—  tasmā. <span class="bold">Imassa dhammapariyāyassā</span>ti imassa pārāyanassāti—  tasmā imassa dhammapariyāyassa. <span class="bold">Pārāyananteva adhivacanan</span>ti pāraṃ vuccati amataṃ nibbānaṃ…pe…  nirodho nibbānaṃ. Ayanaṃ vuccati maggo, seyyathidaṃ—  sammādiṭṭhi…pe…  sammāsamādhi. <span class="bold">Adhivacanan</span>ti saṅkhā samaññā paññatti vohāro nāmaṃ nāmakammaṃ nāmadheyyaṃ nirutti byañjanaṃ abhilāpoti—  pārāyananteva adhivacanaṃ. Tenetaṃ vuccati—  </div>
</div>
<div class="q" id="p_25Cn_1036"> <div class="p">
<span class="pN">1036</span>“Ekamekassa cepi pañhassa atthamaññāya dhammamaññāya dhammānudhammaṃ paṭipajjeyya, gaccheyyeva jarāmaraṇassa pāraṃ. Pāraṅgamanīyā ime dhammāti. Tasmā imassa dhammapariyāyassa ‘pārāyanan’teva adhivacanan”ti. </div>
</div>
<div class="q" id="p_25Cn_1037"> <div class="divNumber">95.</div> <div class="p"> <table class="singleColumn"> <tr> <td> <div class="pN">1037</div> <div class="G"><span class="bold">Ajito tissametteyyo,</span></div> </td> </tr> <tr> <td> <div class="G"><span class="bold">puṇṇako atha mettagū;</span></div> </td> </tr> <tr> <td> <div class="G"><span class="bold">Dhotako upasīvo ca,</span></div> </td> </tr> <tr> <td> <div class="G">
<span class="bold">nando ca atha hemako.</span> (1) </div> </td> </tr> </table> </div>
</div>
<div class="q" id="p_25Cn_1038"> <div class="divNumber">96.</div> <div class="p"> <table class="singleColumn"> <tr> <td> <div class="pN">1038</div> <div class="G"><span class="bold">Todeyyakappā dubhayo,</span></div> </td> </tr> <tr> <td> <div class="G"><span class="bold">jatukaṇṇī ca paṇḍito;</span></div> </td> </tr> <tr> <td> <div class="G"><span class="bold">Bhadrāvudho udayo ca,</span></div> </td> </tr> <tr> <td> <div class="G"><span class="bold">posālo cāpi brāhmaṇo;</span></div> </td> </tr> <tr> <td> <div class="G"><span class="bold">Mogharājā ca medhāvī,</span></div> </td> </tr> <tr> <td> <div class="G">
<span class="bold">piṅgiyo ca mahāisi.</span> (2) </div> </td> </tr> </table> </div>
</div>
<div class="q" id="p_25Cn_1039"> <div class="divNumber">97.</div> <div class="p"> <table class="singleColumn"> <tr> <td> <div class="pN">1039</div> <div class="G"><span class="bold">Ete buddhaṃ upāgacchuṃ,</span></div> </td> </tr> <tr> <td> <div class="G"><span class="bold">Sampannacaraṇaṃ isiṃ;</span></div> </td> </tr> <tr> <td> <div class="G"><span class="bold">Pucchantā nipuṇe pañhe,</span></div> </td> </tr> <tr> <td> <div class="G">
<span class="bold">Buddhaseṭṭhaṃ upāgamuṃ.</span> (3) </div> </td> </tr> </table> </div>
</div>
<div class="q" id="p_25Cn_1040"> <div class="p">
<span class="pN">1040</span><span class="bold">Ete buddhaṃ upāgacchun</span>ti. <span class="bold">Ete</span>ti soḷasa pārāyaniyā brāhmaṇā. <span class="bold">Buddho</span>ti yo so bhagavā sayambhū anācariyako pubbe ananussutesu dhammesu sāmaṃ saccāni abhisambujjhi, tattha ca sabbaññutaṃ patto balesu ca vasībhāvaṃ. <span class="bold">Buddho</span>ti kenaṭṭhena buddho? Bujjhitā saccānīti buddho, bodhetā pajāyāti buddho, sabbaññutāya buddho, sabbadassāvitāya buddho, abhiññeyyatāya buddho, visavitāya buddho, khīṇāsavasaṅkhātena buddho, nirupalepasaṅkhātena buddho, ekantavītarāgoti buddho, ekantavītadosoti buddho, ekantavītamohoti buddho, ekantanikkilesoti buddho, ekāyanamaggaṃ gatoti buddho, eko anuttaraṃ sammāsambodhiṃ abhisambuddhoti buddho, abuddhivihatattā buddhipaṭilābhāti buddho. <span class="bold">Buddho</span>ti netaṃ nāmaṃ mātarā kataṃ na pitarā kataṃ na bhātarā kataṃ na bhaginiyā kataṃ na mittāmaccehi kataṃ na ñātisālohitehi kataṃ na samaṇabrāhmaṇehi kataṃ na devatāhi kataṃ. Vimokkhantikametaṃ buddhānaṃ bhagavantānaṃ bodhiyā mūle saha sabbaññutañāṇassa paṭilābhā sacchikā paññatti, yadidaṃ buddhoti. <span class="bold">Ete buddhaṃ upāgacchun</span>ti ete buddhaṃ upāgamiṃsu upasaṅkamiṃsu payirupāsiṃsu paripucchiṃsu paripañhiṃsūti—  ete buddhaṃ upāgacchuṃ. </div>
</div>
<div class="q" id="p_25Cn_1041"> <div class="p">
<span class="pN">1041</span><span class="bold">Sampannacaraṇaṃ isin</span>ti <span class="bold">caraṇaṃ</span> vuccati sīlācāranibbatti. Sīlasaṃvaropi caraṇaṃ, indriyasaṃvaropi caraṇaṃ, bhojane mattaññutāpi caraṇaṃ, jāgariyānuyogopi caraṇaṃ, sattapi saddhammā caraṇaṃ, cattāripi jhānāni caraṇaṃ. <span class="bold">Sampannacaraṇan</span>ti sampannacaraṇaṃ seṭṭhacaraṇaṃ viseṭṭhacaraṇaṃ pāmokkhacaraṇaṃ uttamacaraṇaṃ pavaracaraṇaṃ. <span class="bold">Isī</span>ti isi bhagavā mahantaṃ sīlakkhandhaṃ esī gavesī pariyesīti isi…pe…  mahesakkhehi vā sattehi esito gavesito pariyesito—  “kahaṃ buddho, kahaṃ bhagavā, kahaṃ devadevo kahaṃ narāsabho”ti—  isīti—  sampannacaraṇaṃ isiṃ. </div>
</div>
<div class="q" id="p_25Cn_1042"> <div class="p">
<span class="pN">1042</span><span class="bold">Pucchantā nipuṇe pañhe</span>ti. <span class="bold">Pucchantā</span>ti pucchantā yācantā ajjhesantā pasādentā. <span class="bold">Nipuṇe pañhe</span>ti gambhīre duddase duranubodhe sante paṇīte atakkāvacare nipuṇe paṇḍitavedanīye pañheti—  pucchantā nipuṇe pañhe. </div>
</div>
<div class="q" id="p_25Cn_1043"> <div class="p">
<span class="pN">1043</span><span class="bold">Buddhaseṭṭhaṃ upāgamun</span>ti. <span class="bold">Buddho</span>ti yo so bhagavā…pe…  sacchikā paññatti, yadidaṃ buddhoti. <span class="bold">Seṭṭhan</span>ti aggaṃ seṭṭhaṃ viseṭṭhaṃ pāmokkhaṃ uttamaṃ pavaraṃ buddhaṃ upāgamuṃ upāgamiṃsu upasaṅkamiṃsu payirupāsiṃsu paripucchiṃsu paripañhiṃsūti—  buddhaseṭṭhaṃ upāgamuṃ. Tenetaṃ vuccati—  </div>
</div>
<div class="q" id="p_25Cn_1044"> <div class="p"> <table class="singleColumn"> <tr> <td> <div class="pN">1044</div> <div class="G">“Ete buddhaṃ upāgacchuṃ,</div> </td> </tr> <tr> <td> <div class="G">sampannacaraṇaṃ isiṃ;</div> </td> </tr> <tr> <td> <div class="G">Pucchantā nipuṇe pañhe,</div> </td> </tr> <tr> <td> <div class="G">buddhaseṭṭhaṃ upāgamun”ti.</div> </td> </tr> </table> </div>
</div>
<div class="q" id="p_25Cn_1045"> <div class="divNumber">98.</div> <div class="p"> <table class="singleColumn"> <tr> <td> <div class="pN">1045</div> <div class="G"><span class="bold">Tesaṃ buddho pabyākāsi,</span></div> </td> </tr> <tr> <td> <div class="G"><span class="bold">Pañhaṃ puṭṭho yathātathaṃ;</span></div> </td> </tr> <tr> <td> <div class="G"><span class="bold">Pañhānaṃ veyyākaraṇena,</span></div> </td> </tr> <tr> <td> <div class="G">
<span class="bold">Tosesi brāhmaṇe muni.</span> (4) </div> </td> </tr> </table> </div>
</div>
<div class="q" id="p_25Cn_1046"> <div class="p">
<span class="pN">1046</span><span class="bold">Tesaṃ buddho pabyākāsī</span>ti. <span class="bold">Tesan</span>ti soḷasānaṃ pārāyaniyānaṃ brāhmaṇānaṃ. <span class="bold">Buddho</span>ti yo so bhagavā…pe…  sacchikā paññatti, yadidaṃ buddhoti. <span class="bold">Pabyākāsī</span>ti tesaṃ buddho pabyākāsi ācikkhi desesi paññapesi paṭṭhapesi vivari vibhaji uttānīakāsi pakāsesīti—  tesaṃ buddho pabyākāsi. </div>
</div>
<div class="q" id="p_25Cn_1047"> <div class="p">
<span class="pN">1047</span><span class="bold">Pañhaṃ puṭṭho yathātathan</span>ti. <span class="bold">Pañhaṃ puṭṭho</span>ti pañhaṃ puṭṭho pucchito yācito ajjhesito pasādito. <span class="bold">Yathātathan</span>ti yathā ācikkhitabbaṃ tathā ācikkhi, yathā desitabbaṃ tathā desesi, yathā paññapetabbaṃ tathā paññapesi, yathā paṭṭhapetabbaṃ tathā paṭṭhapesi, yathā vivaritabbaṃ tathā vivari, yathā vibhajitabbaṃ tathā vibhaji, yathā uttānīkātabbaṃ tathā uttānīakāsi, yathā pakāsitabbaṃ tathā pakāsesīti—  pañhaṃ puṭṭho yathātathaṃ. </div>
</div>
<div class="q" id="p_25Cn_1048"> <div class="p">
<span class="pN">1048</span><span class="bold">Pañhānaṃ veyyākaraṇenā</span>ti pañhānaṃ veyyākaraṇena ācikkhanena desanena paññapanena paṭṭhapanena vivaraṇena vibhajanena uttānīkammena pakāsanenāti—  pañhānaṃ veyyākaraṇena. </div>
</div>
<div class="q" id="p_25Cn_1049"> <div class="p">
<span class="pN">1049</span><span class="bold">Tosesi brāhmaṇe munī</span>ti. <span class="bold">Tosesī</span>ti tosesi vitosesi pasādesi ārādhesi attamane akāsi. <span class="bold">Brāhmaṇe</span>ti soḷasa pārāyaniye brāhmaṇe. <span class="bold">Munī</span>ti monaṃ vuccati ñāṇaṃ…pe…  saṅgajālamaticca so munīti—  tosesi brāhmaṇe muni. Tenetaṃ vuccati—  </div>
</div>
<div class="q" id="p_25Cn_1050"> <div class="p"> <table class="singleColumn"> <tr> <td> <div class="pN">1050</div> <div class="G">“Tesaṃ buddho pabyākāsi,</div> </td> </tr> <tr> <td> <div class="G">pañhaṃ puṭṭho yathātathaṃ;</div> </td> </tr> <tr> <td> <div class="G">Pañhānaṃ veyyākaraṇena,</div> </td> </tr> <tr> <td> <div class="G">tosesi brāhmaṇe munī”ti.</div> </td> </tr> </table> </div>
</div>
<div class="q" id="p_25Cn_1051"> <div class="divNumber">99.</div> <div class="p"> <table class="singleColumn"> <tr> <td> <div class="pN">1051</div> <div class="G"><span class="bold">Te tositā cakkhumatā,</span></div> </td> </tr> <tr> <td> <div class="G"><span class="bold">buddhenādiccabandhunā;</span></div> </td> </tr> <tr> <td> <div class="G"><span class="bold">Brahmacariyamacariṃsu,</span></div> </td> </tr> <tr> <td> <div class="G">
<span class="bold">varapaññassa santike.</span> (5) </div> </td> </tr> </table> </div>
</div>
<div class="q" id="p_25Cn_1052"> <div class="p">
<span class="pN">1052</span><span class="bold">Te tositā cakkhumatā</span>ti. <span class="bold">Te</span>ti soḷasa pārāyaniyā brāhmaṇā. <span class="bold">Tositā</span>ti tositā vitositā pasāditā ārādhitā attamanā katāti—  te tositā. <span class="bold">Cakkhumatā</span>ti bhagavā pañcahi cakkhūhi cakkhumā—  maṃsacakkhunāpi cakkhumā, dibbacakkhunāpi cakkhumā, paññācakkhunāpi cakkhumā, buddhacakkhunāpi cakkhumā, samantacakkhunāpi cakkhumā. Kathaṃ bhagavā maṃsacakkhunāpi cakkhumā…pe…  evaṃ bhagavā samantacakkhunāpi cakkhumāti—  te tositā cakkhumatā. </div>
</div>
<div class="q" id="p_25Cn_1053"> <div class="p">
<span class="pN">1053</span><span class="bold">Buddhenādiccabandhunā</span>ti. <span class="bold">Buddho</span>ti yo so bhagavā…pe…  sacchikā paññatti, yadidaṃ buddhoti. <span class="bold">Ādiccabandhunā</span>ti <span class="bold">ādicco</span> vuccati sūriyo. So gotamo gottena, bhagavāpi gotamo gottena, bhagavā sūriyassa gottañātako gottabandhu. Tasmā buddho ādiccabandhūti—  buddhenādiccabandhunā. </div>
</div>
<div class="q" id="p_25Cn_1054"> <div class="p">
<span class="pN">1054</span><span class="bold">Brahmacariyamacariṃsū</span>ti brahmacariyaṃ vuccati asaddhammasamāpattiyā ārati virati paṭivirati veramaṇī viramaṇaṃ akiriyā akaraṇaṃ anajjhāpatti velāanatikkamo setughāto. Api ca nippariyāyavasena brahmacariyaṃ vuccati ariyo aṭṭhaṅgiko maggo, seyyathidaṃ—  sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi. <span class="bold">Brahmacariyamacariṃsū</span>ti brahmacariyaṃ cariṃsu acariṃsu samādāya vattiṃsūti—  brahmacariyamacariṃsu. </div>
</div>
<div class="q" id="p_25Cn_1055"> <div class="p">
<span class="pN">1055</span><span class="bold">Varapaññassa santike</span>ti varapaññassa aggapaññassa seṭṭhapaññassa viseṭṭhapaññassa pāmokkhapaññassa uttamapaññassa pavarapaññassa. <span class="bold">Santike</span>ti santike sāmantā āsanne avidūre upakaṭṭheti—  varapaññassa santike. Tenetaṃ vuccati—  </div>
</div>
<div class="q" id="p_25Cn_1056"> <div class="p"> <table class="singleColumn"> <tr> <td> <div class="pN">1056</div> <div class="G">“Te tositā cakkhumatā,</div> </td> </tr> <tr> <td> <div class="G">buddhenādiccabandhunā;</div> </td> </tr> <tr> <td> <div class="G">Brahmacariyamacariṃsu,</div> </td> </tr> <tr> <td> <div class="G">varapaññassa santike”ti.</div> </td> </tr> </table> </div>
</div>
<div class="q" id="p_25Cn_1057"> <div class="divNumber">100.</div> <div class="p"> <table class="singleColumn"> <tr> <td> <div class="pN">1057</div> <div class="G"><span class="bold">Ekamekassa pañhassa,</span></div> </td> </tr> <tr> <td> <div class="G"><span class="bold">yathā buddhena desitaṃ;</span></div> </td> </tr> <tr> <td> <div class="G"><span class="bold">Tathā yo paṭipajjeyya,</span></div> </td> </tr> <tr> <td> <div class="G">
<span class="bold">gacche pāraṃ apārato.</span> (6) </div> </td> </tr> </table> </div>
</div>
<div class="q" id="p_25Cn_1058"> <div class="p">
<span class="pN">1058</span><span class="bold">Ekamekassa pañhassā</span>ti ekamekassa ajitapañhassa, ekamekassa tissametteyyapañhassa…pe…  ekamekassa piṅgiyapañhassāti—  ekamekassa pañhassa. </div>
</div>
<div class="q" id="p_25Cn_1059"> <div class="p">
<span class="pN">1059</span><span class="bold">Yathā buddhena desitan</span>ti. <span class="bold">Buddho</span>ti yo so bhagavā sayambhū…pe…  sacchikā paññatti, yadidaṃ buddhoti. <span class="bold">Yathā buddhena desitan</span>ti yathā buddhena ācikkhitaṃ desitaṃ paññapitaṃ paṭṭhapitaṃ vivaritaṃ vibhajitaṃ uttānīkataṃ pakāsitanti—  yathā buddhena desitaṃ. </div>
</div>
<div class="q" id="p_25Cn_1060"> <div class="p">
<span class="pN">1060</span><span class="bold">Tathā yo paṭipajjeyyā</span>ti sammāpaṭipadaṃ anulomapaṭipadaṃ apaccanīkapaṭipadaṃ anvatthapaṭipadaṃ dhammānudhammapaṭipadaṃ paṭipajjeyyāti—  tathā yo paṭipajjeyya. </div>
</div>
<div class="q" id="p_25Cn_1061"> <div class="p">
<span class="pN">1061</span><span class="bold">Gacche pāraṃ apārato</span>ti pāraṃ vuccati amataṃ nibbānaṃ…pe…  nirodho nibbānaṃ; apāraṃ vuccanti kilesā ca khandhā ca abhisaṅkhārā ca. <span class="bold">Gacche pāraṃ apārato</span>ti apārato pāraṃ gaccheyya, pāraṃ adhigaccheyya, pāraṃ phasseyya, pāraṃ sacchikareyyāti—  gacche pāraṃ apārato. Tenetaṃ vuccati—  </div>
</div>
<div class="q" id="p_25Cn_1062"> <div class="p"> <table class="singleColumn"> <tr> <td> <div class="pN">1062</div> <div class="G">“Ekamekassa pañhassa,</div> </td> </tr> <tr> <td> <div class="G">yathā buddhena desitaṃ;</div> </td> </tr> <tr> <td> <div class="G">Tathā yo paṭipajjeyya,</div> </td> </tr> <tr> <td> <div class="G">gacche pāraṃ apārato”ti.</div> </td> </tr> </table> </div>
</div>
<div class="q" id="p_25Cn_1063"> <div class="divNumber">101.</div> <div class="p"> <table class="singleColumn"> <tr> <td> <div class="pN">1063</div> <div class="G"><span class="bold">Apārā pāraṃ gaccheyya,</span></div> </td> </tr> <tr> <td> <div class="G"><span class="bold">bhāvento maggamuttamaṃ;</span></div> </td> </tr> <tr> <td> <div class="G"><span class="bold">Maggo so pāraṃ gamanāya,</span></div> </td> </tr> <tr> <td> <div class="G">
<span class="bold">tasmā pārāyanaṃ iti.</span> (7) </div> </td> </tr> </table> </div>
</div>
<div class="q" id="p_25Cn_1064"> <div class="p">
<span class="pN">1064</span><span class="bold">Apārā pāraṃ gaccheyyā</span>ti apāraṃ vuccanti kilesā ca khandhā ca abhisaṅkhārā ca; pāraṃ vuccati amataṃ nibbānaṃ…pe…  taṇhakkhayo virāgo nirodho nibbānaṃ. <span class="bold">Apārā pāraṃ gaccheyyā</span>ti apārā pāraṃ gaccheyya, pāraṃ adhigaccheyya, pāraṃ phasseyya, pāraṃ sacchikareyyāti—  apārā pāraṃ gaccheyya. </div>
</div>
<div class="q" id="p_25Cn_1065"> <div class="p">
<span class="pN">1065</span><span class="bold">Bhāvento maggamuttaman</span>ti maggamuttamaṃ vuccati ariyo aṭṭhaṅgiko maggo, seyyathidaṃ—  sammādiṭṭhi…pe…  sammāsamādhi. <span class="bold">Maggamuttaman</span>ti maggaṃ aggaṃ seṭṭhaṃ viseṭṭhaṃ pāmokkhaṃ uttamaṃ pavaraṃ. <span class="bold">Bhāvento</span>ti bhāvento āsevanto bahulīkarontoti—  bhāvento maggamuttamaṃ. </div>
</div>
<div class="q" id="p_25Cn_1066"> <div class="p">
<span class="pN">1066</span><span class="bold">Maggo so pāraṃ gamanāyā</span>ti—  </div>
</div>
<div class="q" id="p_25Cn_1067"> <div class="p"> <table class="singleColumn"> <tr> <td> <div class="pN">1067</div> <div class="G">Maggo pantho patho pajjo,</div> </td> </tr> <tr> <td> <div class="G">añjasaṃ vaṭumāyanaṃ;</div> </td> </tr> <tr> <td> <div class="G">Nāvā uttarasetu ca,</div> </td> </tr> <tr> <td> <div class="G">kullo ca bhisi saṅkamo.</div> </td> </tr> </table> </div>
</div>
<div class="q" id="p_25Cn_1068"> <div class="p">
<span class="pN">1068</span><span class="bold">Pāraṃ gamanāyā</span>ti pāraṃ gamanāya pāraṃ sampāpanāya pāraṃ samanupāpanāya jarāmaraṇassa taraṇāyāti—  maggo so pāraṃ gamanāya. </div>
</div>
<div class="q" id="p_25Cn_1069"> <div class="p">
<span class="pN">1069</span><span class="bold">Tasmā pārāyanaṃ itī</span>ti. <span class="bold">Tasmā</span>ti tasmā taṃkāraṇā taṃhetu tappaccayā taṃnidānā. Pāraṃ vuccati amataṃ nibbānaṃ…pe…  nirodho nibbānaṃ. Ayanaṃ vuccati maggo. <span class="bold">Itī</span>ti padasandhi…pe…  padānupubbatāpetaṃ itīti—  tasmā pārāyanaṃ iti. Tenetaṃ vuccati—  </div>
</div>
<div class="q" id="p_25Cn_1070"> <div class="p"> <table class="singleColumn"> <tr> <td> <div class="pN">1070</div> <div class="G">“Apārā pāraṃ gaccheyya,</div> </td> </tr> <tr> <td> <div class="G">bhāvento maggamuttamaṃ;</div> </td> </tr> <tr> <td> <div class="G">Maggo so pāraṃ gamanāya,</div> </td> </tr> <tr> <td> <div class="G">tasmā pārāyanaṃ itī”ti.</div> </td> </tr> </table> </div>
</div>
<div class="CENTER" id="p_25Cn_1071">
<span class="pN">1071</span>Pārāyanatthutigāthāniddeso sattarasamo.</div>
</html>
