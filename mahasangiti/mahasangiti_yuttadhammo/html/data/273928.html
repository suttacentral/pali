<html>
<div class="i">1.5.3 Dukkhasutta</div>
<div class="h">Nidānasaṃyutta</div>
<div class="h">Gahapativagga</div>
<div class="h">Dukkhasutta</div>
<div class="q" id="p_12S2_313"> <div class="divNumber">43.</div> <div class="p">
<span class="pN">313</span>Sāvatthiyaṃ viharati. “Dukkhassa, bhikkhave, samudayañca atthaṅgamañca desessāmi. Taṃ suṇātha, sādhukaṃ manasi karotha, bhāsissāmī”ti. “Evaṃ, bhante”ti kho te bhikkhū bhagavato paccassosuṃ. Bhagavā etadavoca—  </div>
</div>
<div class="q" id="p_12S2_314"> <div class="p">
<span class="pN">314</span>“Katamo ca, bhikkhave, dukkhassa samudayo? Cakkhuñca paṭicca rūpe ca uppajjati cakkhuviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā. Ayaṃ kho, bhikkhave, dukkhassa samudayo. </div>
</div>
<div class="q" id="p_12S2_315"> <div class="p">
<span class="pN">315</span>Sotañca paṭicca sadde ca uppajjati sotaviññāṇaṃ…pe…  ghānañca paṭicca gandhe ca…pe…  jivhañca paṭicca rase ca…pe…  kāyañca paṭicca phoṭṭhabbe ca…pe…  manañca paṭicca dhamme ca uppajjati manoviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā. Ayaṃ kho, bhikkhave, dukkhassa samudayo. </div>
</div>
<div class="q" id="p_12S2_316"> <div class="p">
<span class="pN">316</span>Katamo ca, bhikkhave, dukkhassa atthaṅgamo? Cakkhuñca paṭicca rūpe ca uppajjati cakkhuviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā. Tassāyeva taṇhāya asesavirāganirodhā upādānanirodho; upādānanirodhā bhavanirodho; bhavanirodhā jātinirodho; jātinirodhā jarāmaraṇaṃ sokaparidevadukkhadomanassupāyāsā nirujjhanti. Evametassa kevalassa dukkhakkhandhassa nirodho hoti. Ayaṃ kho, bhikkhave, dukkhassa atthaṅgamo. </div>
</div>
<div class="q" id="p_12S2_317"> <div class="p">
<span class="pN">317</span>Sotañca paṭicca sadde ca uppajjati sotaviññāṇaṃ…pe…  ghānañca paṭicca gandhe ca…pe…  jivhañca paṭicca rase ca…pe…  kāyañca paṭicca phoṭṭhabbe ca…pe…  manañca paṭicca dhamme ca uppajjati manoviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā. Tassāyeva taṇhāya asesavirāganirodhā upādānanirodho; upādānanirodhā bhavanirodho; bhavanirodhā jātinirodho; jātinirodhā jarāmaraṇaṃ sokaparidevadukkhadomanassupāyāsā nirujjhanti. Evametassa kevalassa dukkhakkhandhassa nirodho hoti. Ayaṃ kho, bhikkhave, dukkhassa atthaṅgamo”ti. </div>
</div>
<div class="CENTER" id="p_12S2_318">
<span class="pN">318</span>Tatiyaṃ.</div>
</html>
