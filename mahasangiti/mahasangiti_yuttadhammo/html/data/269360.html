<html>
<div class="i">12.1.4 Kāmajātaka</div>
<div class="h">Dvādasakanipāta</div>
<div class="h">Cūḷakuṇālavagga</div>
<div class="h">Kāmajātaka</div>
<div class="q" id="p_22J_2278"> <div class="divNumber">37.</div> <div class="p"> <table class="singleColumn"> <tr> <td> <div class="pN">2278</div> <div class="G">“Kāmaṃ kāmayamānassa,</div> </td> </tr> <tr> <td> <div class="G">tassa ce taṃ samijjhati;</div> </td> </tr> <tr> <td> <div class="G">Addhā pītimano hoti,</div> </td> </tr> <tr> <td> <div class="G">laddhā macco yadicchati.</div> </td> </tr> </table> </div>
</div>
<div class="q" id="p_22J_2279"> <div class="divNumber">38.</div> <div class="p"> <table class="singleColumn"> <tr> <td> <div class="pN">2279</div> <div class="G">Kāmaṃ kāmayamānassa,</div> </td> </tr> <tr> <td> <div class="G">tassa ce taṃ samijjhati;</div> </td> </tr> <tr> <td> <div class="G">Tato naṃ aparaṃ kāme,</div> </td> </tr> <tr> <td> <div class="G">ghamme taṇhaṃva vindati.</div> </td> </tr> </table> </div>
</div>
<div class="q" id="p_22J_2280"> <div class="divNumber">39.</div> <div class="p"> <table class="singleColumn"> <tr> <td> <div class="pN">2280</div> <div class="G">Gavaṃva siṅgino siṅgaṃ,</div> </td> </tr> <tr> <td> <div class="G">vaḍḍhamānassa vaḍḍhati;</div> </td> </tr> <tr> <td> <div class="G">Evaṃ mandassa posassa,</div> </td> </tr> <tr> <td> <div class="G">bālassa avijānato;</div> </td> </tr> <tr> <td> <div class="G">Bhiyyo taṇhā pipāsā ca,</div> </td> </tr> <tr> <td> <div class="G">vaḍḍhamānassa vaḍḍhati.</div> </td> </tr> </table> </div>
</div>
<div class="q" id="p_22J_2281"> <div class="divNumber">40.</div> <div class="p"> <table class="singleColumn"> <tr> <td> <div class="pN">2281</div> <div class="G">Pathabyā sāliyavakaṃ,</div> </td> </tr> <tr> <td> <div class="G">gavāssaṃ dāsaporisaṃ;</div> </td> </tr> <tr> <td> <div class="G">Datvā ca nālamekassa,</div> </td> </tr> <tr> <td> <div class="G">iti vidvā samaṃ care.</div> </td> </tr> </table> </div>
</div>
<div class="q" id="p_22J_2282"> <div class="divNumber">41.</div> <div class="p"> <table class="singleColumn"> <tr> <td> <div class="pN">2282</div> <div class="G">Rājā pasayha pathaviṃ vijitvā,</div> </td> </tr> <tr> <td> <div class="G">Sasāgarantaṃ mahimāvasanto;</div> </td> </tr> <tr> <td> <div class="G">Oraṃ samuddassa atittarūpo,</div> </td> </tr> <tr> <td> <div class="G">Pāraṃ samuddassapi patthayetha.</div> </td> </tr> </table> </div>
</div>
<div class="q" id="p_22J_2283"> <div class="divNumber">42.</div> <div class="p"> <table class="singleColumn"> <tr> <td> <div class="pN">2283</div> <div class="G">Yāva anussaraṃ kāme,</div> </td> </tr> <tr> <td> <div class="G">Manasā titti nājjhagā;</div> </td> </tr> <tr> <td> <div class="G">Tato nivattā paṭikkamma disvā,</div> </td> </tr> <tr> <td> <div class="G">Te ve sutittā ye paññāya tittā.</div> </td> </tr> </table> </div>
</div>
<div class="q" id="p_22J_2284"> <div class="divNumber">43.</div> <div class="p"> <table class="singleColumn"> <tr> <td> <div class="pN">2284</div> <div class="G">Paññāya tittinaṃ seṭṭhaṃ,</div> </td> </tr> <tr> <td> <div class="G">na so kāmehi tappati;</div> </td> </tr> <tr> <td> <div class="G">Paññāya tittaṃ purisaṃ,</div> </td> </tr> <tr> <td> <div class="G">taṇhā na kurute vasaṃ.</div> </td> </tr> </table> </div>
</div>
<div class="q" id="p_22J_2285"> <div class="divNumber">44.</div> <div class="p"> <table class="singleColumn"> <tr> <td> <div class="pN">2285</div> <div class="G">Apacinetheva kāmānaṃ,</div> </td> </tr> <tr> <td> <div class="G">appicchassa alolupo;</div> </td> </tr> <tr> <td> <div class="G">Samuddamatto puriso,</div> </td> </tr> <tr> <td> <div class="G">na so kāmehi tappati.</div> </td> </tr> </table> </div>
</div>
<div class="q" id="p_22J_2286"> <div class="divNumber">45.</div> <div class="p"> <table class="singleColumn"> <tr> <td> <div class="pN">2286</div> <div class="G">Rathakārova cammassa,</div> </td> </tr> <tr> <td> <div class="G">parikantaṃ upāhanaṃ;</div> </td> </tr> <tr> <td> <div class="G">Yaṃ yaṃ cajati kāmānaṃ,</div> </td> </tr> <tr> <td> <div class="G">taṃ taṃ sampajjate sukhaṃ;</div> </td> </tr> <tr> <td> <div class="G">Sabbañce sukhamiccheyya,</div> </td> </tr> <tr> <td> <div class="G">sabbe kāme pariccaje”.</div> </td> </tr> </table> </div>
</div>
<div class="q" id="p_22J_2287"> <div class="divNumber">46.</div> <div class="p"> <table class="singleColumn"> <tr> <td> <div class="pN">2287</div> <div class="G">“Aṭṭha te bhāsitā gāthā,</div> </td> </tr> <tr> <td> <div class="G">sabbā honti sahassiyo;</div> </td> </tr> <tr> <td> <div class="G">Paṭigaṇha mahābrahme,</div> </td> </tr> <tr> <td> <div class="G">sādhetaṃ tava bhāsitaṃ”.</div> </td> </tr> </table> </div>
</div>
<div class="q" id="p_22J_2288"> <div class="divNumber">47.</div> <div class="p"> <table class="singleColumn"> <tr> <td> <div class="pN">2288</div> <div class="G">“Na me attho sahassehi,</div> </td> </tr> <tr> <td> <div class="G">satehi nahutehi vā;</div> </td> </tr> <tr> <td> <div class="G">Pacchimaṃ bhāsato gāthaṃ,</div> </td> </tr> <tr> <td> <div class="G">kāme me na rato mano”.</div> </td> </tr> </table> </div>
</div>
<div class="q" id="p_22J_2289"> <div class="divNumber">48.</div> <div class="p"> <table class="singleColumn"> <tr> <td> <div class="pN">2289</div> <div class="G">“Bhadrako vatāyaṃ māṇavako,</div> </td> </tr> <tr> <td> <div class="G">Sabbalokavidū muni;</div> </td> </tr> <tr> <td> <div class="G">Yo imaṃ taṇhaṃ dukkhajananiṃ,</div> </td> </tr> <tr> <td> <div class="G">Parijānāti paṇḍito”ti.</div> </td> </tr> </table> </div>
</div>
<div class="CENTER" id="p_22J_2290">
<span class="pN">2290</span>Kāmajātakaṃ catutthaṃ.</div>
</html>
