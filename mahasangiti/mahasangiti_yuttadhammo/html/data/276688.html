<html>
<div class="i">2.4.6.2 Bhikkhuakkosanasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Ārāmavagga</div>
<div class="h">Bhikkhuakkosanasikkhāpada</div>
<div class="q" id="p_2V_3103"> <div class="divNumber">1028.</div> <div class="p">
<span class="pN">3103</span>Tena samayena buddho bhagavā vesāliyaṃ viharati mahāvane kūṭāgārasālāyaṃ. Tena kho pana samayena āyasmato upālissa upajjhāyo āyasmā kappitako susāne viharati. Tena kho pana samayena chabbaggiyānaṃ bhikkhunīnaṃ mahattarā bhikkhunī kālaṅkatā hoti. Chabbaggiyā bhikkhuniyo taṃ bhikkhuniṃ nīharitvā āyasmato kappitakassa vihārassa avidūre jhāpetvā thūpaṃ katvā gantvā tasmiṃ thūpe rodanti. Atha kho āyasmā kappitako tena saddena ubbāḷho taṃ thūpaṃ bhinditvā pakiresi. Chabbaggiyā bhikkhuniyo—  “iminā kappitakena amhākaṃ ayyāya thūpo bhinno, handa naṃ ghātemā”ti mantesuṃ. Aññatarā bhikkhunī āyasmato upālissa etamatthaṃ ārocesi. Āyasmā upāli āyasmato kappitakassa etamatthaṃ ārocesi. Atha kho āyasmā kappitako vihārā nikkhamitvā nilīno acchi. Atha kho chabbaggiyā bhikkhuniyo yenāyasmato kappitakassa vihāro tenupasaṅkamiṃsu; upasaṅkamitvā āyasmato kappitakassa vihāraṃ pāsāṇehi ca leḍḍūhi ca ottharāpetvā, “mato kappitako”ti pakkamiṃsu. </div>
</div>
<div class="q" id="p_2V_3104"> <div class="p">
<span class="pN">3104</span>Atha kho āyasmā kappitako tassā rattiyā accayena pubbaṇhasamayaṃ nivāsetvā pattacīvaramādāya vesāliṃ piṇḍāya pāvisi. Addasaṃsu kho chabbaggiyā bhikkhuniyo āyasmantaṃ kappitakaṃ piṇḍāya carantaṃ. Disvāna evamāhaṃsu—  “ayaṃ kappitako jīvati, ko nu kho amhākaṃ mantaṃ saṃharī”ti? </div>
</div>
<div class="q" id="p_2V_3105"> <div class="p">
<span class="pN">3105</span>Assosuṃ kho chabbaggiyā bhikkhuniyo—  “ayyena kira upālinā amhākaṃ manto saṃhaṭo”ti. Tā āyasmantaṃ upāliṃ akkosiṃsu—  “kathañhi nāma ayaṃ kāsāvaṭo malamajjano nihīnajacco amhākaṃ mantaṃ saṃharissatī”ti. </div>
</div>
<div class="q" id="p_2V_3106"> <div class="p">
<span class="pN">3106</span>Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma chabbaggiyā bhikkhuniyo ayyaṃ upāliṃ akkosissantī”ti…pe…  “saccaṃ kira, bhikkhave, chabbaggiyā bhikkhuniyo upāliṃ akkosantī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, chabbaggiyā bhikkhuniyo upāliṃ akkosissanti. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  </div>
</div>
<div class="q" id="p_2V_3107"> <div class="divNumber">1029.</div> <div class="p">
<span class="pN">3107</span><span class="bold">“Yā pana bhikkhunī bhikkhuṃ akkoseyya vā paribhāseyya vā, pācittiyan”</span>ti. (<span class="italic">52</span>:<span class="bold">107</span>) </div>
</div>
<div class="q" id="p_2V_3108"> <div class="divNumber">1030.</div> <div class="p">
<span class="pN">3108</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṃ imasmiṃ atthe adhippetā bhikkhunīti. </div>
</div>
<div class="q" id="p_2V_3109"> <div class="p">
<span class="pN">3109</span><span class="bold">Bhikkhun</span>ti upasampannaṃ. <span class="bold">Akkoseyya vā</span>ti dasahi vā akkosavatthūhi akkosati etesaṃ vā aññatarena, āpatti pācittiyassa. </div>
</div>
<div class="q" id="p_2V_3110"> <div class="p">
<span class="pN">3110</span><span class="bold">Paribhāseyya vā</span>ti bhayaṃ upadaṃseti, āpatti pācittiyassa. </div>
</div>
<div class="q" id="p_2V_3111"> <div class="divNumber">1031.</div> <div class="p">
<span class="pN">3111</span>Upasampanne upasampannasaññā akkosati vā paribhāsati vā, āpatti pācittiyassa. Upasampanne vematikā akkosati vā paribhāsati vā, āpatti pācittiyassa. Upasampanne anupasampannasaññā akkosati vā paribhāsati vā, āpatti pācittiyassa. </div>
</div>
<div class="q" id="p_2V_3112"> <div class="p">
<span class="pN">3112</span>Anupasampannaṃ akkosati vā paribhāsati vā, āpatti dukkaṭassa. Anupasampanne upasampannasaññā, āpatti dukkaṭassa. Anupasampanne vematikā, āpatti dukkaṭassa. Anupasampanne anupasampannasaññā, āpatti dukkaṭassa. </div>
</div>
<div class="q" id="p_2V_3113"> <div class="divNumber">1032.</div> <div class="p">
<span class="pN">3113</span>Anāpatti—  atthapurekkhārāya, dhammapurekkhārāya, anusāsanipurekkhārāya, ummattikāya, ādikammikāyāti. </div>
</div>
<div class="CENTER" id="p_2V_3114">
<span class="pN">3114</span>Dutiyasikkhāpadaṃ niṭṭhitaṃ.</div>
</html>
