<html>
<div class="i">5.5 Nanduttarātherīgāthā</div>
<div class="h">Pañcakanipāta</div>
<div class="h">Nanduttarātherīgāthā</div>
<div class="q" id="p_19Th2_133"> <div class="divNumber">87.</div> <div class="p"> <table class="singleColumn"> <tr> <td> <div class="pN">133</div> <div class="G">“Aggiṃ candañca sūriyañca,</div> </td> </tr> <tr> <td> <div class="G">devatā ca namassihaṃ;</div> </td> </tr> <tr> <td> <div class="G">Nadītitthāni gantvāna,</div> </td> </tr> <tr> <td> <div class="G">udakaṃ oruhāmihaṃ.</div> </td> </tr> </table> </div>
</div>
<div class="q" id="p_19Th2_134"> <div class="divNumber">88.</div> <div class="p"> <table class="singleColumn"> <tr> <td> <div class="pN">134</div> <div class="G">Bahūvatasamādānā,</div> </td> </tr> <tr> <td> <div class="G">aḍḍhaṃ sīsassa olikhiṃ;</div> </td> </tr> <tr> <td> <div class="G">Chamāya seyyaṃ kappemi,</div> </td> </tr> <tr> <td> <div class="G">rattiṃ bhattaṃ na bhuñjahaṃ.</div> </td> </tr> </table> </div>
</div>
<div class="q" id="p_19Th2_135"> <div class="divNumber">89.</div> <div class="p"> <table class="singleColumn"> <tr> <td> <div class="pN">135</div> <div class="G">Vibhūsāmaṇḍanaratā,</div> </td> </tr> <tr> <td> <div class="G">nhāpanucchādanehi ca;</div> </td> </tr> <tr> <td> <div class="G">Upakāsiṃ imaṃ kāyaṃ,</div> </td> </tr> <tr> <td> <div class="G">kāmarāgena aṭṭitā.</div> </td> </tr> </table> </div>
</div>
<div class="q" id="p_19Th2_136"> <div class="divNumber">90.</div> <div class="p"> <table class="singleColumn"> <tr> <td> <div class="pN">136</div> <div class="G">Tato saddhaṃ labhitvāna,</div> </td> </tr> <tr> <td> <div class="G">pabbajiṃ anagāriyaṃ;</div> </td> </tr> <tr> <td> <div class="G">Disvā kāyaṃ yathābhūtaṃ,</div> </td> </tr> <tr> <td> <div class="G">kāmarāgo samūhato.</div> </td> </tr> </table> </div>
</div>
<div class="q" id="p_19Th2_137"> <div class="divNumber">91.</div> <div class="p"> <table class="singleColumn"> <tr> <td> <div class="pN">137</div> <div class="G">Sabbe bhavā samucchinnā,</div> </td> </tr> <tr> <td> <div class="G">icchā ca patthanāpi ca;</div> </td> </tr> <tr> <td> <div class="G">Sabbayogavisaṃyuttā,</div> </td> </tr> <tr> <td> <div class="G">santiṃ pāpuṇi cetaso”ti.</div> </td> </tr> </table> </div>
</div>
<div class="CENTER" id="p_19Th2_138">
<span class="pN">138</span>…  Nanduttarā therī… .</div>
</html>
