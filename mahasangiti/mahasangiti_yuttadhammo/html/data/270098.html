<html>
<div class="i">18.10.3 Vipākattika</div>
<div class="h">Dhammahadayavibhaṅga</div>
<div class="h">Tikādidassanavāra</div>
<div class="h">Vipākattika</div>
<div class="q" id="p_30Vbh_3228"> <div class="divNumber">1040.</div> <div class="p">
<span class="pN">3228</span>Pañcannaṃ khandhānaṃ kati vipākā, kati vipākadhammadhammā, kati nevavipākanavipākadhammadhammā…pe…  sattannaṃ cittānaṃ kati vipākā, kati vipākadhammadhammā, kati nevavipākanavipākadhammadhammā? </div>
</div>
<div class="q" id="p_30Vbh_3229"> <div class="p">
<span class="pN">3229</span>Rūpakkhandho nevavipākanavipākadhammadhammo. Cattāro khandhā siyā vipākā, siyā vipākadhammadhammā, siyā nevavipākanavipākadhammadhammā. (1) </div>
</div>
<div class="q" id="p_30Vbh_3230"> <div class="p">
<span class="pN">3230</span>Dasāyatanā nevavipākanavipākadhammadhammā. Dvāyatanā siyā vipākā, siyā vipākadhammadhammā, siyā nevavipākanavipākadhammadhammā. (2) </div>
</div>
<div class="q" id="p_30Vbh_3231"> <div class="p">
<span class="pN">3231</span>Dasa dhātuyo nevavipākanavipākadhammadhammā. Pañca dhātuyo vipākā. Manodhātu siyā vipākā, siyā nevavipākanavipākadhammadhammā. Dve dhātuyo siyā vipākā siyā vipākadhammadhammā, siyā nevavipākanavipākadhammadhammā. (3) </div>
</div>
<div class="q" id="p_30Vbh_3232"> <div class="p">
<span class="pN">3232</span>Dve saccā vipākadhammadhammā. Nirodhasaccaṃ nevavipākanavipākadhammadhammaṃ. Dukkhasaccaṃ siyā vipākaṃ, siyā vipākadhammadhammaṃ, siyā nevavipākanavipākadhammadhammaṃ. (4) </div>
</div>
<div class="q" id="p_30Vbh_3233"> <div class="p">
<span class="pN">3233</span>Sattindriyā nevavipākanavipākadhammadhammā. Tīṇindriyā vipākā. Dvindriyā vipākadhammadhammā. Aññindriyaṃ siyā vipākaṃ, siyā vipākadhammadhammaṃ. Navindriyā siyā vipākā, siyā vipākadhammadhammā, siyā nevavipākanavipākadhammadhammā. (5) </div>
</div>
<div class="q" id="p_30Vbh_3234"> <div class="p">
<span class="pN">3234</span>Cha hetū vipākadhammadhammā. Tayo abyākatahetū siyā vipākā, siyā nevavipākanavipākadhammadhammā. (6) </div>
</div>
<div class="q" id="p_30Vbh_3235"> <div class="p">
<span class="pN">3235</span>Kabaḷīkāro āhāro nevavipākanavipākadhammadhammo. Tayo āhārā siyā vipākā, siyā vipākadhammadhammā, siyā nevavipākanavipākadhammadhammā. Pañca phassā vipākā. Manodhātusamphasso siyā vipāko, siyā nevavipākanavipākadhammadhammo. Manoviññāṇadhātusamphasso siyā vipāko, siyā vipākadhammadhammo, siyā nevavipākanavipākadhammadhammo. Pañca vedanā…pe…  pañca saññā…pe…  pañca cetanā…pe…  pañca cittā vipākā. Manodhātu siyā vipākā, siyā nevavipākanavipākadhammadhammā. Manoviññāṇadhātu siyā vipākā, siyā vipākadhammadhammā, siyā nevavipākanavipākadhammadhammā. (7--12) </div>
</div>
</html>
