<html>
<div class="i">7.5 Aparalakuṇḍakabhaddiyasutta</div>
<div class="h">Cūḷavagga</div>
<div class="h">Aparalakuṇḍakabhaddiyasutta</div>
<div class="q" id="p_18Ud_623"> <div class="divNumber">65.</div> <div class="p">
<span class="pN">623</span>Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā lakuṇḍakabhaddiyo sambahulānaṃ bhikkhūnaṃ piṭṭhito piṭṭhito yena bhagavā tenupasaṅkami. </div>
</div>
<div class="q" id="p_18Ud_624"> <div class="p">
<span class="pN">624</span>Addasā kho bhagavā āyasmantaṃ lakuṇḍakabhaddiyaṃ dūratova sambahulānaṃ bhikkhūnaṃ piṭṭhito piṭṭhito āgacchantaṃ dubbaṇṇaṃ duddasikaṃ okoṭimakaṃ yebhuyyena bhikkhūnaṃ paribhūtarūpaṃ. Disvāna bhikkhū āmantesi—  </div>
</div>
<div class="q" id="p_18Ud_625"> <div class="p">
<span class="pN">625</span>“Passatha no tumhe, bhikkhave, etaṃ bhikkhuṃ dūratova sambahulānaṃ bhikkhūnaṃ piṭṭhito piṭṭhito āgacchantaṃ dubbaṇṇaṃ duddasikaṃ okoṭimakaṃ yebhuyyena bhikkhūnaṃ paribhūtarūpan”ti? “Evaṃ, bhante”ti. </div>
</div>
<div class="q" id="p_18Ud_626"> <div class="p">
<span class="pN">626</span>“Eso, bhikkhave, bhikkhu mahiddhiko mahānubhāvo. Na ca sā samāpatti sulabharūpā yā tena bhikkhunā asamāpannapubbā—  Yassa catthāya kulaputtā sammadeva agārasmā anagāriyaṃ pabbajanti, tadanuttaraṃ—  brahmacariyapariyosānaṃ diṭṭheva dhamme sayaṃ abhiññā sacchikatvā upasampajja viharatī”ti. </div>
</div>
<div class="q" id="p_18Ud_627"> <div class="p">
<span class="pN">627</span>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—  </div>
</div>
<div class="q" id="p_18Ud_628"> <div class="p"> <table class="singleColumn"> <tr> <td> <div class="pN">628</div> <div class="G">“Nelaṅgo setapacchādo,</div> </td> </tr> <tr> <td> <div class="G">ekāro vattatī ratho;</div> </td> </tr> <tr> <td> <div class="G">Anīghaṃ passa āyantaṃ,</div> </td> </tr> <tr> <td> <div class="G">chinnasotaṃ abandhanan”ti. (78)</div> </td> </tr> </table> </div>
</div>
<div class="CENTER" id="p_18Ud_629">
<span class="pN">629</span>Pañcamaṃ.</div>
</html>
