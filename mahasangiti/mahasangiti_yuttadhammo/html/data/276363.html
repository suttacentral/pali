<html>
<div class="i">2.2.6 Vimokkhasutta</div>
<div class="h">Dutiyapaṇṇāsaka</div>
<div class="h">Bhūmicālavagga</div>
<div class="h">Vimokkhasutta</div>
<div class="q" id="p_17A8_672"> <div class="divNumber">66.</div> <div class="p">
<span class="pN">672</span>“Aṭṭhime, bhikkhave, vimokkhā. Katame aṭṭha? Rūpī rūpāni passati. Ayaṃ paṭhamo vimokkho. (1) </div>
</div>
<div class="q" id="p_17A8_673"> <div class="p">
<span class="pN">673</span>Ajjhattaṃ arūpasaññī, bahiddhā rūpāni passati. Ayaṃ dutiyo vimokkho. (2) </div>
</div>
<div class="q" id="p_17A8_674"> <div class="p">
<span class="pN">674</span>Subhanteva adhimutto hoti. Ayaṃ tatiyo vimokkho. (3) </div>
</div>
<div class="q" id="p_17A8_675"> <div class="p">
<span class="pN">675</span>Sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā ‘ananto ākāso’ti ākāsānañcāyatanaṃ upasampajja viharati. Ayaṃ catuttho vimokkho. (4) </div>
</div>
<div class="q" id="p_17A8_676"> <div class="p">
<span class="pN">676</span>Sabbaso ākāsānañcāyatanaṃ samatikkamma ‘anantaṃ viññāṇan’ti viññāṇañcāyatanaṃ upasampajja viharati. Ayaṃ pañcamo vimokkho. (5) </div>
</div>
<div class="q" id="p_17A8_677"> <div class="p">
<span class="pN">677</span>Sabbaso viññāṇañcāyatanaṃ samatikkamma ‘natthi kiñcī’ti ākiñcaññāyatanaṃ upasampajja viharati. Ayaṃ chaṭṭho vimokkho. (6) </div>
</div>
<div class="q" id="p_17A8_678"> <div class="p">
<span class="pN">678</span>Sabbaso ākiñcaññāyatanaṃ samatikkamma nevasaññānāsaññāyatanaṃ upasampajja viharati. Ayaṃ sattamo vimokkho. (7) </div>
</div>
<div class="q" id="p_17A8_679"> <div class="p">
<span class="pN">679</span>Sabbaso nevasaññānāsaññāyatanaṃ samatikkamma saññāvedayitanirodhaṃ upasampajja viharati. Ayaṃ aṭṭhamo vimokkho. Ime kho, bhikkhave, aṭṭha vimokkhā”ti. (8) </div>
</div>
<div class="CENTER" id="p_17A8_680">
<span class="pN">680</span>Chaṭṭhaṃ.</div>
</html>
