<html>
<div class="i">2.12 Nigrodhakappa (vaṅgīsa) sutta</div>
<div class="h">Cūḷavagga</div>
<div class="h">Nigrodhakappa (vaṅgīsa) sutta</div>
<div class="q" id="p_18Sn_401"> <div class="p">
<span class="pN">401</span>Evaṃ me sutaṃ—  ekaṃ samayaṃ bhagavā āḷaviyaṃ viharati aggāḷave cetiye. Tena kho pana samayena āyasmato vaṅgīsassa upajjhāyo nigrodhakappo nāma thero aggāḷave cetiye aciraparinibbuto hoti. Atha kho āyasmato vaṅgīsassa rahogatassa paṭisallīnassa evaṃ cetaso parivitakko udapādi—  parinibbuto nu kho me upajjhāyo udāhu no parinibbutoti? Atha kho āyasmā vaṅgīso sāyanhasamayaṃ paṭisallānā vuṭṭhito yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā vaṅgīso bhagavantaṃ etadavoca—  idha mayhaṃ, bhante, rahogatassa paṭisallīnassa evaṃ cetaso parivitakko udapādi—  parinibbuto nu kho me upajjhāyo, udāhu no parinibbutoti. Atha kho āyasmā vaṅgīso uṭṭhāyāsanā ekaṃsaṃ cīvaraṃ katvā yena bhagavā tenañjaliṃ paṇāmetvā bhagavantaṃ gāthāya ajjhabhāsi—  </div>
</div>
<div class="q" id="p_18Sn_402"> <div class="divNumber">346.</div> <div class="p"> <table class="singleColumn"> <tr> <td> <div class="pN">402</div> <div class="G">“Pucchāmi satthāramanomapaññaṃ,</div> </td> </tr> <tr> <td> <div class="G">Diṭṭheva dhamme yo vicikicchānaṃ chettā;</div> </td> </tr> <tr> <td> <div class="G">Aggāḷave kālamakāsi bhikkhu,</div> </td> </tr> <tr> <td> <div class="G">Ñāto yasassī abhinibbutatto. (1)</div> </td> </tr> </table> </div>
</div>
<div class="q" id="p_18Sn_403"> <div class="divNumber">347.</div> <div class="p"> <table class="singleColumn"> <tr> <td> <div class="pN">403</div> <div class="G">Nigrodhakappo iti tassa nāmaṃ,</div> </td> </tr> <tr> <td> <div class="G">Tayā kataṃ bhagavā brāhmaṇassa;</div> </td> </tr> <tr> <td> <div class="G">So taṃ namassaṃ acari mutyapekkho,</div> </td> </tr> <tr> <td> <div class="G">Āraddhaviriyo daḷhadhammadassī. (2)</div> </td> </tr> </table> </div>
</div>
<div class="q" id="p_18Sn_404"> <div class="divNumber">348.</div> <div class="p"> <table class="singleColumn"> <tr> <td> <div class="pN">404</div> <div class="G">Taṃ sāvakaṃ sakya mayampi sabbe,</div> </td> </tr> <tr> <td> <div class="G">Aññātumicchāma samantacakkhu;</div> </td> </tr> <tr> <td> <div class="G">Samavaṭṭhitā no savanāya sotā,</div> </td> </tr> <tr> <td> <div class="G">Tuvaṃ no satthā tvamanuttarosi. (3)</div> </td> </tr> </table> </div>
</div>
<div class="q" id="p_18Sn_405"> <div class="divNumber">349.</div> <div class="p"> <table class="singleColumn"> <tr> <td> <div class="pN">405</div> <div class="G">Chindeva no vicikicchaṃ brūhi metaṃ,</div> </td> </tr> <tr> <td> <div class="G">Parinibbutaṃ vedaya bhūripañña;</div> </td> </tr> <tr> <td> <div class="G">Majjheva no bhāsa samantacakkhu,</div> </td> </tr> <tr> <td> <div class="G">Sakkova devāna sahassanetto. (4)</div> </td> </tr> </table> </div>
</div>
<div class="q" id="p_18Sn_406"> <div class="divNumber">350.</div> <div class="p"> <table class="singleColumn"> <tr> <td> <div class="pN">406</div> <div class="G">Ye keci ganthā idha mohamaggā,</div> </td> </tr> <tr> <td> <div class="G">Aññāṇapakkhā vicikicchaṭhānā;</div> </td> </tr> <tr> <td> <div class="G">Tathāgataṃ patvā na te bhavanti,</div> </td> </tr> <tr> <td> <div class="G">Cakkhuñhi etaṃ paramaṃ narānaṃ. (5)</div> </td> </tr> </table> </div>
</div>
<div class="q" id="p_18Sn_407"> <div class="divNumber">351.</div> <div class="p"> <table class="singleColumn"> <tr> <td> <div class="pN">407</div> <div class="G">No ce hi jātu puriso kilese,</div> </td> </tr> <tr> <td> <div class="G">Vāto yathā abbhaghanaṃ vihāne;</div> </td> </tr> <tr> <td> <div class="G">Tamovassa nivuto sabbaloko,</div> </td> </tr> <tr> <td> <div class="G">Na jotimantopi narā tapeyyuṃ. (6)</div> </td> </tr> </table> </div>
</div>
<div class="q" id="p_18Sn_408"> <div class="divNumber">352.</div> <div class="p"> <table class="singleColumn"> <tr> <td> <div class="pN">408</div> <div class="G">Dhīrā ca pajjotakarā bhavanti,</div> </td> </tr> <tr> <td> <div class="G">Taṃ taṃ ahaṃ vīra tatheva maññe;</div> </td> </tr> <tr> <td> <div class="G">Vipassinaṃ jānamupāgamumhā,</div> </td> </tr> <tr> <td> <div class="G">Parisāsu no āvikarohi kappaṃ. (7)</div> </td> </tr> </table> </div>
</div>
<div class="q" id="p_18Sn_409"> <div class="divNumber">353.</div> <div class="p"> <table class="singleColumn"> <tr> <td> <div class="pN">409</div> <div class="G">Khippaṃ giraṃ eraya vaggu vagguṃ,</div> </td> </tr> <tr> <td> <div class="G">Haṃsova paggayha saṇikaṃ nikūja;</div> </td> </tr> <tr> <td> <div class="G">Bindussarena suvikappitena,</div> </td> </tr> <tr> <td> <div class="G">Sabbeva te ujjugatā suṇoma. (8)</div> </td> </tr> </table> </div>
</div>
<div class="q" id="p_18Sn_410"> <div class="divNumber">354.</div> <div class="p"> <table class="singleColumn"> <tr> <td> <div class="pN">410</div> <div class="G">Pahīnajātimaraṇaṃ asesaṃ,</div> </td> </tr> <tr> <td> <div class="G">Niggayha dhonaṃ vadessāmi dhammaṃ;</div> </td> </tr> <tr> <td> <div class="G">Na kāmakāro hi puthujjanānaṃ,</div> </td> </tr> <tr> <td> <div class="G">Saṅkheyyakāro ca tathāgatānaṃ. (9)</div> </td> </tr> </table> </div>
</div>
<div class="q" id="p_18Sn_411"> <div class="divNumber">355.</div> <div class="p"> <table class="singleColumn"> <tr> <td> <div class="pN">411</div> <div class="G">Sampannaveyyākaraṇaṃ tavedaṃ,</div> </td> </tr> <tr> <td> <div class="G">Samujjupaññassa samuggahītaṃ;</div> </td> </tr> <tr> <td> <div class="G">Ayamañjalī pacchimo suppaṇāmito,</div> </td> </tr> <tr> <td> <div class="G">Mā mohayī jānamanomapañña. (10)</div> </td> </tr> </table> </div>
</div>
<div class="q" id="p_18Sn_412"> <div class="divNumber">356.</div> <div class="p"> <table class="singleColumn"> <tr> <td> <div class="pN">412</div> <div class="G">Parovaraṃ ariyadhammaṃ viditvā,</div> </td> </tr> <tr> <td> <div class="G">Mā mohayī jānamanomavīra;</div> </td> </tr> <tr> <td> <div class="G">Vāriṃ yathā ghammani ghammatatto,</div> </td> </tr> <tr> <td> <div class="G">Vācābhikaṅkhāmi sutaṃ pavassa. (11)</div> </td> </tr> </table> </div>
</div>
<div class="q" id="p_18Sn_413"> <div class="divNumber">357.</div> <div class="p"> <table class="singleColumn"> <tr> <td> <div class="pN">413</div> <div class="G">Yadatthikaṃ brahmacariyaṃ acarī,</div> </td> </tr> <tr> <td> <div class="G">Kappāyano kaccissa taṃ amoghaṃ;</div> </td> </tr> <tr> <td> <div class="G">Nibbāyi so ādu saupādiseso,</div> </td> </tr> <tr> <td> <div class="G">Yathā vimutto ahu taṃ suṇoma”. (12)</div> </td> </tr> </table> </div>
</div>
<div class="q" id="p_18Sn_414"> <div class="divNumber">358.</div> <div class="p"> <table class="singleColumn"> <tr> <td> <div class="pN">414</div> <div class="G">“Acchecchi taṇhaṃ idha nāmarūpe, <span class="gathaQuote">(iti bhagavā)</span>
</div> </td> </tr> <tr> <td> <div class="G">Kaṇhassa sotaṃ dīgharattānusayitaṃ;</div> </td> </tr> <tr> <td> <div class="G">Atāri jātiṃ maraṇaṃ asesaṃ”,</div> </td> </tr> <tr> <td> <div class="G">Iccabravī bhagavā pañcaseṭṭho. (13)</div> </td> </tr> </table> </div>
</div>
<div class="q" id="p_18Sn_415"> <div class="divNumber">359.</div> <div class="p"> <table class="singleColumn"> <tr> <td> <div class="pN">415</div> <div class="G">“Esa sutvā pasīdāmi,</div> </td> </tr> <tr> <td> <div class="G">Vaco te isisattama;</div> </td> </tr> <tr> <td> <div class="G">Amoghaṃ kira me puṭṭhaṃ,</div> </td> </tr> <tr> <td> <div class="G">Na maṃ vañcesi brāhmaṇo. (14)</div> </td> </tr> </table> </div>
</div>
<div class="q" id="p_18Sn_416"> <div class="divNumber">360.</div> <div class="p"> <table class="singleColumn"> <tr> <td> <div class="pN">416</div> <div class="G">Yathāvādī tathākārī,</div> </td> </tr> <tr> <td> <div class="G">Ahu buddhassa sāvako;</div> </td> </tr> <tr> <td> <div class="G">Acchidā maccuno jālaṃ,</div> </td> </tr> <tr> <td> <div class="G">Tataṃ māyāvino daḷhaṃ. (15)</div> </td> </tr> </table> </div>
</div>
<div class="q" id="p_18Sn_417"> <div class="divNumber">361.</div> <div class="p"> <table class="singleColumn"> <tr> <td> <div class="pN">417</div> <div class="G">Addasā bhagavā ādiṃ,</div> </td> </tr> <tr> <td> <div class="G">Upādānassa kappiyo;</div> </td> </tr> <tr> <td> <div class="G">Accagā vata kappāyano,</div> </td> </tr> <tr> <td> <div class="G">Maccudheyyaṃ suduttaran”ti. (16)</div> </td> </tr> </table> </div>
</div>
<div class="CENTER" id="p_18Sn_418">
<span class="pN">418</span>Nigrodhakappasuttaṃ dvādasamaṃ.</div>
</html>
