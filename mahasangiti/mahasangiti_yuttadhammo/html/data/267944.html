<html>
<div class="i">18.1 Sabbasaṅgāhikavāra</div>
<div class="h">Dhammahadayavibhaṅga</div>
<div class="h">Sabbasaṅgāhikavāra</div>
<div class="q" id="p_30Vbh_2973"> <div class="divNumber">978.</div> <div class="p">
<span class="pN">2973</span>Kati khandhā, kati āyatanāni, kati dhātuyo, kati saccāni, kati indriyāni, kati hetū, kati āhārā, kati phassā, kati vedanā, kati saññā, kati cetanā, kati cittāni? </div>
</div>
<div class="q" id="p_30Vbh_2974"> <div class="p">
<span class="pN">2974</span>Pañcakkhandhā, dvādasāyatanāni, aṭṭhārasa dhātuyo, cattāri saccāni, bāvīsatindriyāni, nava hetū, cattāro āhārā, satta phassā, satta vedanā, satta saññā, satta cetanā, satta cittāni. </div>
</div>
<div class="q" id="p_30Vbh_2975"> <div class="divNumber">979.</div> <div class="p">
<span class="pN">2975</span>Tattha katame pañcakkhandhā? Rūpakkhandho, vedanākkhandho, saññākkhandho, saṅkhārakkhandho, viññāṇakkhandho—  ime vuccanti “pañcakkhandhā”. (1) </div>
</div>
<div class="q" id="p_30Vbh_2976"> <div class="divNumber">980.</div> <div class="p">
<span class="pN">2976</span>Tattha katamāni dvādasāyatanāni? Cakkhāyatanaṃ, rūpāyatanaṃ, sotāyatanaṃ, saddāyatanaṃ, ghānāyatanaṃ, gandhāyatanaṃ, jivhāyatanaṃ, rasāyatanaṃ, kāyāyatanaṃ, phoṭṭhabbāyatanaṃ, manāyatanaṃ, dhammāyatanaṃ—  imāni vuccanti “dvādasāyatanāni”. (2) </div>
</div>
<div class="q" id="p_30Vbh_2977"> <div class="divNumber">981.</div> <div class="p">
<span class="pN">2977</span>Tattha katamā aṭṭhārasa dhātuyo? Cakkhudhātu, rūpadhātu, cakkhuviññāṇadhātu, sotadhātu, saddadhātu, sotaviññāṇadhātu, ghānadhātu, gandhadhātu, ghānaviññāṇadhātu, jivhādhātu, rasadhātu, jivhāviññāṇadhātu, kāyadhātu, phoṭṭhabbadhātu, kāyaviññāṇadhātu, manodhātu, dhammadhātu, manoviññāṇadhātu—  imā vuccanti “aṭṭhārasa dhātuyo”. (3) </div>
</div>
<div class="q" id="p_30Vbh_2978"> <div class="divNumber">982.</div> <div class="p">
<span class="pN">2978</span>Tattha katamāni cattāri saccāni? Dukkhasaccaṃ, samudayasaccaṃ, nirodhasaccaṃ, maggasaccaṃ—  imāni vuccanti “cattāri saccāni”. (4) </div>
</div>
<div class="q" id="p_30Vbh_2979"> <div class="divNumber">983.</div> <div class="p">
<span class="pN">2979</span>Tattha katamāni bāvīsatindriyāni? Cakkhundriyaṃ, sotindriyaṃ, ghānindriyaṃ, jivhindriyaṃ, kāyindriyaṃ, manindriyaṃ, itthindriyaṃ, purisindriyaṃ, jīvitindriyaṃ, sukhindriyaṃ, dukkhindriyaṃ, somanassindriyaṃ, domanassindriyaṃ, upekkhindriyaṃ, saddhindriyaṃ, vīriyindriyaṃ, satindriyaṃ, samādhindriyaṃ, paññindriyaṃ, anaññātaññassāmītindriyaṃ, aññindriyaṃ, aññātāvindriyaṃ—  imāni vuccanti “bāvīsatindriyāni”. (5) </div>
</div>
<div class="q" id="p_30Vbh_2980"> <div class="divNumber">984.</div> <div class="p">
<span class="pN">2980</span>Tattha katame nava hetū? Tayo kusalahetū, tayo akusalahetū, tayo abyākatahetū. </div>
</div>
<div class="q" id="p_30Vbh_2981"> <div class="p">
<span class="pN">2981</span>Tattha katame tayo kusalahetū? Alobho kusalahetu, adoso kusalahetu, amoho kusalahetu—  ime tayo kusalahetū. </div>
</div>
<div class="q" id="p_30Vbh_2982"> <div class="p">
<span class="pN">2982</span>Tattha katame tayo akusalahetū? Lobho akusalahetu, doso akusalahetu, moho akusalahetu—  ime tayo akusalahetū. </div>
</div>
<div class="q" id="p_30Vbh_2983"> <div class="p">
<span class="pN">2983</span>Tattha katame tayo abyākatahetū? Kusalānaṃ vā dhammānaṃ vipākato kiriyābyākatesu vā dhammesu alobho, adoso, amoho—  ime tayo abyākatahetū. Ime vuccanti “nava hetū”. (6) </div>
</div>
<div class="q" id="p_30Vbh_2984"> <div class="divNumber">985.</div> <div class="p">
<span class="pN">2984</span>Tattha katame cattāro āhārā? Kabaḷīkārāhāro, phassāhāro, manosañcetanāhāro, viññāṇāhāro—  ime vuccanti “cattāro āhārā”. (7) </div>
</div>
<div class="q" id="p_30Vbh_2985"> <div class="divNumber">986.</div> <div class="p">
<span class="pN">2985</span>Tattha katame satta phassā? Cakkhusamphasso, sotasamphasso, ghānasamphasso, jivhāsamphasso, kāyasamphasso, manodhātusamphasso, manoviññāṇadhātusamphasso—  ime vuccanti “satta phassā”. (8) </div>
</div>
<div class="q" id="p_30Vbh_2986"> <div class="divNumber">987.</div> <div class="p">
<span class="pN">2986</span>Tattha katamā satta vedanā? Cakkhusamphassajā vedanā, sotasamphassajā vedanā, ghānasamphassajā vedanā, jivhāsamphassajā vedanā, kāyasamphassajā vedanā, manodhātusamphassajā vedanā, manoviññāṇadhātusamphassajā vedanā—  imā vuccanti “satta vedanā”. (9) </div>
</div>
<div class="q" id="p_30Vbh_2987"> <div class="divNumber">988.</div> <div class="p">
<span class="pN">2987</span>Tattha katamā satta saññā? Cakkhusamphassajā saññā, sotasamphassajā saññā, ghānasamphassajā saññā, jivhāsamphassajā saññā, kāyasamphassajā saññā, manodhātusamphassajā saññā, manoviññāṇadhātusamphassajā saññā—  imā vuccanti “satta saññā”. (10) </div>
</div>
<div class="q" id="p_30Vbh_2988"> <div class="divNumber">989.</div> <div class="p">
<span class="pN">2988</span>Tattha katamā satta cetanā? Cakkhusamphassajā cetanā, sotasamphassajā cetanā, ghānasamphassajā cetanā, jivhāsamphassajā cetanā, kāyasamphassajā cetanā, manodhātusamphassajā cetanā, manoviññāṇadhātusamphassajā cetanā—  imā vuccanti “satta cetanā”. (11) </div>
</div>
<div class="q" id="p_30Vbh_2989"> <div class="divNumber">990.</div> <div class="p">
<span class="pN">2989</span>Tattha katamāni satta cittāni? Cakkhuviññāṇaṃ, sotaviññāṇaṃ, ghānaviññāṇaṃ, jivhāviññāṇaṃ, kāyaviññāṇaṃ, manodhātu, manoviññāṇadhātu—  imāni vuccanti “satta cittāni”. (12) </div>
</div>
</html>
