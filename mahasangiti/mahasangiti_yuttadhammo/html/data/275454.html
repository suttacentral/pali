<html>
<div class="i">2.4.10 Dutiyasikkhattayasutta</div>
<div class="h">Dutiyapaṇṇāsaka</div>
<div class="h">Samaṇavagga</div>
<div class="h">Dutiyasikkhattayasutta</div>
<div class="q" id="p_15A3_767"> <div class="divNumber">91.</div> <div class="p">
<span class="pN">767</span>“Tisso imā, bhikkhave, sikkhā. Katamā tisso? Adhisīlasikkhā, adhicittasikkhā, adhipaññāsikkhā. </div>
</div>
<div class="q" id="p_15A3_768"> <div class="p">
<span class="pN">768</span>Katamā ca, bhikkhave, adhisīlasikkhā? Idha, bhikkhave, bhikkhu sīlavā hoti…pe…  samādāya sikkhati sikkhāpadesu. Ayaṃ vuccati, bhikkhave, adhisīlasikkhā. </div>
</div>
<div class="q" id="p_15A3_769"> <div class="p">
<span class="pN">769</span>Katamā ca, bhikkhave, adhicittasikkhā? Idha, bhikkhave, bhikkhu vivicceva kāmehi…pe…  catutthaṃ jhānaṃ upasampajja viharati. Ayaṃ vuccati, bhikkhave, adhicittasikkhā. </div>
</div>
<div class="q" id="p_15A3_770"> <div class="p">
<span class="pN">770</span>Katamā ca, bhikkhave, adhipaññāsikkhā? Idha, bhikkhave, bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. Ayaṃ vuccati, bhikkhave, adhipaññāsikkhā. Imā kho, bhikkhave, tisso sikkhāti. </div>
</div>
<div class="q" id="p_15A3_771"> <div class="p"> <table class="singleColumn"> <tr> <td> <div class="pN">771</div> <div class="G">Adhisīlaṃ adhicittaṃ,</div> </td> </tr> <tr> <td> <div class="G">adhipaññañca vīriyavā;</div> </td> </tr> <tr> <td> <div class="G">Thāmavā dhitimā jhāyī,</div> </td> </tr> <tr> <td> <div class="G">sato guttindriyo care.</div> </td> </tr> </table> </div>
</div>
<div class="q" id="p_15A3_772"> <div class="p"> <table class="singleColumn"> <tr> <td> <div class="pN">772</div> <div class="G">Yathā pure tathā pacchā,</div> </td> </tr> <tr> <td> <div class="G">yathā pacchā tathā pure;</div> </td> </tr> <tr> <td> <div class="G">Yathā adho tathā uddhaṃ,</div> </td> </tr> <tr> <td> <div class="G">yathā uddhaṃ tathā adho.</div> </td> </tr> </table> </div>
</div>
<div class="q" id="p_15A3_773"> <div class="p"> <table class="singleColumn"> <tr> <td> <div class="pN">773</div> <div class="G">Yathā divā tathā rattiṃ,</div> </td> </tr> <tr> <td> <div class="G">yathā rattiṃ tathā divā;</div> </td> </tr> <tr> <td> <div class="G">Abhibhuyya disā sabbā,</div> </td> </tr> <tr> <td> <div class="G">appamāṇasamādhinā.</div> </td> </tr> </table> </div>
</div>
<div class="q" id="p_15A3_774"> <div class="p"> <table class="singleColumn"> <tr> <td> <div class="pN">774</div> <div class="G">Tamāhu sekhaṃ paṭipadaṃ,</div> </td> </tr> <tr> <td> <div class="G">atho saṃsuddhacāriyaṃ;</div> </td> </tr> <tr> <td> <div class="G">Tamāhu loke sambuddhaṃ,</div> </td> </tr> <tr> <td> <div class="G">dhīraṃ paṭipadantaguṃ.</div> </td> </tr> </table> </div>
</div>
<div class="q" id="p_15A3_775"> <div class="p"> <table class="singleColumn"> <tr> <td> <div class="pN">775</div> <div class="G">Viññāṇassa nirodhena,</div> </td> </tr> <tr> <td> <div class="G">taṇhākkhayavimuttino;</div> </td> </tr> <tr> <td> <div class="G">Pajjotasseva nibbānaṃ,</div> </td> </tr> <tr> <td> <div class="G">vimokkho hoti cetaso”ti.</div> </td> </tr> </table> </div>
</div>
<div class="CENTER" id="p_15A3_776">
<span class="pN">776</span>Dasamaṃ.</div>
</html>
