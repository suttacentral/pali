<html>
<div class="i">1.3.9 Dutiyaparihānisutta</div>
<div class="h">Paṭhamapaṇṇāsaka</div>
<div class="h">Vajjisattakavagga</div>
<div class="h">Dutiyaparihānisutta</div>
<div class="q" id="p_16A7_148"> <div class="divNumber">29.</div> <div class="p">
<span class="pN">148</span>“Sattime, bhikkhave, dhammā upāsakassa parihānāya saṃvattanti. Katame satta? Bhikkhudassanaṃ hāpeti, saddhammassavanaṃ pamajjati, adhisīle na sikkhati, appasādabahulo hoti, bhikkhūsu theresu ceva navesu ca majjhimesu ca upārambhacitto dhammaṃ suṇāti randhagavesī, ito bahiddhā dakkhiṇeyyaṃ gavesati, tattha ca pubbakāraṃ karoti. Ime kho, bhikkhave, satta dhammā upāsakassa parihānāya saṃvattanti. </div>
</div>
<div class="q" id="p_16A7_149"> <div class="p">
<span class="pN">149</span>Sattime, bhikkhave, dhammā upāsakassa aparihānāya saṃvattanti. Katame satta? Bhikkhudassanaṃ na hāpeti, saddhammassavanaṃ nappamajjati, adhisīle sikkhati, pasādabahulo hoti, bhikkhūsu theresu ceva navesu ca majjhimesu ca anupārambhacitto dhammaṃ suṇāti na randhagavesī, na ito bahiddhā dakkhiṇeyyaṃ gavesati, idha ca pubbakāraṃ karoti. Ime kho, bhikkhave, satta dhammā upāsakassa aparihānāya saṃvattantī”ti. Idamavoca bhagavā. Idaṃ vatvāna sugato athāparaṃ etadavoca satthā—  </div>
</div>
<div class="q" id="p_16A7_150"> <div class="p"> <table class="singleColumn"> <tr> <td> <div class="pN">150</div> <div class="G">“Dassanaṃ bhāvitattānaṃ,</div> </td> </tr> <tr> <td> <div class="G">Yo hāpeti upāsako;</div> </td> </tr> <tr> <td> <div class="G">Savanañca ariyadhammānaṃ,</div> </td> </tr> <tr> <td> <div class="G">Adhisīle na sikkhati.</div> </td> </tr> </table> </div>
</div>
<div class="q" id="p_16A7_151"> <div class="p"> <table class="singleColumn"> <tr> <td> <div class="pN">151</div> <div class="G">Appasādo ca bhikkhūsu,</div> </td> </tr> <tr> <td> <div class="G">bhiyyo bhiyyo pavaḍḍhati;</div> </td> </tr> <tr> <td> <div class="G">Upārambhakacitto ca,</div> </td> </tr> <tr> <td> <div class="G">saddhammaṃ sotumicchati.</div> </td> </tr> </table> </div>
</div>
<div class="q" id="p_16A7_152"> <div class="p"> <table class="singleColumn"> <tr> <td> <div class="pN">152</div> <div class="G">Ito ca bahiddhā aññaṃ,</div> </td> </tr> <tr> <td> <div class="G">dakkhiṇeyyaṃ gavesati;</div> </td> </tr> <tr> <td> <div class="G">Tattheva ca pubbakāraṃ,</div> </td> </tr> <tr> <td> <div class="G">yo karoti upāsako.</div> </td> </tr> </table> </div>
</div>
<div class="q" id="p_16A7_153"> <div class="p"> <table class="singleColumn"> <tr> <td> <div class="pN">153</div> <div class="G">Ete kho parihāniye,</div> </td> </tr> <tr> <td> <div class="G">satta dhamme sudesite;</div> </td> </tr> <tr> <td> <div class="G">Upāsako sevamāno,</div> </td> </tr> <tr> <td> <div class="G">saddhammā parihāyati.</div> </td> </tr> </table> </div>
</div>
<div class="q" id="p_16A7_154"> <div class="p"> <table class="singleColumn"> <tr> <td> <div class="pN">154</div> <div class="G">Dassanaṃ bhāvitattānaṃ,</div> </td> </tr> <tr> <td> <div class="G">Yo na hāpeti upāsako;</div> </td> </tr> <tr> <td> <div class="G">Savanañca ariyadhammānaṃ,</div> </td> </tr> <tr> <td> <div class="G">Adhisīle ca sikkhati.</div> </td> </tr> </table> </div>
</div>
<div class="q" id="p_16A7_155"> <div class="p"> <table class="singleColumn"> <tr> <td> <div class="pN">155</div> <div class="G">Pasādo cassa bhikkhūsu,</div> </td> </tr> <tr> <td> <div class="G">bhiyyo bhiyyo pavaḍḍhati;</div> </td> </tr> <tr> <td> <div class="G">Anupārambhacitto ca,</div> </td> </tr> <tr> <td> <div class="G">saddhammaṃ sotumicchati.</div> </td> </tr> </table> </div>
</div>
<div class="q" id="p_16A7_156"> <div class="p"> <table class="singleColumn"> <tr> <td> <div class="pN">156</div> <div class="G">Na ito bahiddhā aññaṃ,</div> </td> </tr> <tr> <td> <div class="G">dakkhiṇeyyaṃ gavesati;</div> </td> </tr> <tr> <td> <div class="G">Idheva ca pubbakāraṃ,</div> </td> </tr> <tr> <td> <div class="G">yo karoti upāsako.</div> </td> </tr> </table> </div>
</div>
<div class="q" id="p_16A7_157"> <div class="p"> <table class="singleColumn"> <tr> <td> <div class="pN">157</div> <div class="G">Ete kho aparihāniye,</div> </td> </tr> <tr> <td> <div class="G">Satta dhamme sudesite;</div> </td> </tr> <tr> <td> <div class="G">Upāsako sevamāno,</div> </td> </tr> <tr> <td> <div class="G">Saddhammā na parihāyatī”ti.</div> </td> </tr> </table> </div>
</div>
<div class="CENTER" id="p_16A7_158">
<span class="pN">158</span>Navamaṃ.</div>
</html>
