<html>
<div class="i">4.1.5 Sīlasampannasutta</div>
<div class="h">Catukkanipāta</div>
<div class="h">Brāhmaṇadhammayāgavagga</div>
<div class="h">Sīlasampannasutta</div>
<div class="q" id="p_18It_757"> <div class="divNumber">104.</div> <div class="p">
<span class="pN">757</span>Vuttañhetaṃ bhagavatā vuttamarahatāti me sutaṃ—  </div>
</div>
<div class="q" id="p_18It_758"> <div class="p">
<span class="pN">758</span>“Ye te, bhikkhave, bhikkhū sīlasampannā samādhisampannā paññāsampannā vimuttisampannā vimuttiñāṇadassanasampannā ovādakā viññāpakā sandassakā samādapakā samuttejakā sampahaṃsakā alaṃsamakkhātāro saddhammassa dassanampahaṃ, bhikkhave, tesaṃ bhikkhūnaṃ bahūpakāraṃ vadāmi; savanampahaṃ, bhikkhave, tesaṃ bhikkhūnaṃ bahūpakāraṃ vadāmi; upasaṅkamanampahaṃ, bhikkhave, tesaṃ bhikkhūnaṃ bahūpakāraṃ vadāmi; payirupāsanampahaṃ, bhikkhave, tesaṃ bhikkhūnaṃ bahūpakāraṃ vadāmi; anussaraṇampahaṃ, bhikkhave, tesaṃ bhikkhūnaṃ bahūpakāraṃ vadāmi; anupabbajjampahaṃ, bhikkhave, tesaṃ bhikkhūnaṃ bahūpakāraṃ vadāmi. Taṃ kissa hetu? Tathārūpe, bhikkhave, bhikkhū sevato bhajato payirupāsato aparipūropi sīlakkhandho bhāvanāpāripūriṃ gacchati, aparipūropi samādhikkhandho bhāvanāpāripūriṃ gacchati, aparipūropi paññākkhandho bhāvanāpāripūriṃ gacchati, aparipūropi vimuttikkhandho bhāvanāpāripūriṃ gacchati, aparipūropi vimuttiñāṇadassanakkhandho bhāvanāpāripūriṃ gacchati. Evarūpā ca te, bhikkhave, bhikkhū satthārotipi vuccanti, satthavāhātipi vuccanti, raṇañjahātipi vuccanti, tamonudātipi vuccanti, ālokakarātipi vuccanti, obhāsakarātipi vuccanti, pajjotakarātipi vuccanti, ukkādhārātipi vuccanti, pabhaṅkarātipi vuccanti, ariyātipi vuccanti, cakkhumantotipi vuccantī”ti. Etamatthaṃ bhagavā avoca. Tatthetaṃ iti vuccati—  </div>
</div>
<div class="q" id="p_18It_759"> <div class="p"> <table class="singleColumn"> <tr> <td> <div class="pN">759</div> <div class="G">“Pāmojjakaraṇaṃ ṭhānaṃ,</div> </td> </tr> <tr> <td> <div class="G">etaṃ hoti vijānataṃ;</div> </td> </tr> <tr> <td> <div class="G">Yadidaṃ bhāvitattānaṃ,</div> </td> </tr> <tr> <td> <div class="G">ariyānaṃ dhammajīvinaṃ.</div> </td> </tr> </table> </div>
</div>
<div class="q" id="p_18It_760"> <div class="p"> <table class="singleColumn"> <tr> <td> <div class="pN">760</div> <div class="G">Te jotayanti saddhammaṃ,</div> </td> </tr> <tr> <td> <div class="G">bhāsayanti pabhaṅkarā;</div> </td> </tr> <tr> <td> <div class="G">Ālokakaraṇā dhīrā,</div> </td> </tr> <tr> <td> <div class="G">cakkhumanto raṇañjahā.</div> </td> </tr> </table> </div>
</div>
<div class="q" id="p_18It_761"> <div class="p"> <table class="singleColumn"> <tr> <td> <div class="pN">761</div> <div class="G">Yesaṃ ve sāsanaṃ sutvā,</div> </td> </tr> <tr> <td> <div class="G">sammadaññāya paṇḍitā;</div> </td> </tr> <tr> <td> <div class="G">Jātikkhayamabhiññāya,</div> </td> </tr> <tr> <td> <div class="G">nāgacchanti punabbhavan”ti.</div> </td> </tr> </table> </div>
</div>
<div class="q" id="p_18It_762"> <div class="p">
<span class="pN">762</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_763">
<span class="pN">763</span>Pañcamaṃ.</div>
</html>
