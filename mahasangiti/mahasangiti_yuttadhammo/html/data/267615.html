<html>
<div class="i">49.1 Paṃsukūlasaññakattheraapadāna</div>
<div class="h">Paṃsukūlavagga</div>
<div class="h">Paṃsukūlasaññakattheraapadāna</div>
<div class="q" id="p_20Ap1_6185"> <div class="divNumber">1.</div> <div class="p"> <table class="singleColumn"> <tr> <td> <div class="pN">6185</div> <div class="G">“Tisso nāmāsi bhagavā,</div> </td> </tr> <tr> <td> <div class="G">sayambhū aggapuggalo;</div> </td> </tr> <tr> <td> <div class="G">Paṃsukūlaṃ ṭhapetvāna,</div> </td> </tr> <tr> <td> <div class="G">vihāraṃ pāvisī jino.</div> </td> </tr> </table> </div>
</div>
<div class="q" id="p_20Ap1_6186"> <div class="divNumber">2.</div> <div class="p"> <table class="singleColumn"> <tr> <td> <div class="pN">6186</div> <div class="G">Vinataṃ dhanumādāya,</div> </td> </tr> <tr> <td> <div class="G">bhakkhatthāya cariṃ ahaṃ;</div> </td> </tr> <tr> <td> <div class="G">Maṇḍalaggaṃ gahetvāna,</div> </td> </tr> <tr> <td> <div class="G">kānanaṃ pāvisiṃ ahaṃ.</div> </td> </tr> </table> </div>
</div>
<div class="q" id="p_20Ap1_6187"> <div class="divNumber">3.</div> <div class="p"> <table class="singleColumn"> <tr> <td> <div class="pN">6187</div> <div class="G">Tatthaddasaṃ paṃsukūlaṃ,</div> </td> </tr> <tr> <td> <div class="G">dumagge laggitaṃ tadā;</div> </td> </tr> <tr> <td> <div class="G">Cāpaṃ tattheva nikkhippa,</div> </td> </tr> <tr> <td> <div class="G">sire katvāna añjaliṃ.</div> </td> </tr> </table> </div>
</div>
<div class="q" id="p_20Ap1_6188"> <div class="divNumber">4.</div> <div class="p"> <table class="singleColumn"> <tr> <td> <div class="pN">6188</div> <div class="G">Pasannacitto sumano,</div> </td> </tr> <tr> <td> <div class="G">vipulāya ca pītiyā;</div> </td> </tr> <tr> <td> <div class="G">Buddhaseṭṭhaṃ saritvāna,</div> </td> </tr> <tr> <td> <div class="G">paṃsukūlaṃ avandahaṃ.</div> </td> </tr> </table> </div>
</div>
<div class="q" id="p_20Ap1_6189"> <div class="divNumber">5.</div> <div class="p"> <table class="singleColumn"> <tr> <td> <div class="pN">6189</div> <div class="G">Dvenavute ito kappe,</div> </td> </tr> <tr> <td> <div class="G">paṃsukūlamavandahaṃ;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">vandanāya idaṃ phalaṃ.</div> </td> </tr> </table> </div>
</div>
<div class="q" id="p_20Ap1_6190"> <div class="divNumber">6.</div> <div class="p"> <table class="singleColumn"> <tr> <td> <div class="pN">6190</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">bhavā sabbe samūhatā;</div> </td> </tr> <tr> <td> <div class="G">Nāgova bandhanaṃ chetvā,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_6191"> <div class="divNumber">7.</div> <div class="p"> <table class="singleColumn"> <tr> <td> <div class="pN">6191</div> <div class="G">Svāgataṃ vata me āsi,</div> </td> </tr> <tr> <td> <div class="G">mama buddhassa santike;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap1_6192"> <div class="divNumber">8.</div> <div class="p"> <table class="singleColumn"> <tr> <td> <div class="pN">6192</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_6193"> <div class="p">
<span class="pN">6193</span>Itthaṃ sudaṃ āyasmā paṃsukūlasaññako thero imā gāthāyo abhāsitthāti. </div>
</div>
<div class="CENTER" id="p_20Ap1_6194">
<span class="pN">6194</span>Paṃsukūlasaññakattherassāpadānaṃ paṭhamaṃ.</div>
</html>
