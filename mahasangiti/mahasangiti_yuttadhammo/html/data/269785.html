<html>
<div class="i">6.4.1 Anumānapañha</div>
<div class="h">Anumānapañha</div>
<div class="h">Anumānavagga</div>
<div class="h">Anumānapañha</div>
<div class="q" id="p_28Mi_1382"> <div class="divNumber">202.</div> <div class="p">
<span class="pN">1382</span>Atha kho milindo rājā yenāyasmā nāgaseno tenupasaṅkami, upasaṅkamitvā āyasmantaṃ nāgasenaṃ abhivādetvā ekamantaṃ nisīdi, ekamantaṃ nisinno kho milindo rājā ñātukāmo sotukāmo dhāretukāmo ñāṇālokaṃ daṭṭhukāmo aññāṇaṃ bhinditukāmo ñāṇālokaṃ uppādetukāmo avijjandhakāraṃ nāsetukāmo adhimattaṃ dhitiñca ussāhañca satiñca sampajaññañca upaṭṭhapetvā āyasmantaṃ nāgasenaṃ etadavoca—  “bhante nāgasena, kiṃ pana buddho tayā diṭṭho”ti. “Na hi, mahārājā”ti. “Kiṃ pana te ācariyehi buddho diṭṭho”ti? “Na hi, mahārājā”ti. “Bhante nāgasena, na kira tayā buddho diṭṭho, nāpi kira te ācariyehi buddho diṭṭho. Tena hi, bhante nāgasena, natthi buddho, na hettha buddho paññāyatī”ti. </div>
</div>
<div class="q" id="p_28Mi_1383"> <div class="p">
<span class="pN">1383</span>“Atthi pana te, mahārāja, pubbakā khattiyā, ye te tava khattiyavaṃsassa pubbaṅgamā”ti? “Āma, bhante. Ko saṃsayo, atthi pubbakā khattiyā, ye mama khattiyavaṃsassa pubbaṅgamā”ti. “Diṭṭhapubbā tayā, mahārāja, pubbakā khattiyā”ti? “Na hi, bhante”ti. “Ye pana taṃ, mahārāja, anusāsanti purohitā senāpatino akkhadassā mahāmattā, tehi pubbakā khattiyā diṭṭhapubbā”ti? “Na hi, bhante”ti. “Yadi pana te, mahārāja, pubbakā khattiyā na diṭṭhā, nāpi kira te anusāsakehi pubbakā khattiyā diṭṭhā, tena hi natthi pubbakā khattiyā, na hettha pubbakā khattiyā paññāyantī”ti. </div>
</div>
<div class="q" id="p_28Mi_1384"> <div class="p">
<span class="pN">1384</span>“Dissanti, bhante nāgasena, pubbakānaṃ khattiyānaṃ anubhūtāni paribhogabhaṇḍāni. Seyyathidaṃ—  setacchattaṃ uṇhīsaṃ pādukā vālabījanī khaggaratanaṃ mahārahāni ca sayanāni. Yehi mayaṃ jāneyyāma saddaheyyāma ‘atthi pubbakā khattiyā’”ti. “Evameva kho, mahārāja, mayampetaṃ bhagavantaṃ jāneyyāma saddaheyyāma. Atthi taṃ kāraṇaṃ, yena mayaṃ kāraṇena jāneyyāma saddaheyyāma ‘atthi so bhagavā’ti. Katamaṃ taṃ kāraṇaṃ? Atthi kho, mahārāja, tena bhagavatā jānatā passatā arahatā sammāsambuddhena anubhūtāni paribhogabhaṇḍāni. Seyyathidaṃ—  cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo, yehi sadevako loko jānāti saddahati ‘atthi so bhagavā’ti. Iminā, mahārāja, kāraṇena iminā hetunā iminā nayena iminā anumānena ñātabbo ‘atthi so bhagavā’ti. </div>
</div>
<div class="q" id="p_28Mi_1385"> <div class="p"> <table class="singleColumn"> <tr> <td> <div class="pN">1385</div> <div class="G">‘Bahū jane tārayitvā,</div> </td> </tr> <tr> <td> <div class="G">nibbuto upadhikkhaye;</div> </td> </tr> <tr> <td> <div class="G">Anumānena ñātabbaṃ,</div> </td> </tr> <tr> <td> <div class="G">atthi so dvipaduttamo’”ti.</div> </td> </tr> </table> </div>
</div>
<div class="q" id="p_28Mi_1386"> <div class="p">
<span class="pN">1386</span>“Bhante nāgasena, opammaṃ karohī”ti. “Yathā, mahārāja, nagaravaḍḍhakī nagaraṃ māpetukāmo paṭhamaṃ tāva samaṃ anunnatamanonataṃ asakkharapāsāṇaṃ nirupaddavamanavajjaṃ ramaṇīyaṃ bhūmibhāgaṃ anuviloketvā yaṃ tattha visamaṃ, taṃ samaṃ kārāpetvā khāṇukaṇṭakaṃ visodhāpetvā tattha nagaraṃ māpeyya sobhanaṃ vibhattaṃ bhāgaso mitaṃ ukkiṇṇaparikhāpākāraṃ daḷhagopuraṭṭālakoṭṭakaṃ puthucaccaracatukkasandhisiṅghāṭakaṃ sucisamatalarājamaggaṃ suvibhattaantarāpaṇaṃ ārāmuyyānataḷākapokkharaṇiudapānasampannaṃ bahuvidhadevaṭṭhānappaṭimaṇḍitaṃ sabbadosavirahitaṃ, so tasmiṃ nagare sabbathā vepullattaṃ patte aññaṃ desaṃ upagaccheyya, atha taṃ nagaraṃ aparena samayena iddhaṃ bhaveyya phītaṃ subhikkhaṃ khemaṃ samiddhaṃ sivaṃ anītikaṃ nirupaddavaṃ nānājanasamākulaṃ, puthū khattiyā brāhmaṇā vessā suddā hatthārohā assārohā rathikā pattikā dhanuggahā tharuggahā celakā calakā piṇḍadāyakā uggā rājaputtā pakkhandino mahānāgā sūrā vammino yodhino dāsikaputtā bhaṭiputtā mallakā gaṇakā āḷārikā sūdā kappakā nahāpakā cundā mālākārā suvaṇṇakārā sajjhukārā sīsakārā tipukārā lohakārā vaṭṭakārā ayokārā maṇikārā pesakārā kumbhakārā veṇukārā loṇakārā cammakārā rathakārā dantakārā rajjukārā kocchakārā suttakārā vilīvakārā dhanukārā jiyakārā usukārā cittakārā raṅgakārā rajakā tantavāyā tunnavāyā heraññikā dussikā gandhikā tiṇahārakā kaṭṭhahārakā bhatakā paṇṇikā phalikā mūlikā odanikā pūvikā macchikā maṃsikā majjikā naṭakā naccakā laṅghakā indajālikā vetālikā mallā chavaḍāhakā pupphachaḍḍakā venā nesādā gaṇikā lāsikā kumbhadāsiyo sakkayavanacīnavilātā ujjenakā bhārukacchakā kāsikosalā parantakā māgadhakā sāketakā soreyyakā pāveyyakā koṭumbaramāthurakā alasandakasmīragandhārā taṃ nagaraṃ vāsāya upagatā nānāvisayino janā navaṃ suvibhattaṃ adosamanavajjaṃ ramaṇīyaṃ taṃ nagaraṃ passitvā anumānena jānanti ‘cheko vata bho so nagaravaḍḍhakī, yo imassa nagarassa māpetā’ti. Evameva kho, mahārāja, so bhagavā asamo asamasamo appaṭisamo asadiso atulo asaṅkhyeyyo appameyyo aparimeyyo amitaguṇo guṇapāramippatto anantadhiti anantatejo anantavīriyo anantabalo buddhabalapāramiṃ gato sasenamāraṃ parājetvā diṭṭhijālaṃ padāletvā avijjaṃ khepetvā vijjaṃ uppādetvā dhammukkaṃ dhārayitvā sabbaññutaṃ pāpuṇitvā vijitasaṅgāmo dhammanagaraṃ māpesi. </div>
</div>
<div class="q" id="p_28Mi_1387"> <div class="p">
<span class="pN">1387</span>Bhagavato kho, mahārāja, dhammanagaraṃ sīlapākāraṃ hiriparikhaṃ ñāṇadvārakoṭṭhakaṃ vīriyaaṭṭālakaṃ saddhāesikaṃ satidovārikaṃ paññāpāsādaṃ suttantacaccaraṃ abhidhammasiṅghāṭakaṃ vinayavinicchayaṃ satipaṭṭhānavīthikaṃ, tassa kho pana, mahārāja, satipaṭṭhānavīthiyaṃ evarūpā āpaṇā pasāritā honti. Seyyathidaṃ—  pupphāpaṇaṃ gandhāpaṇaṃ phalāpaṇaṃ agadāpaṇaṃ osadhāpaṇaṃ amatāpaṇaṃ ratanāpaṇaṃ sabbāpaṇan”ti. </div>
</div>
<div class="q" id="p_28Mi_1388"> <div class="divNumber">203.</div> <div class="p">
<span class="pN">1388</span>“Bhante nāgasena, katamaṃ buddhassa bhagavato pupphāpaṇan”ti? “Atthi kho pana, mahārāja, tena bhagavatā jānatā passatā arahatā sammāsambuddhena ārammaṇavibhattiyo akkhātā. Seyyathidaṃ—  aniccasaññā dukkhasaññā anattasaññā asubhasaññā ādīnavasaññā pahānasaññā virāgasaññā nirodhasaññā sabbaloke anabhiratisaññā sabbasaṅkhāresu aniccasaññā ānāpānassati uddhumātakasaññā vinīlakasaññā vipubbakasaññā vicchiddakasaññā vikkhāyitakasaññā vikkhittakasaññā hatavikkhittakasaññā lohitakasaññā puḷavakasaññā aṭṭhikasaññā mettāsaññā karuṇāsaññā muditāsaññā upekkhāsaññā maraṇānussati kāyagatāsati, ime kho, mahārāja, buddhena bhagavatā ārammaṇavibhattiyo akkhātā. Tattha yo koci jarāmaraṇā muccitukāmo, so tesu aññataraṃ ārammaṇaṃ gaṇhāti, tena ārammaṇena rāgā vimuccati, dosā vimuccati, mohā vimuccati, mānato vimuccati, diṭṭhito vimuccati, saṃsāraṃ tarati, taṇhāsotaṃ nivāreti, tividhaṃ malaṃ visodheti, sabbakilese upahantvā amalaṃ virajaṃ suddhaṃ paṇḍaraṃ ajātiṃ ajaraṃ amaraṃ sukhaṃ sītibhūtaṃ abhayaṃ nagaruttamaṃ nibbānanagaraṃ pavisitvā arahatte cittaṃ vimoceti, idaṃ vuccati, mahārāja, ‘bhagavato pupphāpaṇan’ti. </div>
</div>
<div class="q" id="p_28Mi_1389"> <div class="p"> <table class="singleColumn"> <tr> <td> <div class="pN">1389</div> <div class="G">‘Kammamūlaṃ gahetvāna,</div> </td> </tr> <tr> <td> <div class="G">āpaṇaṃ upagacchatha;</div> </td> </tr> <tr> <td> <div class="G">Ārammaṇaṃ kiṇitvāna,</div> </td> </tr> <tr> <td> <div class="G">tato muccatha muttiyā’”ti.</div> </td> </tr> </table> </div>
</div>
<div class="q" id="p_28Mi_1390"> <div class="divNumber">204.</div> <div class="p">
<span class="pN">1390</span>“Bhante nāgasena, katamaṃ buddhassa bhagavato gandhāpaṇan”ti? “Atthi kho pana, mahārāja, tena bhagavatā sīlavibhattiyo akkhātā, yena sīlagandhena anulittā bhagavato puttā sadevakaṃ lokaṃ sīlagandhena dhūpenti sampadhūpenti, disampi anudisampi anuvātampi paṭivātampi vāyanti ativāyanti, pharitvā tiṭṭhanti. Katamā tā sīlavibhattiyo? Saraṇasīlaṃ pañcaṅgasīlaṃ aṭṭhaṅgasīlaṃ dasaṅgasīlaṃ pañcuddesapariyāpannaṃ pātimokkhasaṃvarasīlaṃ. Idaṃ vuccati, mahārāja, ‘bhagavato gandhāpaṇan’ti. Bhāsitampetaṃ, mahārāja, bhagavatā devātidevena—  </div>
</div>
<div class="q" id="p_28Mi_1391"> <div class="p"> <table class="singleColumn"> <tr> <td> <div class="pN">1391</div> <div class="G">‘Na pupphagandho paṭivātameti,</div> </td> </tr> <tr> <td> <div class="G">Na candanaṃ taggaramallikā vā;</div> </td> </tr> <tr> <td> <div class="G">Satañca gandho paṭivātameti,</div> </td> </tr> <tr> <td> <div class="G">Sabbā disā sappuriso pavāyati.</div> </td> </tr> </table> </div>
</div>
<div class="q" id="p_28Mi_1392"> <div class="p"> <table class="singleColumn"> <tr> <td> <div class="pN">1392</div> <div class="G">Candanaṃ tagaraṃ vāpi,</div> </td> </tr> <tr> <td> <div class="G">uppalaṃ atha vassikī;</div> </td> </tr> <tr> <td> <div class="G">Etesaṃ gandhajātānaṃ,</div> </td> </tr> <tr> <td> <div class="G">sīlagandho anuttaro.</div> </td> </tr> </table> </div>
</div>
<div class="q" id="p_28Mi_1393"> <div class="p"> <table class="singleColumn"> <tr> <td> <div class="pN">1393</div> <div class="G">Appamatto ayaṃ gandho,</div> </td> </tr> <tr> <td> <div class="G">yvāyaṃ tagaracandanaṃ;</div> </td> </tr> <tr> <td> <div class="G">Yo ca sīlavataṃ gandho,</div> </td> </tr> <tr> <td> <div class="G">vāti devesu uttamo’”ti.</div> </td> </tr> </table> </div>
</div>
<div class="q" id="p_28Mi_1394"> <div class="divNumber">205.</div> <div class="p">
<span class="pN">1394</span>“Bhante nāgasena, katamaṃ buddhassa bhagavato phalāpaṇan”ti? “Phalāni kho, mahārāja, bhagavatā akkhātāni. Seyyathidaṃ—  sotāpattiphalaṃ sakadāgāmiphalaṃ anāgāmiphalaṃ arahattaphalaṃ suññataphalasamāpatti animittaphalasamāpatti appaṇihitaphalasamāpatti. Tattha yo koci yaṃ phalaṃ icchati, so kammamūlaṃ datvā patthitaṃ phalaṃ kiṇāti. Yadi sotāpattiphalaṃ, yadi sakadāgāmiphalaṃ, yadi anāgāmiphalaṃ, yadi arahattaphalaṃ, yadi suññataphalasamāpattiṃ, yadi animittaphalasamāpattiṃ, yadi appaṇihitaphalasamāpattiṃ. Yathā, mahārāja, kassaci purisassa dhuvaphalo ambo bhaveyya, so na tāva tato phalāni pāteti, yāva kayikā na āgacchanti, anuppatte pana kayike mūlaṃ gahetvā evaṃ ācikkhati ‘ambho purisa, eso kho dhuvaphalo ambo, tato yaṃ icchasi, ettakaṃ phalaṃ gaṇhāhi salāṭukaṃ vā dovilaṃ vā kesikaṃ vā āmaṃ vā pakkaṃ vā’ti, so tena attanā dinnamūlena yadi salāṭukaṃ icchati, salāṭukaṃ gaṇhāti, yadi dovilaṃ icchati, dovilaṃ gaṇhāti, yadi kesikaṃ icchati, kesikaṃ gaṇhāti, yadi āmakaṃ icchati, āmakaṃ gaṇhāti, yadi pakkaṃ icchati, pakkaṃ gaṇhāti. Evameva kho, mahārāja, yo yaṃ phalaṃ icchati, so kammamūlaṃ datvā patthitaṃ phalaṃ gaṇhāti, yadi sotāpattiphalaṃ…pe…  yadi appaṇihitaphalasamāpattiṃ, idaṃ vuccati, mahārāja, ‘bhagavato phalāpaṇan’ti. </div>
</div>
<div class="q" id="p_28Mi_1395"> <div class="p"> <table class="singleColumn"> <tr> <td> <div class="pN">1395</div> <div class="G">‘Kammamūlaṃ janā datvā,</div> </td> </tr> <tr> <td> <div class="G">gaṇhanti amatapphalaṃ;</div> </td> </tr> <tr> <td> <div class="G">Tena te sukhitā honti,</div> </td> </tr> <tr> <td> <div class="G">ye kītā amatapphalan’”ti.</div> </td> </tr> </table> </div>
</div>
<div class="q" id="p_28Mi_1396"> <div class="divNumber">206.</div> <div class="p">
<span class="pN">1396</span>“Bhante nāgasena, katamaṃ buddhassa bhagavato agadāpaṇan”ti? “Agadāni kho, mahārāja, bhagavatā akkhātāni, yehi agadehi so bhagavā sadevakaṃ lokaṃ kilesavisato parimoceti. Katamāni pana tāni agadāni? Yānimāni, mahārāja, bhagavatā cattāri ariyasaccāni akkhātāni. Seyyathidaṃ—  dukkhaṃ ariyasaccaṃ dukkhasamudayaṃ ariyasaccaṃ dukkhanirodhaṃ ariyasaccaṃ dukkhanirodhagāminī paṭipadā ariyasaccaṃ, tattha ye keci aññāpekkhā catusaccaṃ dhammaṃ suṇanti, te jātiyā parimuccanti, jarāya parimuccanti, maraṇā parimuccanti, sokaparidevadukkhadomanassupāyāsehi parimuccanti, idaṃ vuccati, mahārāja, ‘bhagavato agadāpaṇan’ti. </div>
</div>
<div class="q" id="p_28Mi_1397"> <div class="p"> <table class="singleColumn"> <tr> <td> <div class="pN">1397</div> <div class="G">‘Ye keci agadā loke,</div> </td> </tr> <tr> <td> <div class="G">visānaṃ paṭibāhakā;</div> </td> </tr> <tr> <td> <div class="G">Dhammāgadasamaṃ natthi,</div> </td> </tr> <tr> <td> <div class="G">etaṃ pivatha bhikkhavo’”ti.</div> </td> </tr> </table> </div>
</div>
<div class="q" id="p_28Mi_1398"> <div class="divNumber">207.</div> <div class="p">
<span class="pN">1398</span>“Bhante nāgasena, katamaṃ buddhassa bhagavato osadhāpaṇan”ti? “Osadhāni kho, mahārāja, bhagavatā akkhātāni, yehi osadhehi so bhagavā devamanusse tikicchati. Seyyathidaṃ—  cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo, etehi osadhehi bhagavā micchādiṭṭhiṃ vireceti, micchāsaṅkappaṃ vireceti, micchāvācaṃ vireceti, micchākammantaṃ vireceti, micchāājīvaṃ vireceti, micchāvāyāmaṃ vireceti, micchāsatiṃ vireceti, micchāsamādhiṃ vireceti, lobhavamanaṃ kāreti, dosavamanaṃ kāreti, mohavamanaṃ kāreti, mānavamanaṃ kāreti, diṭṭhivamanaṃ kāreti, vicikicchāvamanaṃ kāreti, uddhaccavamanaṃ kāreti, thinamiddhavamanaṃ kāreti, ahirikānottappavamanaṃ kāreti, sabbakilesavamanaṃ kāreti, idaṃ vuccati, mahārāja, ‘bhagavato osadhāpaṇan’ti. </div>
</div>
<div class="q" id="p_28Mi_1399"> <div class="p"> <table class="singleColumn"> <tr> <td> <div class="pN">1399</div> <div class="G">‘Ye keci osadhā loke,</div> </td> </tr> <tr> <td> <div class="G">vijjanti vividhā bahū;</div> </td> </tr> <tr> <td> <div class="G">Dhammosadhasamaṃ natthi,</div> </td> </tr> <tr> <td> <div class="G">etaṃ pivatha bhikkhavo.</div> </td> </tr> </table> </div>
</div>
<div class="q" id="p_28Mi_1400"> <div class="p"> <table class="singleColumn"> <tr> <td> <div class="pN">1400</div> <div class="G">Dhammosadhaṃ pivitvāna,</div> </td> </tr> <tr> <td> <div class="G">ajarāmaraṇā siyuṃ;</div> </td> </tr> <tr> <td> <div class="G">Bhāvayitvā ca passitvā,</div> </td> </tr> <tr> <td> <div class="G">nibbutā upadhikkhaye’”ti.</div> </td> </tr> </table> </div>
</div>
<div class="q" id="p_28Mi_1401"> <div class="divNumber">208.</div> <div class="p">
<span class="pN">1401</span>“Bhante nāgasena, katamaṃ buddhassa bhagavato amatāpaṇan”ti? “Amataṃ kho, mahārāja, bhagavatā akkhātaṃ, yena amatena so bhagavā sadevakaṃ lokaṃ abhisiñci, yena amatena abhisittā devamanussā jātijarābyādhimaraṇasokaparidevadukkhadomanassupāyāsehi parimucciṃsu. Katamaṃ taṃ amataṃ? Yadidaṃ kāyagatāsati. Bhāsitampetaṃ, mahārāja, bhagavatā devātidevena ‘amataṃ te, bhikkhave, paribhuñjanti, ye kāyagatāsatiṃ paribhuñjantī’ti. Idaṃ vuccati, mahārāja, ‘bhagavato amatāpaṇan’ti. </div>
</div>
<div class="q" id="p_28Mi_1402"> <div class="p"> <table class="singleColumn"> <tr> <td> <div class="pN">1402</div> <div class="G">‘Byādhitaṃ janataṃ disvā,</div> </td> </tr> <tr> <td> <div class="G">Amatāpaṇaṃ pasārayi;</div> </td> </tr> <tr> <td> <div class="G">Kammena taṃ kiṇitvāna,</div> </td> </tr> <tr> <td> <div class="G">Amataṃ ādetha bhikkhavo’”ti.</div> </td> </tr> </table> </div>
</div>
<div class="q" id="p_28Mi_1403"> <div class="divNumber">209.</div> <div class="p">
<span class="pN">1403</span>“Bhante nāgasena, katamaṃ buddhassa bhagavato ratanāpaṇan”ti? “Ratanāni kho, mahārāja, bhagavatā akkhātāni, yehi ratanehi vibhūsitā bhagavato puttā sadevakaṃ lokaṃ virocanti obhāsenti pabhāsenti jalanti pajjalanti uddhaṃ adho tiriyaṃ ālokaṃ dassenti. Katamāni tāni ratanāni? Sīlaratanaṃ samādhiratanaṃ paññāratanaṃ vimuttiratanaṃ vimuttiñāṇadassanaratanaṃ paṭisambhidāratanaṃ bojjhaṅgaratanaṃ. </div>
</div>
<div class="q" id="p_28Mi_1404"> <div class="p">
<span class="pN">1404</span>Katamaṃ, mahārāja, bhagavato sīlaratanaṃ? Pātimokkhasaṃvarasīlaṃ indriyasaṃvarasīlaṃ ājīvapārisuddhisīlaṃ paccayasannissitasīlaṃ cūḷasīlaṃ majjhimasīlaṃ mahāsīlaṃ maggasīlaṃ phalasīlaṃ. Sīlaratanena kho, mahārāja, vibhūsitassa puggalassa sadevako loko samārako sabrahmako sassamaṇabrāhmaṇī pajā pihayati pattheti, sīlaratanapiḷandho kho, mahārāja, bhikkhu disampi anudisampi uddhampi adhopi tiriyampi virocati ativirocati, heṭṭhato avīciṃ uparito bhavaggaṃ upādāya etthantare sabbaratanāni atikkamitvā abhibhavitvā ajjhottharitvā tiṭṭhati, evarūpāni kho, mahārāja, sīlaratanāni bhagavato ratanāpaṇe pasāritāni, idaṃ vuccati, mahārāja, ‘bhagavato sīlaratanan’ti. </div>
</div>
<div class="q" id="p_28Mi_1405"> <div class="p"> <table class="singleColumn"> <tr> <td> <div class="pN">1405</div> <div class="G">‘Evarūpāni sīlāni,</div> </td> </tr> <tr> <td> <div class="G">santi buddhassa āpaṇe;</div> </td> </tr> <tr> <td> <div class="G">Kammena taṃ kiṇitvāna,</div> </td> </tr> <tr> <td> <div class="G">ratanaṃ vo piḷandhathā’ti.</div> </td> </tr> </table> </div>
</div>
<div class="q" id="p_28Mi_1406"> <div class="p">
<span class="pN">1406</span>Katamaṃ, mahārāja, bhagavato samādhiratanaṃ? Savitakkasavicāro samādhi, avitakkavicāramatto samādhi, avitakkaavicāro samādhi, suññato samādhi, animitto samādhi, appaṇihito samādhi. Samādhiratanaṃ kho, mahārāja, piḷandhassa bhikkhuno ye te kāmavitakkabyāpādavitakkavihiṃsāvitakkamānuddhaccadiṭṭhivicikicchākilesavatthūni vividhāni ca kuvitakkāni, te sabbe samādhiṃ āsajja vikiranti vidhamanti viddhaṃsanti na saṇṭhanti na upalimpanti. Yathā, mahārāja, vāri pokkharapatte vikirati vidhamati viddhaṃsati na saṇṭhāti na upalimpati. Taṃ kissa hetu? Parisuddhattā padumassa. Evameva kho, mahārāja, samādhiratanaṃ piḷandhassa bhikkhuno ye te kāmavitakkabyāpādavitakkavihiṃsāvitakkamānuddhaccadiṭṭhivicikicchākilesavatthūni vividhāni ca kuvitakkāni, te sabbe samādhiṃ āsajja vikiranti vidhamanti viddhaṃsanti na saṇṭhanti na upalimpanti. Taṃ kissa hetu? Parisuddhattā samādhissa. Idaṃ vuccati, mahārāja, ‘bhagavato samādhiratanan’ti, evarūpāni kho, mahārāja, samādhiratanāni bhagavato ratanāpaṇe pasāritāni. </div>
</div>
<div class="q" id="p_28Mi_1407"> <div class="p"> <table class="singleColumn"> <tr> <td> <div class="pN">1407</div> <div class="G">‘Samādhiratanamālassa,</div> </td> </tr> <tr> <td> <div class="G">kuvitakkā na jāyare;</div> </td> </tr> <tr> <td> <div class="G">Na ca vikkhipate cittaṃ,</div> </td> </tr> <tr> <td> <div class="G">etaṃ tumhe piḷandhathā’ti.</div> </td> </tr> </table> </div>
</div>
<div class="q" id="p_28Mi_1408"> <div class="p">
<span class="pN">1408</span>Katamaṃ, mahārāja, bhagavato paññāratanaṃ? Yāya, mahārāja, paññāya ariyasāvako ‘idaṃ kusalan’ti yathābhūtaṃ pajānāti, ‘idaṃ akusalan’ti yathābhūtaṃ pajānāti, ‘idaṃ sāvajjaṃ, idaṃ anavajjaṃ, idaṃ sevitabbaṃ, idaṃ na sevitabbaṃ, idaṃ hīnaṃ, idaṃ paṇītaṃ, idaṃ kaṇhaṃ, idaṃ sukkaṃ, idaṃ kaṇhasukkasappaṭibhāgan’ti yathābhūtaṃ pajānāti, ‘idaṃ dukkhan’ti yathābhūtaṃ pajānāti, ‘ayaṃ dukkhasamudayo’ti yathābhūtaṃ pajānāti, ‘ayaṃ dukkhanirodho’ti yathābhūtaṃ pajānāti, ‘ayaṃ dukkhanirodhagāminī paṭipadā’ti yathābhūtaṃ pajānāti. Idaṃ vuccati, mahārāja, ‘bhagavato paññāratanan’ti. </div>
</div>
<div class="q" id="p_28Mi_1409"> <div class="p"> <table class="singleColumn"> <tr> <td> <div class="pN">1409</div> <div class="G">‘Paññāratanamālassa,</div> </td> </tr> <tr> <td> <div class="G">na ciraṃ vattate bhavo;</div> </td> </tr> <tr> <td> <div class="G">Khippaṃ phasseti amataṃ,</div> </td> </tr> <tr> <td> <div class="G">na ca so rocate bhave’ti.</div> </td> </tr> </table> </div>
</div>
<div class="q" id="p_28Mi_1410"> <div class="p">
<span class="pN">1410</span>Katamaṃ, mahārāja, bhagavato vimuttiratanaṃ? Vimuttiratanaṃ kho, mahārāja, arahattaṃ vuccati, arahattaṃ patto kho, mahārāja, bhikkhu ‘vimuttiratanaṃ piḷandho’ti vuccati. Yathā, mahārāja, puriso muttākalāpamaṇikalāpapavāḷakalāpābharaṇappaṭimaṇḍito agalutagaratālīsakalohitacandanānulittagatto nāgapunnāgasālasalaḷacampakayūthikātimuttakapāṭaluppalavassikamallikāvicitto sesajane atikkamitvā virocati ativirocati obhāsati pabhāsati sampabhāsati jalati pajjalati abhibhavati ajjhottharati mālāgandharatanābharaṇehi; evameva kho, mahārāja, arahattaṃ patto khīṇāsavo vimuttiratanapiḷandho upādāyupādāya vimuttānaṃ bhikkhūnaṃ atikkamitvā samatikkamitvā virocati ativirocati obhāsati pabhāsati sampabhāsati jalati pajjalati abhibhavati ajjhottharati vimuttiyā. Taṃ kissa hetu? Aggaṃ, mahārāja, etaṃ piḷandhanaṃ sabbapiḷandhanānaṃ, yadidaṃ vimuttipiḷandhanaṃ. Idaṃ vuccati, mahārāja, ‘bhagavato vimuttiratanan’ti. </div>
</div>
<div class="q" id="p_28Mi_1411"> <div class="p"> <table class="singleColumn"> <tr> <td> <div class="pN">1411</div> <div class="G">‘Maṇimālādharaṃ geha,</div> </td> </tr> <tr> <td> <div class="G">jano sāmiṃ udikkhati;</div> </td> </tr> <tr> <td> <div class="G">Vimuttiratanamālantu,</div> </td> </tr> <tr> <td> <div class="G">udikkhanti sadevakā’ti.</div> </td> </tr> </table> </div>
</div>
<div class="q" id="p_28Mi_1412"> <div class="p">
<span class="pN">1412</span>Katamaṃ, mahārāja, bhagavato vimuttiñāṇadassanaratanaṃ? Paccavekkhaṇañāṇaṃ, mahārāja, bhagavato vimuttiñāṇadassanaratananti vuccati, yena ñāṇena ariyasāvako maggaphalanibbānāni pahīnakilesāvasiṭṭhakilese ca paccavekkhati. </div>
</div>
<div class="q" id="p_28Mi_1413"> <div class="p"> <table class="singleColumn"> <tr> <td> <div class="pN">1413</div> <div class="G">‘Yena ñāṇena bujjhanti,</div> </td> </tr> <tr> <td> <div class="G">ariyā katakiccataṃ;</div> </td> </tr> <tr> <td> <div class="G">Taṃ ñāṇaratanaṃ laddhuṃ,</div> </td> </tr> <tr> <td> <div class="G">vāyametha jinorasā’ti.</div> </td> </tr> </table> </div>
</div>
<div class="q" id="p_28Mi_1414"> <div class="p">
<span class="pN">1414</span>Katamaṃ, mahārāja, bhagavato paṭisambhidāratanaṃ? Catasso kho, mahārāja, paṭisambhidāyo atthapaṭisambhidā dhammapaṭisambhidā niruttipaṭisambhidā paṭibhānapaṭisambhidāti. Imehi kho, mahārāja, catūhi paṭisambhidāratanehi samalaṅkato bhikkhu yaṃ yaṃ parisaṃ upasaṅkamati, yadi khattiyaparisaṃ, yadi brāhmaṇaparisaṃ, yadi gahapatiparisaṃ, yadi samaṇaparisaṃ, visārado upasaṅkamati amaṅkubhūto abhīru acchambhī anutrāsī vigatalomahaṃso parisaṃ upasaṅkamati. </div>
</div>
<div class="q" id="p_28Mi_1415"> <div class="p">
<span class="pN">1415</span>Yathā, mahārāja, yodho saṅgāmasūro sannaddhapañcāvudho acchambhito saṅgāmaṃ otarati, ‘sace amittā dūre bhavissanti usunā pātayissāmi, tato orato bhavissanti sattiyā paharissāmi, tato orato bhavissanti kaṇayena paharissāmi, upagataṃ santaṃ maṇḍalaggena dvidhā chindissāmi, kāyūpagataṃ churikāya vinivijjhissāmī’ti; evameva kho, mahārāja, catupaṭisambhidāratanamaṇḍito bhikkhu acchambhito parisaṃ upasaṅkamati. </div>
</div>
<div class="q" id="p_28Mi_1416"> <div class="p">
<span class="pN">1416</span>‘Yo koci maṃ atthapaṭisambhide pañhaṃ pucchissati, tassa atthena atthaṃ kathayissāmi, kāraṇena kāraṇaṃ kathayissāmi, hetunā hetuṃ kathayissāmi, nayena nayaṃ kathayissāmi, nissaṃsayaṃ karissāmi, vimatiṃ vivecessāmi, tosayissāmi pañhaveyyākaraṇena. </div>
</div>
<div class="q" id="p_28Mi_1417"> <div class="p">
<span class="pN">1417</span>Yo koci maṃ dhammapaṭisambhide pañhaṃ pucchissati, tassa dhammena dhammaṃ kathayissāmi, amatena amataṃ kathayissāmi, asaṅkhatena asaṅkhataṃ kathayissāmi, nibbānena nibbānaṃ kathayissāmi, suññatena suññataṃ kathayissāmi, animittena animittaṃ kathayissāmi, appaṇihitena appaṇihitaṃ kathayissāmi, anejena anejaṃ kathayissāmi, nissaṃsayaṃ karissāmi, vimatiṃ vivecessāmi, tosayissāmi pañhaveyyākaraṇena. </div>
</div>
<div class="q" id="p_28Mi_1418"> <div class="p">
<span class="pN">1418</span>Yo koci maṃ niruttipaṭisambhide pañhaṃ pucchissati, tassa niruttiyā niruttiṃ kathayissāmi, padena padaṃ kathayissāmi, anupadena anupadaṃ kathayissāmi, akkharena akkharaṃ kathayissāmi, sandhiyā sandhiṃ kathayissāmi, byañjanena byañjanaṃ kathayissāmi, anubyañjanena anubyañjanaṃ kathayissāmi, vaṇṇena vaṇṇaṃ kathayissāmi, sarena saraṃ kathayissāmi, paññattiyā paññattiṃ kathayissāmi, vohārena vohāraṃ kathayissāmi, nissaṃsayaṃ karissāmi, vimatiṃ vivecessāmi, tosayissāmi pañhaveyyākaraṇena. </div>
</div>
<div class="q" id="p_28Mi_1419"> <div class="p">
<span class="pN">1419</span>Yo koci maṃ paṭibhānapaṭisambhide pañhaṃ pucchissati, tassa paṭibhānena paṭibhānaṃ kathayissāmi, opammena opammaṃ kathayissāmi, lakkhaṇena lakkhaṇaṃ kathayissāmi, rasena rasaṃ kathayissāmi, nissaṃsayaṃ karissāmi, vimatiṃ vivecessāmi, tosayissāmi pañhaveyyākaraṇenā’ti. Idaṃ vuccati, mahārāja, ‘bhagavato paṭisambhidāratanan’ti. </div>
</div>
<div class="q" id="p_28Mi_1420"> <div class="p"> <table class="singleColumn"> <tr> <td> <div class="pN">1420</div> <div class="G">‘Paṭisambhidā kiṇitvāna,</div> </td> </tr> <tr> <td> <div class="G">Ñāṇena phassayeyya yo;</div> </td> </tr> <tr> <td> <div class="G">Acchambhito anubbiggo,</div> </td> </tr> <tr> <td> <div class="G">Atirocati sadevake’ti.</div> </td> </tr> </table> </div>
</div>
<div class="q" id="p_28Mi_1421"> <div class="p">
<span class="pN">1421</span>Katamaṃ, mahārāja, bhagavato bojjhaṅgaratanaṃ? Sattime, mahārāja, bojjhaṅgā, satisambojjhaṅgo dhammavicayasambojjhaṅgo vīriyasambojjhaṅgo pītisambojjhaṅgo passaddhisambojjhaṅgo samādhisambojjhaṅgo upekkhāsambojjhaṅgo. Imehi kho, mahārāja, sattahi bojjhaṅgaratanehi paṭimaṇḍito bhikkhu sabbaṃ tamaṃ abhibhuyya sadevakaṃ lokaṃ obhāseti pabhāseti ālokaṃ janeti. Idaṃ vuccati, mahārāja, ‘bhagavato bojjhaṅgaratanan’ti. </div>
</div>
<div class="q" id="p_28Mi_1422"> <div class="p"> <table class="singleColumn"> <tr> <td> <div class="pN">1422</div> <div class="G">‘Bojjhaṅgaratanamālassa,</div> </td> </tr> <tr> <td> <div class="G">uṭṭhahanti sadevakā;</div> </td> </tr> <tr> <td> <div class="G">Kammena taṃ kiṇitvāna,</div> </td> </tr> <tr> <td> <div class="G">ratanaṃ vo piḷandhathā’”ti.</div> </td> </tr> </table> </div>
</div>
<div class="q" id="p_28Mi_1423"> <div class="divNumber">210.</div> <div class="p">
<span class="pN">1423</span>“Bhante nāgasena, katamaṃ buddhassa bhagavato sabbāpaṇan”ti? “Sabbāpaṇaṃ kho, mahārāja, bhagavato navaṅgaṃ buddhavacanaṃ sārīrikāni pāribhogikāni cetiyāni saṃgharatanañca. Sabbāpaṇe, mahārāja, bhagavatā jātisampatti pasāritā, bhogasampatti pasāritā, āyusampatti pasāritā, ārogyasampatti pasāritā, vaṇṇasampatti pasāritā, paññāsampatti pasāritā, mānusikasampatti pasāritā, dibbasampatti pasāritā, nibbānasampatti pasāritā. Tattha ye taṃ taṃ sampattiṃ icchanti, te kammamūlaṃ datvā patthitapatthitaṃ sampattiṃ kiṇanti, keci sīlasamādānena kiṇanti, keci uposathakammena kiṇanti, appamattakenapi kammamūlena upādāyupādāya sampattiyo paṭilabhanti. Yathā, mahārāja, āpaṇikassa āpaṇe tilamuggamāse parittakenapi taṇḍulamuggamāsena appakenapi mūlena upādāyupādāya gaṇhanti; evameva kho, mahārāja, bhagavato sabbāpaṇe appamattakenapi kammamūlena upādāyupādāya sampattiyo paṭilabhanti. Idaṃ vuccati, mahārāja, ‘bhagavato sabbāpaṇan’ti. </div>
</div>
<div class="q" id="p_28Mi_1424"> <div class="p"> <table class="singleColumn"> <tr> <td> <div class="pN">1424</div> <div class="G">‘Āyu arogatā vaṇṇaṃ,</div> </td> </tr> <tr> <td> <div class="G">saggaṃ uccākulīnatā;</div> </td> </tr> <tr> <td> <div class="G">Asaṅkhatañca amataṃ,</div> </td> </tr> <tr> <td> <div class="G">atthi sabbāpaṇe jine.</div> </td> </tr> </table> </div>
</div>
<div class="q" id="p_28Mi_1425"> <div class="p"> <table class="singleColumn"> <tr> <td> <div class="pN">1425</div> <div class="G">Appena bahukenāpi,</div> </td> </tr> <tr> <td> <div class="G">kammamūlena gayhati;</div> </td> </tr> <tr> <td> <div class="G">Kiṇitvā saddhāmūlena,</div> </td> </tr> <tr> <td> <div class="G">samiddhā hotha bhikkhavo’ti.</div> </td> </tr> </table> </div>
</div>
<div class="q" id="p_28Mi_1426"> <div class="p">
<span class="pN">1426</span>Bhagavato kho, mahārāja, dhammanagare evarūpā janā paṭivasanti, suttantikā venayikā ābhidhammikā dhammakathikā jātakabhāṇakā dīghabhāṇakā majjhimabhāṇakā saṃyuttabhāṇakā aṅguttarabhāṇakā khuddakabhāṇakā sīlasampannā samādhisampannā paññāsampannā bojjhaṅgabhāvanāratā vipassakā sadatthamanuyuttā āraññikā rukkhamūlikā abbhokāsikā palālapuñjikā sosānikā nesajjikā paṭipannakā phalaṭṭhā sekkhā phalasamaṅgino sotāpannā sakadāgāmino anāgāmino arahanto tevijjā chaḷabhiññā iddhimanto paññāya pāramiṅgatā satipaṭṭhānasammappadhānaiddhipādaindriyabalabojjhaṅgamaggavarajhānavimokkharūpārūpasantasukhasamāpattikusalā, tehi arahantehi ākulaṃ samākulaṃ ākiṇṇaṃ samākiṇṇaṃ naḷavanasaravanamiva dhammanagaraṃ ahosi. Bhavatīha—  </div>
</div>
<div class="q" id="p_28Mi_1427"> <div class="p"> <table class="singleColumn"> <tr> <td> <div class="pN">1427</div> <div class="G">‘Vītarāgā vītadosā,</div> </td> </tr> <tr> <td> <div class="G">vītamohā anāsavā;</div> </td> </tr> <tr> <td> <div class="G">Vītataṇhā anādānā,</div> </td> </tr> <tr> <td> <div class="G">dhammanagare vasanti te.</div> </td> </tr> </table> </div>
</div>
<div class="q" id="p_28Mi_1428"> <div class="p"> <table class="singleColumn"> <tr> <td> <div class="pN">1428</div> <div class="G">Āraññikā dhutadharā,</div> </td> </tr> <tr> <td> <div class="G">jhāyino lūkhacīvarā;</div> </td> </tr> <tr> <td> <div class="G">Vivekābhiratā dhīrā,</div> </td> </tr> <tr> <td> <div class="G">dhammanagare vasanti te.</div> </td> </tr> </table> </div>
</div>
<div class="q" id="p_28Mi_1429"> <div class="p"> <table class="singleColumn"> <tr> <td> <div class="pN">1429</div> <div class="G">Nesajjikā santhatikā,</div> </td> </tr> <tr> <td> <div class="G">athopi ṭhānacaṅkamā;</div> </td> </tr> <tr> <td> <div class="G">Paṃsukūladharā sabbe,</div> </td> </tr> <tr> <td> <div class="G">dhammanagare vasanti te.</div> </td> </tr> </table> </div>
</div>
<div class="q" id="p_28Mi_1430"> <div class="p"> <table class="singleColumn"> <tr> <td> <div class="pN">1430</div> <div class="G">Ticīvaradharā santā,</div> </td> </tr> <tr> <td> <div class="G">cammakhaṇḍacatutthakā;</div> </td> </tr> <tr> <td> <div class="G">Ratā ekāsane viññū,</div> </td> </tr> <tr> <td> <div class="G">dhammanagare vasanti te.</div> </td> </tr> </table> </div>
</div>
<div class="q" id="p_28Mi_1431"> <div class="p"> <table class="singleColumn"> <tr> <td> <div class="pN">1431</div> <div class="G">Appicchā nipakā dhīrā,</div> </td> </tr> <tr> <td> <div class="G">appāhārā alolupā;</div> </td> </tr> <tr> <td> <div class="G">Lābhālābhena santuṭṭhā,</div> </td> </tr> <tr> <td> <div class="G">dhammanagare vasanti te.</div> </td> </tr> </table> </div>
</div>
<div class="q" id="p_28Mi_1432"> <div class="p"> <table class="singleColumn"> <tr> <td> <div class="pN">1432</div> <div class="G">Jhāyī jhānaratā dhīrā,</div> </td> </tr> <tr> <td> <div class="G">santacittā samāhitā;</div> </td> </tr> <tr> <td> <div class="G">Ākiñcaññaṃ patthayānā,</div> </td> </tr> <tr> <td> <div class="G">dhammanagare vasanti te.</div> </td> </tr> </table> </div>
</div>
<div class="q" id="p_28Mi_1433"> <div class="p"> <table class="singleColumn"> <tr> <td> <div class="pN">1433</div> <div class="G">Paṭipannā phalaṭṭhā ca,</div> </td> </tr> <tr> <td> <div class="G">sekkhā phalasamaṅgino;</div> </td> </tr> <tr> <td> <div class="G">Āsīsakā uttamatthaṃ,</div> </td> </tr> <tr> <td> <div class="G">dhammanagare vasanti te.</div> </td> </tr> </table> </div>
</div>
<div class="q" id="p_28Mi_1434"> <div class="p"> <table class="singleColumn"> <tr> <td> <div class="pN">1434</div> <div class="G">Sotāpannā ca vimalā,</div> </td> </tr> <tr> <td> <div class="G">sakadāgāmino ca ye;</div> </td> </tr> <tr> <td> <div class="G">Anāgāmī ca arahanto,</div> </td> </tr> <tr> <td> <div class="G">dhammanagare vasanti te.</div> </td> </tr> </table> </div>
</div>
<div class="q" id="p_28Mi_1435"> <div class="p"> <table class="singleColumn"> <tr> <td> <div class="pN">1435</div> <div class="G">Satipaṭṭhānakusalā,</div> </td> </tr> <tr> <td> <div class="G">bojjhaṅgabhāvanāratā;</div> </td> </tr> <tr> <td> <div class="G">Vipassakā dhammadharā,</div> </td> </tr> <tr> <td> <div class="G">dhammanagare vasanti te.</div> </td> </tr> </table> </div>
</div>
<div class="q" id="p_28Mi_1436"> <div class="p"> <table class="singleColumn"> <tr> <td> <div class="pN">1436</div> <div class="G">Iddhipādesu kusalā,</div> </td> </tr> <tr> <td> <div class="G">samādhibhāvanāratā;</div> </td> </tr> <tr> <td> <div class="G">Sammappadhānānuyuttā,</div> </td> </tr> <tr> <td> <div class="G">dhammanagare vasanti te.</div> </td> </tr> </table> </div>
</div>
<div class="q" id="p_28Mi_1437"> <div class="p"> <table class="singleColumn"> <tr> <td> <div class="pN">1437</div> <div class="G">Abhiññāpāramippattā,</div> </td> </tr> <tr> <td> <div class="G">pettike gocare ratā;</div> </td> </tr> <tr> <td> <div class="G">Antalikkhamhi caraṇā,</div> </td> </tr> <tr> <td> <div class="G">dhammanagare vasanti te.</div> </td> </tr> </table> </div>
</div>
<div class="q" id="p_28Mi_1438"> <div class="p"> <table class="singleColumn"> <tr> <td> <div class="pN">1438</div> <div class="G">Okkhittacakkhū mitabhāṇī,</div> </td> </tr> <tr> <td> <div class="G">guttadvārā susaṃvutā;</div> </td> </tr> <tr> <td> <div class="G">Sudantā uttame damme,</div> </td> </tr> <tr> <td> <div class="G">dhammanagare vasanti te.</div> </td> </tr> </table> </div>
</div>
<div class="q" id="p_28Mi_1439"> <div class="p"> <table class="singleColumn"> <tr> <td> <div class="pN">1439</div> <div class="G">Tevijjā chaḷabhiññā ca,</div> </td> </tr> <tr> <td> <div class="G">Iddhiyā pāramiṃ gatā;</div> </td> </tr> <tr> <td> <div class="G">Paññāya pāramippattā,</div> </td> </tr> <tr> <td> <div class="G">Dhammanagare vasanti te’ti.</div> </td> </tr> </table> </div>
</div>
<div class="q" id="p_28Mi_1440"> <div class="p">
<span class="pN">1440</span>Ye kho te, mahārāja, bhikkhū aparimitañāṇavaradharā asaṅgā atulaguṇā atulayasā atulabalā atulatejā dhammacakkānuppavattakā paññāpāramiṃ gatā, evarūpā kho, mahārāja, bhikkhū bhagavato dhammanagare <span class="bold">‘dhammasenāpatino’</span>ti vuccanti. </div>
</div>
<div class="q" id="p_28Mi_1441"> <div class="p">
<span class="pN">1441</span>Ye pana te, mahārāja, bhikkhū iddhimanto adhigatappaṭisambhidāpattavesārajjā gaganacarā durāsadā duppasahā anālambacarā sasāgaramahidharapathavikampakā candasūriyaparimajjakā vikubbanādhiṭṭhānābhinīhārakusalā iddhiyā pāramiṃ gatā, evarūpā kho, mahārāja, bhikkhū bhagavato dhammanagare <span class="bold">‘purohitā’</span>ti vuccanti. </div>
</div>
<div class="q" id="p_28Mi_1442"> <div class="p">
<span class="pN">1442</span>Ye pana te, mahārāja, bhikkhū dhutaṅgamanugatā appicchā santuṭṭhā viññattimanesanajigucchakā piṇḍāya sapadānacārino bhamarāva gandhamanughāyitvā pavisanti vivittakānanaṃ, kāye ca jīvite ca nirapekkhā arahattamanuppattā dhutaṅgaguṇe agganikkhittā, evarūpā kho, mahārāja, bhikkhū bhagavato dhammanagare <span class="bold">‘akkhadassā’</span>ti vuccanti. </div>
</div>
<div class="q" id="p_28Mi_1443"> <div class="p">
<span class="pN">1443</span>Ye pana te, mahārāja, bhikkhū parisuddhā vimalā nikkilesā cutūpapātakusalā dibbacakkhumhi pāramiṃ gatā, evarūpā kho, mahārāja, bhikkhū bhagavato dhammanagare <span class="bold">‘nagarajotakā’</span>ti vuccanti. </div>
</div>
<div class="q" id="p_28Mi_1444"> <div class="p">
<span class="pN">1444</span>Ye pana te, mahārāja, bhikkhū bahussutā āgatāgamā dhammadharā vinayadharā mātikādharā sithiladhanitadīgharassagarukalahukakkharaparicchedakusalā navaṅgasāsanadharā, evarūpā kho, mahārāja, bhikkhū bhagavato dhammanagare <span class="bold">‘dhammarakkhā’</span>ti vuccanti. </div>
</div>
<div class="q" id="p_28Mi_1445"> <div class="p">
<span class="pN">1445</span>Ye pana te, mahārāja, bhikkhū vinayaññū vinayakovidā ṭhānāṭṭhānakusalā āpattānāpattigarukalahukasatekicchaatekicchavuṭṭhānadesanāniggahapaṭikammaosāraṇanissāraṇapaṭisāraṇakusalā vinaye pāramiṃ gatā, evarūpā kho, mahārāja, bhikkhū bhagavato dhammanagare <span class="bold">‘rūparakkhā’</span>ti vuccanti. </div>
</div>
<div class="q" id="p_28Mi_1446"> <div class="p">
<span class="pN">1446</span>Ye pana te, mahārāja, bhikkhū vimuttivarakusumamālabaddhā varapavaramahagghaseṭṭhabhāvamanuppattā bahujanakantamabhipatthitā, evarūpā kho, mahārāja, bhikkhū bhagavato dhammanagare <span class="bold">‘pupphāpaṇikā’</span>ti vuccanti. </div>
</div>
<div class="q" id="p_28Mi_1447"> <div class="p">
<span class="pN">1447</span>Ye pana te, mahārāja, bhikkhū catusaccābhisamayappaṭividdhā diṭṭhasaccā viññātasāsanā catūsu sāmaññaphalesu tiṇṇavicikicchā paṭiladdhaphalasukhā aññesampi paṭipannānaṃ te phale saṃvibhajanti, evarūpā kho, mahārāja, bhikkhū bhagavato dhammanagare <span class="bold">‘phalāpaṇikā’</span>ti vuccanti. </div>
</div>
<div class="q" id="p_28Mi_1448"> <div class="p">
<span class="pN">1448</span>Ye pana te, mahārāja, bhikkhū sīlasaṃvaragandhamanulittā anekavidhabahuguṇadharā kilesamaladuggandhavidhamakā, evarūpā kho, mahārāja, bhikkhū bhagavato dhammanagare <span class="bold">‘gandhāpaṇikā’</span>ti vuccanti. </div>
</div>
<div class="q" id="p_28Mi_1449"> <div class="p">
<span class="pN">1449</span>Ye pana te, mahārāja, bhikkhū dhammakāmā piyasamudāhārā abhidhamme abhivinaye uḷārapāmojjā araññagatāpi rukkhamūlagatāpi suññāgāragatāpi dhammavararasaṃ pivanti, kāyena vācāya manasā dhammavararasamogāḷhā adhimattapaṭibhānā dhammesu dhammesanappaṭipannā ito vā tato vā yattha yattha appicchakathā santuṭṭhikathā pavivekakathā asaṃsaggakathā vīriyārambhakathā sīlakathā samādhikathā paññākathā vimuttikathā vimuttiñāṇadassanakathā, tattha tattha gantvā taṃ taṃ kathārasaṃ pivanti, evarūpā kho, mahārāja, bhikkhū bhagavato dhammanagare <span class="bold">‘soṇḍā pipāsā’</span>ti vuccanti. </div>
</div>
<div class="q" id="p_28Mi_1450"> <div class="p">
<span class="pN">1450</span>Ye pana te, mahārāja, bhikkhū pubbarattāpararattaṃ jāgariyānuyogamanuyuttā nisajjaṭṭhānacaṅkamehi rattindivaṃ vītināmenti, bhāvanānuyogamanuyuttā kilesapaṭibāhanāya sadatthappasutā, evarūpā kho, mahārāja, bhikkhū bhagavato dhammanagare <span class="bold">‘nagaraguttikā’</span>ti vuccanti. </div>
</div>
<div class="q" id="p_28Mi_1451"> <div class="p">
<span class="pN">1451</span>Ye pana te, mahārāja, bhikkhū navaṅgaṃ buddhavacanaṃ atthato ca byañjanato ca nayato ca kāraṇato ca hetuto ca udāharaṇato ca vācenti anuvācenti bhāsanti anubhāsanti, evarūpā kho, mahārāja, bhikkhū bhagavato dhammanagare <span class="bold">‘dhammāpaṇikā’</span>ti vuccanti. </div>
</div>
<div class="q" id="p_28Mi_1452"> <div class="p">
<span class="pN">1452</span>Ye pana te, mahārāja, bhikkhū dhammaratanabhogena āgamapariyattisutabhogena bhogino dhanino niddiṭṭhasarabyañjanalakkhaṇappaṭivedhā viññū pharaṇā, evarūpā kho, mahārāja, bhikkhū bhagavato dhammanagare <span class="bold">‘dhammaseṭṭhino’</span>ti vuccanti. </div>
</div>
<div class="q" id="p_28Mi_1453"> <div class="p">
<span class="pN">1453</span>Ye pana te, mahārāja, bhikkhū uḷāradesanāpaṭivedhā pariciṇṇārammaṇavibhattiniddesā sikkhāguṇapāramippattā, evarūpā kho, mahārāja, bhikkhū bhagavato dhammanagare <span class="bold">‘vissutadhammikā’</span>ti vuccanti. </div>
</div>
<div class="q" id="p_28Mi_1454"> <div class="p">
<span class="pN">1454</span>Evaṃ suvibhattaṃ kho, mahārāja, bhagavato dhammanagaraṃ evaṃ sumāpitaṃ evaṃ suvihitaṃ evaṃ suparipūritaṃ evaṃ suvavatthāpitaṃ evaṃ surakkhitaṃ evaṃ sugopitaṃ evaṃ duppasayhaṃ paccatthikehi paccāmittehi, iminā, mahārāja, kāraṇena iminā hetunā iminā nayena iminā anumānena ñātabbaṃ atthi so bhagavāti. </div>
</div>
<div class="q" id="p_28Mi_1455"> <div class="p"> <table class="singleColumn"> <tr> <td> <div class="pN">1455</div> <div class="G">‘Yathāpi nagaraṃ disvā,</div> </td> </tr> <tr> <td> <div class="G">suvibhattaṃ manoramaṃ;</div> </td> </tr> <tr> <td> <div class="G">Anumānena jānanti,</div> </td> </tr> <tr> <td> <div class="G">vaḍḍhakissa mahattanaṃ.</div> </td> </tr> </table> </div>
</div>
<div class="q" id="p_28Mi_1456"> <div class="p"> <table class="singleColumn"> <tr> <td> <div class="pN">1456</div> <div class="G">Tatheva lokanāthassa,</div> </td> </tr> <tr> <td> <div class="G">disvā dhammapuraṃ varaṃ;</div> </td> </tr> <tr> <td> <div class="G">Anumānena jānanti,</div> </td> </tr> <tr> <td> <div class="G">atthi so bhagavā iti.</div> </td> </tr> </table> </div>
</div>
<div class="q" id="p_28Mi_1457"> <div class="p"> <table class="singleColumn"> <tr> <td> <div class="pN">1457</div> <div class="G">Anumānena jānanti,</div> </td> </tr> <tr> <td> <div class="G">ūmiṃ disvāna sāgare;</div> </td> </tr> <tr> <td> <div class="G">Yathāyaṃ dissate ūmi,</div> </td> </tr> <tr> <td> <div class="G">mahanto so bhavissati.</div> </td> </tr> </table> </div>
</div>
<div class="q" id="p_28Mi_1458"> <div class="p"> <table class="singleColumn"> <tr> <td> <div class="pN">1458</div> <div class="G">Tathā buddhaṃ sokanudaṃ,</div> </td> </tr> <tr> <td> <div class="G">sabbatthamaparājitaṃ;</div> </td> </tr> <tr> <td> <div class="G">Taṇhakkhayamanuppattaṃ,</div> </td> </tr> <tr> <td> <div class="G">bhavasaṃsāramocanaṃ.</div> </td> </tr> </table> </div>
</div>
<div class="q" id="p_28Mi_1459"> <div class="p"> <table class="singleColumn"> <tr> <td> <div class="pN">1459</div> <div class="G">Anumānena ñātabbaṃ,</div> </td> </tr> <tr> <td> <div class="G">ūmiṃ disvā sadevake;</div> </td> </tr> <tr> <td> <div class="G">Yathā dhammūmivipphāro,</div> </td> </tr> <tr> <td> <div class="G">aggo buddho bhavissati.</div> </td> </tr> </table> </div>
</div>
<div class="q" id="p_28Mi_1460"> <div class="p"> <table class="singleColumn"> <tr> <td> <div class="pN">1460</div> <div class="G">Anumānena jānanti,</div> </td> </tr> <tr> <td> <div class="G">disvā accuggataṃ giriṃ;</div> </td> </tr> <tr> <td> <div class="G">Yathā accuggato eso,</div> </td> </tr> <tr> <td> <div class="G">himavā so bhavissati.</div> </td> </tr> </table> </div>
</div>
<div class="q" id="p_28Mi_1461"> <div class="p"> <table class="singleColumn"> <tr> <td> <div class="pN">1461</div> <div class="G">Tathā disvā dhammagiriṃ,</div> </td> </tr> <tr> <td> <div class="G">sītībhūtaṃ nirūpadhiṃ;</div> </td> </tr> <tr> <td> <div class="G">Accuggataṃ bhagavato,</div> </td> </tr> <tr> <td> <div class="G">acalaṃ suppatiṭṭhitaṃ.</div> </td> </tr> </table> </div>
</div>
<div class="q" id="p_28Mi_1462"> <div class="p"> <table class="singleColumn"> <tr> <td> <div class="pN">1462</div> <div class="G">Anumānena ñātabbaṃ,</div> </td> </tr> <tr> <td> <div class="G">disvāna dhammapabbataṃ;</div> </td> </tr> <tr> <td> <div class="G">Tathā hi so mahāvīro,</div> </td> </tr> <tr> <td> <div class="G">aggo buddho bhavissati.</div> </td> </tr> </table> </div>
</div>
<div class="q" id="p_28Mi_1463"> <div class="p"> <table class="singleColumn"> <tr> <td> <div class="pN">1463</div> <div class="G">Yathāpi gajarājassa,</div> </td> </tr> <tr> <td> <div class="G">padaṃ disvāna mānusā;</div> </td> </tr> <tr> <td> <div class="G">Anumānena jānanti,</div> </td> </tr> <tr> <td> <div class="G">mahā eso gajo iti.</div> </td> </tr> </table> </div>
</div>
<div class="q" id="p_28Mi_1464"> <div class="p"> <table class="singleColumn"> <tr> <td> <div class="pN">1464</div> <div class="G">Tatheva buddhanāgassa,</div> </td> </tr> <tr> <td> <div class="G">padaṃ disvā vibhāvino;</div> </td> </tr> <tr> <td> <div class="G">Anumānena jānanti,</div> </td> </tr> <tr> <td> <div class="G">uḷāro so bhavissati.</div> </td> </tr> </table> </div>
</div>
<div class="q" id="p_28Mi_1465"> <div class="p"> <table class="singleColumn"> <tr> <td> <div class="pN">1465</div> <div class="G">Anumānena jānanti,</div> </td> </tr> <tr> <td> <div class="G">bhīte disvāna kummige;</div> </td> </tr> <tr> <td> <div class="G">Migarājassa saddena,</div> </td> </tr> <tr> <td> <div class="G">bhītāme kummigā iti.</div> </td> </tr> </table> </div>
</div>
<div class="q" id="p_28Mi_1466"> <div class="p"> <table class="singleColumn"> <tr> <td> <div class="pN">1466</div> <div class="G">Tatheva titthiye disvā,</div> </td> </tr> <tr> <td> <div class="G">vitthate bhītamānase;</div> </td> </tr> <tr> <td> <div class="G">Anumānena ñātabbaṃ,</div> </td> </tr> <tr> <td> <div class="G">dhammarājena gajjitaṃ.</div> </td> </tr> </table> </div>
</div>
<div class="q" id="p_28Mi_1467"> <div class="p"> <table class="singleColumn"> <tr> <td> <div class="pN">1467</div> <div class="G">Nibbutaṃ pathaviṃ disvā,</div> </td> </tr> <tr> <td> <div class="G">haritapattaṃ mahodikaṃ;</div> </td> </tr> <tr> <td> <div class="G">Anumānena jānanti,</div> </td> </tr> <tr> <td> <div class="G">mahāmeghena nibbutaṃ.</div> </td> </tr> </table> </div>
</div>
<div class="q" id="p_28Mi_1468"> <div class="p"> <table class="singleColumn"> <tr> <td> <div class="pN">1468</div> <div class="G">Tathevimaṃ janaṃ disvā,</div> </td> </tr> <tr> <td> <div class="G">āmoditapamoditaṃ;</div> </td> </tr> <tr> <td> <div class="G">Anumānena ñātabbaṃ,</div> </td> </tr> <tr> <td> <div class="G">dhammameghena tappitaṃ.</div> </td> </tr> </table> </div>
</div>
<div class="q" id="p_28Mi_1469"> <div class="p"> <table class="singleColumn"> <tr> <td> <div class="pN">1469</div> <div class="G">Laggaṃ disvā bhusaṃ paṅkaṃ,</div> </td> </tr> <tr> <td> <div class="G">kalaladdagataṃ mahiṃ;</div> </td> </tr> <tr> <td> <div class="G">Anumānena jānanti,</div> </td> </tr> <tr> <td> <div class="G">vārikkhandho mahā gato.</div> </td> </tr> </table> </div>
</div>
<div class="q" id="p_28Mi_1470"> <div class="p"> <table class="singleColumn"> <tr> <td> <div class="pN">1470</div> <div class="G">Tathevimaṃ janaṃ disvā,</div> </td> </tr> <tr> <td> <div class="G">rajapaṅkasamohitaṃ;</div> </td> </tr> <tr> <td> <div class="G">Vahitaṃ dhammanadiyā,</div> </td> </tr> <tr> <td> <div class="G">visaṭṭhaṃ dhammasāgare.</div> </td> </tr> </table> </div>
</div>
<div class="q" id="p_28Mi_1471"> <div class="p"> <table class="singleColumn"> <tr> <td> <div class="pN">1471</div> <div class="G">Dhammāmatagataṃ disvā,</div> </td> </tr> <tr> <td> <div class="G">sadevakamimaṃ mahiṃ;</div> </td> </tr> <tr> <td> <div class="G">Anumānena ñātabbaṃ,</div> </td> </tr> <tr> <td> <div class="G">dhammakkhandho mahā gato.</div> </td> </tr> </table> </div>
</div>
<div class="q" id="p_28Mi_1472"> <div class="p"> <table class="singleColumn"> <tr> <td> <div class="pN">1472</div> <div class="G">Anumānena jānanti,</div> </td> </tr> <tr> <td> <div class="G">ghāyitvā gandhamuttamaṃ;</div> </td> </tr> <tr> <td> <div class="G">Yathāyaṃ vāyate gandho,</div> </td> </tr> <tr> <td> <div class="G">hessanti pupphitā dumā.</div> </td> </tr> </table> </div>
</div>
<div class="q" id="p_28Mi_1473"> <div class="p"> <table class="singleColumn"> <tr> <td> <div class="pN">1473</div> <div class="G">Tathevāyaṃ sīlagandho,</div> </td> </tr> <tr> <td> <div class="G">pavāyati sadevake;</div> </td> </tr> <tr> <td> <div class="G">Anumānena ñātabbaṃ,</div> </td> </tr> <tr> <td> <div class="G">atthi buddho anuttaro’ti.</div> </td> </tr> </table> </div>
</div>
<div class="q" id="p_28Mi_1474"> <div class="p">
<span class="pN">1474</span>Evarūpena kho, mahārāja, kāraṇasatena kāraṇasahassena hetusatena hetusahassena nayasatena nayasahassena opammasatena opammasahassena sakkā buddhabalaṃ upadassayituṃ. Yathā, mahārāja, dakkho mālākāro nānāpuppharāsimhā ācariyānusiṭṭhiyā paccattapurisakārena vicittaṃ mālāguṇarāsiṃ kareyya; evameva kho, mahārāja, so bhagavā vicittapuppharāsi viya anantaguṇo appameyyaguṇo, ahametarahi jinasāsane mālākāro viya pupphaganthako pubbakānaṃ ācariyānaṃ maggenapi mayhaṃ buddhibalenapi asaṅkhyeyyenapi kāraṇena anumānena buddhabalaṃ dīpayissāmi, tvaṃ panettha chandaṃ janehi savanāyā”ti. </div>
</div>
<div class="q" id="p_28Mi_1475"> <div class="p">
<span class="pN">1475</span>“Dukkaraṃ, bhante nāgasena, aññesaṃ evarūpena kāraṇena anumānena buddhabalaṃ upadassayituṃ, nibbutosmi, bhante nāgasena, tumhākaṃ paramavicittena pañhaveyyākaraṇenā”ti. </div>
</div>
<div class="CENTER" id="p_28Mi_1476">
<span class="pN">1476</span>Anumānapañho paṭhamo.</div>
</html>
