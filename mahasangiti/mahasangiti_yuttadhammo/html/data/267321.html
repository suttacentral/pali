<html>
<div class="i">19.7 Ekacintikattheraapadāna</div>
<div class="h">Kuṭajapupphiyavagga</div>
<div class="h">Ekacintikattheraapadāna</div>
<div class="q" id="p_20Ap1_2626"> <div class="divNumber">34.</div> <div class="p"> <table class="singleColumn"> <tr> <td> <div class="pN">2626</div> <div class="G">“Yadā devo devakāyā,</div> </td> </tr> <tr> <td> <div class="G">cavate āyusaṅkhayā;</div> </td> </tr> <tr> <td> <div class="G">Tayo saddā niccharanti,</div> </td> </tr> <tr> <td> <div class="G">devānaṃ anumodataṃ.</div> </td> </tr> </table> </div>
</div>
<div class="q" id="p_20Ap1_2627"> <div class="divNumber">35.</div> <div class="p"> <table class="singleColumn"> <tr> <td> <div class="pN">2627</div> <div class="G">‘Ito bho sugatiṃ gaccha,</div> </td> </tr> <tr> <td> <div class="G">manussānaṃ sahabyataṃ;</div> </td> </tr> <tr> <td> <div class="G">Manussabhūto saddhamme,</div> </td> </tr> <tr> <td> <div class="G">labha saddhaṃ anuttaraṃ.</div> </td> </tr> </table> </div>
</div>
<div class="q" id="p_20Ap1_2628"> <div class="divNumber">36.</div> <div class="p"> <table class="singleColumn"> <tr> <td> <div class="pN">2628</div> <div class="G">Sā te saddhā niviṭṭhāssa,</div> </td> </tr> <tr> <td> <div class="G">mūlajātā patiṭṭhitā;</div> </td> </tr> <tr> <td> <div class="G">Yāvajīvaṃ asaṃhīrā,</div> </td> </tr> <tr> <td> <div class="G">saddhamme suppavedite.</div> </td> </tr> </table> </div>
</div>
<div class="q" id="p_20Ap1_2629"> <div class="divNumber">37.</div> <div class="p"> <table class="singleColumn"> <tr> <td> <div class="pN">2629</div> <div class="G">Kāyena kusalaṃ katvā,</div> </td> </tr> <tr> <td> <div class="G">vācāya kusalaṃ bahuṃ;</div> </td> </tr> <tr> <td> <div class="G">Manasā kusalaṃ katvā,</div> </td> </tr> <tr> <td> <div class="G">abyāpajjaṃ nirūpadhiṃ.</div> </td> </tr> </table> </div>
</div>
<div class="q" id="p_20Ap1_2630"> <div class="divNumber">38.</div> <div class="p"> <table class="singleColumn"> <tr> <td> <div class="pN">2630</div> <div class="G">Tato opadhikaṃ puññaṃ,</div> </td> </tr> <tr> <td> <div class="G">katvā dānena taṃ bahuṃ;</div> </td> </tr> <tr> <td> <div class="G">Aññepi macce saddhamme,</div> </td> </tr> <tr> <td> <div class="G">brahmacariye nivesaya’.</div> </td> </tr> </table> </div>
</div>
<div class="q" id="p_20Ap1_2631"> <div class="divNumber">39.</div> <div class="p"> <table class="singleColumn"> <tr> <td> <div class="pN">2631</div> <div class="G">Imāya anukampāya,</div> </td> </tr> <tr> <td> <div class="G">devā devaṃ yadā vidū;</div> </td> </tr> <tr> <td> <div class="G">Cavantaṃ anumodanti,</div> </td> </tr> <tr> <td> <div class="G">ehi deva punappunaṃ.</div> </td> </tr> </table> </div>
</div>
<div class="q" id="p_20Ap1_2632"> <div class="divNumber">40.</div> <div class="p"> <table class="singleColumn"> <tr> <td> <div class="pN">2632</div> <div class="G">Saṃvego me tadā āsi,</div> </td> </tr> <tr> <td> <div class="G">devasaṅghe samāgate;</div> </td> </tr> <tr> <td> <div class="G">Kaṃ su nāma ahaṃ yoniṃ,</div> </td> </tr> <tr> <td> <div class="G">gamissāmi ito cuto.</div> </td> </tr> </table> </div>
</div>
<div class="q" id="p_20Ap1_2633"> <div class="divNumber">41.</div> <div class="p"> <table class="singleColumn"> <tr> <td> <div class="pN">2633</div> <div class="G">Mama saṃvegamaññāya,</div> </td> </tr> <tr> <td> <div class="G">samaṇo bhāvitindriyo;</div> </td> </tr> <tr> <td> <div class="G">Mamuddharitukāmo so,</div> </td> </tr> <tr> <td> <div class="G">āgacchi mama santikaṃ.</div> </td> </tr> </table> </div>
</div>
<div class="q" id="p_20Ap1_2634"> <div class="divNumber">42.</div> <div class="p"> <table class="singleColumn"> <tr> <td> <div class="pN">2634</div> <div class="G">Sumano nāma nāmena,</div> </td> </tr> <tr> <td> <div class="G">padumuttarasāvako;</div> </td> </tr> <tr> <td> <div class="G">Atthadhammānusāsitvā,</div> </td> </tr> <tr> <td> <div class="G">saṃvejesi mamaṃ tadā.</div> </td> </tr> </table> </div>
</div>
<div class="q" id="p_20Ap1_2635"> <div class="divNumber">43.</div> <div class="p"> <table class="singleColumn"> <tr> <td> <div class="pN">2635</div> <div class="G">Tassāhaṃ vacanaṃ sutvā,</div> </td> </tr> <tr> <td> <div class="G">buddhe cittaṃ pasādayiṃ;</div> </td> </tr> <tr> <td> <div class="G">Taṃ dhīraṃ abhivādetvā,</div> </td> </tr> <tr> <td> <div class="G">tattha kālaṅkato ahaṃ.</div> </td> </tr> </table> </div>
</div>
<div class="q" id="p_20Ap1_2636"> <div class="divNumber">44.</div> <div class="p"> <table class="singleColumn"> <tr> <td> <div class="pN">2636</div> <div class="G">Upapajjiṃ sa tattheva,</div> </td> </tr> <tr> <td> <div class="G">sukkamūlena codito;</div> </td> </tr> <tr> <td> <div class="G">Kappānaṃ satasahassaṃ,</div> </td> </tr> <tr> <td> <div class="G">duggatiṃ nupapajjahaṃ.</div> </td> </tr> </table> </div>
</div>
<div class="q" id="p_20Ap1_2637"> <div class="divNumber">45.</div> <div class="p"> <table class="singleColumn"> <tr> <td> <div class="pN">2637</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_2638"> <div class="p">
<span class="pN">2638</span>Itthaṃ sudaṃ āyasmā ekacintiko thero imā gāthāyo abhāsitthāti. </div>
</div>
<div class="CENTER" id="p_20Ap1_2639">
<span class="pN">2639</span>Ekacintikattherassāpadānaṃ sattamaṃ.</div>
</html>
