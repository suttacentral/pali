<html>
<div class="i">2.4 Nandāpetivatthu</div>
<div class="h">Ubbarivagga</div>
<div class="h">Nandāpetivatthu</div>
<div class="q" id="p_19Pv_187"> <div class="divNumber">168.</div> <div class="p"> <table class="singleColumn"> <tr> <td> <div class="pN">187</div> <div class="G">“Kāḷī dubbaṇṇarūpāsi,</div> </td> </tr> <tr> <td> <div class="G">pharusā bhīrudassanā;</div> </td> </tr> <tr> <td> <div class="G">Piṅgalāsi kaḷārāsi,</div> </td> </tr> <tr> <td> <div class="G">na taṃ maññāmi mānusin”ti.</div> </td> </tr> </table> </div>
</div>
<div class="q" id="p_19Pv_188"> <div class="divNumber">169.</div> <div class="p"> <table class="singleColumn"> <tr> <td> <div class="pN">188</div> <div class="G">“Ahaṃ nandā nandisena,</div> </td> </tr> <tr> <td> <div class="G">bhariyā te pure ahuṃ;</div> </td> </tr> <tr> <td> <div class="G">Pāpakammaṃ karitvāna,</div> </td> </tr> <tr> <td> <div class="G">petalokaṃ ito gatā”ti.</div> </td> </tr> </table> </div>
</div>
<div class="q" id="p_19Pv_189"> <div class="divNumber">170.</div> <div class="p"> <table class="singleColumn"> <tr> <td> <div class="pN">189</div> <div class="G">“Kiṃ nu kāyena vācāya,</div> </td> </tr> <tr> <td> <div class="G">manasā dukkaṭaṃ kataṃ;</div> </td> </tr> <tr> <td> <div class="G">Kissa kammavipākena,</div> </td> </tr> <tr> <td> <div class="G">petalokaṃ ito gatā”ti.</div> </td> </tr> </table> </div>
</div>
<div class="q" id="p_19Pv_190"> <div class="divNumber">171.</div> <div class="p"> <table class="singleColumn"> <tr> <td> <div class="pN">190</div> <div class="G">“Caṇḍī ca pharusā cāsiṃ,</div> </td> </tr> <tr> <td> <div class="G">tayi cāpi agāravā;</div> </td> </tr> <tr> <td> <div class="G">Tāhaṃ duruttaṃ vatvāna,</div> </td> </tr> <tr> <td> <div class="G">petalokaṃ ito gatā”ti.</div> </td> </tr> </table> </div>
</div>
<div class="q" id="p_19Pv_191"> <div class="divNumber">172.</div> <div class="p"> <table class="singleColumn"> <tr> <td> <div class="pN">191</div> <div class="G">“Handuttarīyaṃ dadāmi te,</div> </td> </tr> <tr> <td> <div class="G">imaṃ dussaṃ nivāsaya;</div> </td> </tr> <tr> <td> <div class="G">Imaṃ dussaṃ nivāsetvā,</div> </td> </tr> <tr> <td> <div class="G">ehi nessāmi taṃ gharaṃ.</div> </td> </tr> </table> </div>
</div>
<div class="q" id="p_19Pv_192"> <div class="divNumber">173.</div> <div class="p"> <table class="singleColumn"> <tr> <td> <div class="pN">192</div> <div class="G">Vatthañca annapānañca,</div> </td> </tr> <tr> <td> <div class="G">lacchasi tvaṃ gharaṃ gatā;</div> </td> </tr> <tr> <td> <div class="G">Putte ca te passissasi,</div> </td> </tr> <tr> <td> <div class="G">suṇisāyo ca dakkhasī”ti.</div> </td> </tr> </table> </div>
</div>
<div class="q" id="p_19Pv_193"> <div class="divNumber">174.</div> <div class="p"> <table class="singleColumn"> <tr> <td> <div class="pN">193</div> <div class="G">“Hatthena hatthe te dinnaṃ,</div> </td> </tr> <tr> <td> <div class="G">na mayhaṃ upakappati;</div> </td> </tr> <tr> <td> <div class="G">Bhikkhū ca sīlasampanne,</div> </td> </tr> <tr> <td> <div class="G">vītarāge bahussute.</div> </td> </tr> </table> </div>
</div>
<div class="q" id="p_19Pv_194"> <div class="divNumber">175.</div> <div class="p"> <table class="singleColumn"> <tr> <td> <div class="pN">194</div> <div class="G">Tappehi annapānena,</div> </td> </tr> <tr> <td> <div class="G">mama dakkhiṇamādisa;</div> </td> </tr> <tr> <td> <div class="G">Tadāhaṃ sukhitā hessaṃ,</div> </td> </tr> <tr> <td> <div class="G">sabbakāmasamiddhinī”ti.</div> </td> </tr> </table> </div>
</div>
<div class="q" id="p_19Pv_195"> <div class="divNumber">176.</div> <div class="p"> <table class="singleColumn"> <tr> <td> <div class="pN">195</div> <div class="G">Sādhūti so paṭissutvā,</div> </td> </tr> <tr> <td> <div class="G">dānaṃ vipulamākiri;</div> </td> </tr> <tr> <td> <div class="G">Annaṃ pānaṃ khādanīyaṃ,</div> </td> </tr> <tr> <td> <div class="G">vatthasenāsanāni ca;</div> </td> </tr> <tr> <td> <div class="G">Chattaṃ gandhañca mālañca,</div> </td> </tr> <tr> <td> <div class="G">vividhā ca upāhanā.</div> </td> </tr> </table> </div>
</div>
<div class="q" id="p_19Pv_196"> <div class="divNumber">177.</div> <div class="p"> <table class="singleColumn"> <tr> <td> <div class="pN">196</div> <div class="G">Bhikkhū ca sīlasampanne,</div> </td> </tr> <tr> <td> <div class="G">vītarāge bahussute;</div> </td> </tr> <tr> <td> <div class="G">Tappetvā annapānena,</div> </td> </tr> <tr> <td> <div class="G">tassā dakkhiṇamādisī.</div> </td> </tr> </table> </div>
</div>
<div class="q" id="p_19Pv_197"> <div class="divNumber">178.</div> <div class="p"> <table class="singleColumn"> <tr> <td> <div class="pN">197</div> <div class="G">Samanantarānuddiṭṭhe,</div> </td> </tr> <tr> <td> <div class="G">vipāko udapajjatha;</div> </td> </tr> <tr> <td> <div class="G">Bhojanacchādanapānīyaṃ,</div> </td> </tr> <tr> <td> <div class="G">dakkhiṇāya idaṃ phalaṃ.</div> </td> </tr> </table> </div>
</div>
<div class="q" id="p_19Pv_198"> <div class="divNumber">179.</div> <div class="p"> <table class="singleColumn"> <tr> <td> <div class="pN">198</div> <div class="G">Tato suddhā sucivasanā,</div> </td> </tr> <tr> <td> <div class="G">kāsikuttamadhārinī;</div> </td> </tr> <tr> <td> <div class="G">Vicittavatthābharaṇā,</div> </td> </tr> <tr> <td> <div class="G">sāmikaṃ upasaṅkami.</div> </td> </tr> </table> </div>
</div>
<div class="q" id="p_19Pv_199"> <div class="divNumber">180.</div> <div class="p"> <table class="singleColumn"> <tr> <td> <div class="pN">199</div> <div class="G">“Abhikkantena vaṇṇena,</div> </td> </tr> <tr> <td> <div class="G">yā tvaṃ tiṭṭhasi devate;</div> </td> </tr> <tr> <td> <div class="G">Obhāsentī disā sabbā,</div> </td> </tr> <tr> <td> <div class="G">osadhī viya tārakā.</div> </td> </tr> </table> </div>
</div>
<div class="q" id="p_19Pv_200"> <div class="divNumber">181.</div> <div class="p"> <table class="singleColumn"> <tr> <td> <div class="pN">200</div> <div class="G">Kena tetādiso vaṇṇo,</div> </td> </tr> <tr> <td> <div class="G">kena te idha mijjhati;</div> </td> </tr> <tr> <td> <div class="G">Uppajjanti ca te bhogā,</div> </td> </tr> <tr> <td> <div class="G">ye keci manaso piyā.</div> </td> </tr> </table> </div>
</div>
<div class="q" id="p_19Pv_201"> <div class="divNumber">182.</div> <div class="p"> <table class="singleColumn"> <tr> <td> <div class="pN">201</div> <div class="G">Pucchāmi taṃ devi mahānubhāve,</div> </td> </tr> <tr> <td> <div class="G">Manussabhūtā kimakāsi puññaṃ;</div> </td> </tr> <tr> <td> <div class="G">Kenāsi evaṃ jalitānubhāvā,</div> </td> </tr> <tr> <td> <div class="G">Vaṇṇo ca te sabbadisā pabhāsatī”ti.</div> </td> </tr> </table> </div>
</div>
<div class="q" id="p_19Pv_202"> <div class="divNumber">183.</div> <div class="p"> <table class="singleColumn"> <tr> <td> <div class="pN">202</div> <div class="G">“Ahaṃ nandā nandisena,</div> </td> </tr> <tr> <td> <div class="G">bhariyā te pure ahuṃ;</div> </td> </tr> <tr> <td> <div class="G">Pāpakammaṃ karitvāna,</div> </td> </tr> <tr> <td> <div class="G">petalokaṃ ito gatā.</div> </td> </tr> </table> </div>
</div>
<div class="q" id="p_19Pv_203"> <div class="divNumber">184.</div> <div class="p"> <table class="singleColumn"> <tr> <td> <div class="pN">203</div> <div class="G">Tava dinnena dānena,</div> </td> </tr> <tr> <td> <div class="G">modāmi akutobhayā;</div> </td> </tr> <tr> <td> <div class="G">Ciraṃ jīva gahapati,</div> </td> </tr> <tr> <td> <div class="G">saha sabbehi ñātibhi;</div> </td> </tr> <tr> <td> <div class="G">Asokaṃ virajaṃ khemaṃ,</div> </td> </tr> <tr> <td> <div class="G">āvāsaṃ vasavattinaṃ.</div> </td> </tr> </table> </div>
</div>
<div class="q" id="p_19Pv_204"> <div class="divNumber">185.</div> <div class="p"> <table class="singleColumn"> <tr> <td> <div class="pN">204</div> <div class="G">Idha dhammaṃ caritvāna,</div> </td> </tr> <tr> <td> <div class="G">Dānaṃ datvā gahapati;</div> </td> </tr> <tr> <td> <div class="G">Vineyya maccheramalaṃ samūlaṃ,</div> </td> </tr> <tr> <td> <div class="G">Anindito saggamupehi ṭhānan”ti.</div> </td> </tr> </table> </div>
</div>
<div class="CENTER" id="p_19Pv_205">
<span class="pN">205</span>Nandāpetivatthu catutthaṃ.</div>
</html>
