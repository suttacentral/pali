<html>
<div class="i">8.1.9 Aṭṭhānajātaka</div>
<div class="h">Aṭṭhakanipāta</div>
<div class="h">Kaccānivagga</div>
<div class="h">Aṭṭhānajātaka</div>
<div class="q" id="p_22J_1757"> <div class="divNumber">77.</div> <div class="p"> <table class="singleColumn"> <tr> <td> <div class="pN">1757</div> <div class="G">“Gaṅgā kumudinī santā,</div> </td> </tr> <tr> <td> <div class="G">saṅkhavaṇṇā ca kokilā;</div> </td> </tr> <tr> <td> <div class="G">Jambu tālaphalaṃ dajjā,</div> </td> </tr> <tr> <td> <div class="G">atha nūna tadā siyā.</div> </td> </tr> </table> </div>
</div>
<div class="q" id="p_22J_1758"> <div class="divNumber">78.</div> <div class="p"> <table class="singleColumn"> <tr> <td> <div class="pN">1758</div> <div class="G">Yadā kacchapalomānaṃ,</div> </td> </tr> <tr> <td> <div class="G">pāvāro tividho siyā;</div> </td> </tr> <tr> <td> <div class="G">Hemantikaṃ pāvuraṇaṃ,</div> </td> </tr> <tr> <td> <div class="G">atha nūna tadā siyā.</div> </td> </tr> </table> </div>
</div>
<div class="q" id="p_22J_1759"> <div class="divNumber">79.</div> <div class="p"> <table class="singleColumn"> <tr> <td> <div class="pN">1759</div> <div class="G">Yadā makasapādānaṃ,</div> </td> </tr> <tr> <td> <div class="G">aṭṭālo sukato siyā;</div> </td> </tr> <tr> <td> <div class="G">Daḷho ca avikampī ca,</div> </td> </tr> <tr> <td> <div class="G">atha nūna tadā siyā.</div> </td> </tr> </table> </div>
</div>
<div class="q" id="p_22J_1760"> <div class="divNumber">80.</div> <div class="p"> <table class="singleColumn"> <tr> <td> <div class="pN">1760</div> <div class="G">Yadā sasavisāṇānaṃ,</div> </td> </tr> <tr> <td> <div class="G">nisseṇī sukatā siyā;</div> </td> </tr> <tr> <td> <div class="G">Saggassārohaṇatthāya,</div> </td> </tr> <tr> <td> <div class="G">atha nūna tadā siyā.</div> </td> </tr> </table> </div>
</div>
<div class="q" id="p_22J_1761"> <div class="divNumber">81.</div> <div class="p"> <table class="singleColumn"> <tr> <td> <div class="pN">1761</div> <div class="G">Yadā nisseṇimāruyha,</div> </td> </tr> <tr> <td> <div class="G">candaṃ khādeyyu mūsikā;</div> </td> </tr> <tr> <td> <div class="G">Rāhuñca paripāteyyuṃ,</div> </td> </tr> <tr> <td> <div class="G">atha nūna tadā siyā.</div> </td> </tr> </table> </div>
</div>
<div class="q" id="p_22J_1762"> <div class="divNumber">82.</div> <div class="p"> <table class="singleColumn"> <tr> <td> <div class="pN">1762</div> <div class="G">Yadā surāghaṭaṃ pitvā,</div> </td> </tr> <tr> <td> <div class="G">makkhikā gaṇacāriṇī;</div> </td> </tr> <tr> <td> <div class="G">Aṅgāre vāsaṃ kappeyyuṃ,</div> </td> </tr> <tr> <td> <div class="G">atha nūna tadā siyā.</div> </td> </tr> </table> </div>
</div>
<div class="q" id="p_22J_1763"> <div class="divNumber">83.</div> <div class="p"> <table class="singleColumn"> <tr> <td> <div class="pN">1763</div> <div class="G">Yadā bimboṭṭhasampanno,</div> </td> </tr> <tr> <td> <div class="G">gadrabho sumukho siyā;</div> </td> </tr> <tr> <td> <div class="G">Kusalo naccagītassa,</div> </td> </tr> <tr> <td> <div class="G">atha nūna tadā siyā.</div> </td> </tr> </table> </div>
</div>
<div class="q" id="p_22J_1764"> <div class="divNumber">84.</div> <div class="p"> <table class="singleColumn"> <tr> <td> <div class="pN">1764</div> <div class="G">Yadā kākā ulūkā ca,</div> </td> </tr> <tr> <td> <div class="G">mantayeyyuṃ rahogatā;</div> </td> </tr> <tr> <td> <div class="G">Aññamaññaṃ pihayeyyuṃ,</div> </td> </tr> <tr> <td> <div class="G">atha nūna tadā siyā.</div> </td> </tr> </table> </div>
</div>
<div class="q" id="p_22J_1765"> <div class="divNumber">85.</div> <div class="p"> <table class="singleColumn"> <tr> <td> <div class="pN">1765</div> <div class="G">Yadā muḷāla pattānaṃ,</div> </td> </tr> <tr> <td> <div class="G">chattaṃ thirataraṃ siyā;</div> </td> </tr> <tr> <td> <div class="G">Vassassa paṭighātāya,</div> </td> </tr> <tr> <td> <div class="G">atha nūna tadā siyā.</div> </td> </tr> </table> </div>
</div>
<div class="q" id="p_22J_1766"> <div class="divNumber">86.</div> <div class="p"> <table class="singleColumn"> <tr> <td> <div class="pN">1766</div> <div class="G">Yadā kulako sakuṇo,</div> </td> </tr> <tr> <td> <div class="G">pabbataṃ gandhamādanaṃ;</div> </td> </tr> <tr> <td> <div class="G">Tuṇḍenādāya gaccheyya,</div> </td> </tr> <tr> <td> <div class="G">atha nūna tadā siyā.</div> </td> </tr> </table> </div>
</div>
<div class="q" id="p_22J_1767"> <div class="divNumber">87.</div> <div class="p"> <table class="singleColumn"> <tr> <td> <div class="pN">1767</div> <div class="G">Yadā sāmuddikaṃ nāvaṃ,</div> </td> </tr> <tr> <td> <div class="G">sayantaṃ savaṭākaraṃ;</div> </td> </tr> <tr> <td> <div class="G">Ceṭo ādāya gaccheyya,</div> </td> </tr> <tr> <td> <div class="G">atha nūna tadā siyā”ti.</div> </td> </tr> </table> </div>
</div>
<div class="CENTER" id="p_22J_1768">
<span class="pN">1768</span>Aṭṭhānajātakaṃ navamaṃ.</div>
</html>
