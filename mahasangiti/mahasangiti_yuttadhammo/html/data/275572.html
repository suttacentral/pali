<html>
<div class="i">1.5.10 Upakkilesasutta</div>
<div class="h">Paṭhamapaṇṇāsaka</div>
<div class="h">Rohitassavagga</div>
<div class="h">Upakkilesasutta</div>
<div class="q" id="p_15A4_346"> <div class="divNumber">50.</div> <div class="p">
<span class="pN">346</span>“Cattārome, bhikkhave, candimasūriyānaṃ upakkilesā, yehi upakkilesehi upakkiliṭṭhā candimasūriyā na tapanti na bhāsanti na virocanti. Katame cattāro? Abbhā, bhikkhave, candimasūriyānaṃ upakkilesā, yena upakkilesena upakkiliṭṭhā candimasūriyā na tapanti na bhāsanti na virocanti. </div>
</div>
<div class="q" id="p_15A4_347"> <div class="p">
<span class="pN">347</span>Mahikā, bhikkhave, candimasūriyānaṃ upakkilesā, yena upakkilesena upakkiliṭṭhā candimasūriyā na tapanti na bhāsanti na virocanti. </div>
</div>
<div class="q" id="p_15A4_348"> <div class="p">
<span class="pN">348</span>Dhūmo rajo, bhikkhave, candimasūriyānaṃ upakkileso, yena upakkilesena upakkiliṭṭhā candimasūriyā na tapanti na bhāsanti na virocanti. </div>
</div>
<div class="q" id="p_15A4_349"> <div class="p">
<span class="pN">349</span>Rāhu, bhikkhave, asurindo candimasūriyānaṃ upakkileso, yena upakkilesena upakkiliṭṭhā candimasūriyā na tapanti na bhāsanti na virocanti. Ime kho, bhikkhave, cattāro candimasūriyānaṃ upakkilesā, yehi upakkilesehi upakkiliṭṭhā candimasūriyā na tapanti na bhāsanti na virocanti. </div>
</div>
<div class="q" id="p_15A4_350"> <div class="p">
<span class="pN">350</span>Evamevaṃ kho, bhikkhave, cattārome samaṇabrāhmaṇānaṃ upakkilesā, yehi upakkilesehi upakkiliṭṭhā eke samaṇabrāhmaṇā na tapanti na bhāsanti na virocanti. Katame cattāro? Santi, bhikkhave, eke samaṇabrāhmaṇā suraṃ pivanti merayaṃ, surāmerayapānā appaṭiviratā. Ayaṃ, bhikkhave, paṭhamo samaṇabrāhmaṇānaṃ upakkileso, yena upakkilesena upakkiliṭṭhā eke samaṇabrāhmaṇā na tapanti na bhāsanti na virocanti. </div>
</div>
<div class="q" id="p_15A4_351"> <div class="p">
<span class="pN">351</span>Santi, bhikkhave, eke samaṇabrāhmaṇā methunaṃ dhammaṃ paṭisevanti, methunasmā dhammā appaṭiviratā. Ayaṃ, bhikkhave, dutiyo samaṇabrāhmaṇānaṃ upakkileso, yena upakkilesena upakkiliṭṭhā eke samaṇabrāhmaṇā na tapanti na bhāsanti na virocanti. </div>
</div>
<div class="q" id="p_15A4_352"> <div class="p">
<span class="pN">352</span>Santi, bhikkhave, eke samaṇabrāhmaṇā jātarūparajataṃ sādiyanti, jātarūparajatapaṭiggahaṇā appaṭiviratā. Ayaṃ, bhikkhave, tatiyo samaṇabrāhmaṇānaṃ upakkileso, yena upakkilesena upakkiliṭṭhā eke samaṇabrāhmaṇā na tapanti na bhāsanti na virocanti. </div>
</div>
<div class="q" id="p_15A4_353"> <div class="p">
<span class="pN">353</span>Santi, bhikkhave, eke samaṇabrāhmaṇā micchājīvena jīvanti, micchājīvā appaṭiviratā. Ayaṃ, bhikkhave, catuttho samaṇabrāhmaṇānaṃ upakkileso, yena upakkilesena upakkiliṭṭhā eke samaṇabrāhmaṇā na tapanti na bhāsanti na virocanti. Ime kho, bhikkhave, cattāro samaṇabrāhmaṇānaṃ upakkilesā, yehi upakkilesehi upakkiliṭṭhā eke samaṇabrāhmaṇā na tapanti na bhāsanti na virocantīti. </div>
</div>
<div class="q" id="p_15A4_354"> <div class="p"> <table class="singleColumn"> <tr> <td> <div class="pN">354</div> <div class="G">Rāgadosaparikkiṭṭhā,</div> </td> </tr> <tr> <td> <div class="G">eke samaṇabrāhmaṇā;</div> </td> </tr> <tr> <td> <div class="G">Avijjānivutā posā,</div> </td> </tr> <tr> <td> <div class="G">piyarūpābhinandino.</div> </td> </tr> </table> </div>
</div>
<div class="q" id="p_15A4_355"> <div class="p"> <table class="singleColumn"> <tr> <td> <div class="pN">355</div> <div class="G">Suraṃ pivanti merayaṃ,</div> </td> </tr> <tr> <td> <div class="G">paṭisevanti methunaṃ;</div> </td> </tr> <tr> <td> <div class="G">Rajataṃ jātarūpañca,</div> </td> </tr> <tr> <td> <div class="G">sādiyanti aviddasū;</div> </td> </tr> <tr> <td> <div class="G">Micchājīvena jīvanti,</div> </td> </tr> <tr> <td> <div class="G">eke samaṇabrāhmaṇā.</div> </td> </tr> </table> </div>
</div>
<div class="q" id="p_15A4_356"> <div class="p"> <table class="singleColumn"> <tr> <td> <div class="pN">356</div> <div class="G">Ete upakkilesā vuttā,</div> </td> </tr> <tr> <td> <div class="G">buddhenādiccabandhunā;</div> </td> </tr> <tr> <td> <div class="G">Yehi upakkilesehi,</div> </td> </tr> <tr> <td> <div class="G">eke samaṇabrāhmaṇā;</div> </td> </tr> <tr> <td> <div class="G">Na tapanti na bhāsanti,</div> </td> </tr> <tr> <td> <div class="G">asuddhā sarajā magā.</div> </td> </tr> </table> </div>
</div>
<div class="q" id="p_15A4_357"> <div class="p"> <table class="singleColumn"> <tr> <td> <div class="pN">357</div> <div class="G">Andhakārena onaddhā,</div> </td> </tr> <tr> <td> <div class="G">taṇhādāsā sanettikā;</div> </td> </tr> <tr> <td> <div class="G">Vaḍḍhenti kaṭasiṃ ghoraṃ,</div> </td> </tr> <tr> <td> <div class="G">ādiyanti punabbhavan”ti.</div> </td> </tr> </table> </div>
</div>
<div class="CENTER" id="p_15A4_358">
<span class="pN">358</span>Dasamaṃ.</div>
<div class="CENTER" id="p_15A4_359">
<span class="pN">359</span>Rohitassavaggo pañcamo.</div>
<div class="SUMMARY" id="p_15A4_360">
<span class="pN">360</span><span class="firstLetter">T</span>assuddānaṃ</div>
<div class="q" id="p_15A4_361"> <div class="p"> <table class="singleColumn"> <tr> <td> <div class="pN">361</div> <div class="G">Samādhipañhā dve kodhā,</div> </td> </tr> <tr> <td> <div class="G">Rohitassāpare duve;</div> </td> </tr> <tr> <td> <div class="G">Suvidūravisākhavipallāsā,</div> </td> </tr> <tr> <td> <div class="G">Upakkilesena te dasāti.</div> </td> </tr> </table> </div>
</div>
<div class="ENDH3" id="p_15A4_362">
<span class="pN">362</span>Paṭhamo paṇṇāsako samatto.</div>
</html>
