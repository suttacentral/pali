<html>
<div class="i">4.2.10 Cundasutta</div>
<div class="h">Catutthapaṇṇāsaka</div>
<div class="h">Jāṇussoṇivagga</div>
<div class="h">Cundasutta</div>
<div class="q" id="p_17A10_1253"> <div class="divNumber">176.</div> <div class="p">
<span class="pN">1253</span>Evaṃ me sutaṃ—  ekaṃ samayaṃ bhagavā pāvāyaṃ viharati cundassa kammāraputtassa ambavane. Atha kho cundo kammāraputto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho cundaṃ kammāraputtaṃ bhagavā etadavoca—  “kassa no tvaṃ, cunda, soceyyāni rocesī”ti? “Brāhmaṇā, bhante, pacchābhūmakā kamaṇḍalukā sevālamālikā aggiparicārikā udakorohakā soceyyāni paññapenti; tesāhaṃ soceyyāni rocemī”ti. </div>
</div>
<div class="q" id="p_17A10_1254"> <div class="p">
<span class="pN">1254</span>“Yathā kathaṃ pana, cunda, brāhmaṇā pacchābhūmakā kamaṇḍalukā sevālamālikā aggiparicārikā udakorohakā soceyyāni paññapentī”ti? “Idha, bhante, brāhmaṇā pacchābhūmakā kamaṇḍalukā sevālamālikā aggiparicārikā udakorohakā. Te sāvakaṃ evaṃ samādapenti—  ‘ehi tvaṃ, ambho purisa, kālasseva uṭṭhahantova sayanamhā pathaviṃ āmaseyyāsi; no ce pathaviṃ āmaseyyāsi, allāni gomayāni āmaseyyāsi; no ce allāni gomayāni āmaseyyāsi, haritāni tiṇāni āmaseyyāsi; no ce haritāni tiṇāni āmaseyyāsi, aggiṃ paricareyyāsi; no ce aggiṃ paricareyyāsi, pañjaliko ādiccaṃ namasseyyāsi; no ce pañjaliko ādiccaṃ namasseyyāsi, sāyatatiyakaṃ udakaṃ oroheyyāsī’ti. Evaṃ kho, bhante, brāhmaṇā pacchābhūmakā kamaṇḍalukā sevālamālikā aggiparicārikā udakorohakā soceyyāni paññapenti; tesāhaṃ soceyyāni rocemī”ti. </div>
</div>
<div class="q" id="p_17A10_1255"> <div class="p">
<span class="pN">1255</span>“Aññathā kho, cunda, brāhmaṇā pacchābhūmakā kamaṇḍalukā sevālamālikā aggiparicārikā udakorohakā soceyyāni paññapenti, aññathā ca pana ariyassa vinaye soceyyaṃ hotī”ti. “Yathā kathaṃ pana, bhante, ariyassa vinaye soceyyaṃ hoti? Sādhu me, bhante, bhagavā tathā dhammaṃ desetu yathā ariyassa vinaye soceyyaṃ hotī”ti. </div>
</div>
<div class="q" id="p_17A10_1256"> <div class="p">
<span class="pN">1256</span>“Tena hi, cunda, suṇāhi, sādhukaṃ manasi karohi; bhāsissāmī”ti. “Evaṃ, bhante”ti kho cundo kammāraputto bhagavato paccassosi. Bhagavā etadavoca—  </div>
</div>
<div class="q" id="p_17A10_1257"> <div class="p">
<span class="pN">1257</span>“Tividhaṃ kho, cunda, kāyena asoceyyaṃ hoti; catubbidhaṃ vācāya asoceyyaṃ hoti; tividhaṃ manasā asoceyyaṃ hoti. </div>
</div>
<div class="q" id="p_17A10_1258"> <div class="p">
<span class="pN">1258</span>Kathañca, cunda, tividhaṃ kāyena asoceyyaṃ hoti? Idha, cunda, ekacco pāṇātipātī hoti luddo lohitapāṇi hatapahate niviṭṭho adayāpanno sabbapāṇabhūtesu. (1) </div>
</div>
<div class="q" id="p_17A10_1259"> <div class="p">
<span class="pN">1259</span>Adinnādāyī hoti. Yaṃ taṃ parassa paravittūpakaraṇaṃ gāmagataṃ vā araññagataṃ vā taṃ adinnaṃ theyyasaṅkhātaṃ ādātā hoti. (2) </div>
</div>
<div class="q" id="p_17A10_1260"> <div class="p">
<span class="pN">1260</span>Kāmesumicchācārī hoti. Yā tā māturakkhitā piturakkhitā mātāpiturakkhitā bhāturakkhitā bhaginirakkhitā ñātirakkhitā gottarakkhitā dhammarakkhitā sasāmikā saparidaṇḍā antamaso mālāguḷaparikkhittāpi, tathārūpāsu cārittaṃ āpajjitā hoti. (3) </div>
</div>
<div class="q" id="p_17A10_1261"> <div class="p">
<span class="pN">1261</span>Evaṃ kho, cunda, tividhaṃ kāyena asoceyyaṃ hoti. </div>
</div>
<div class="q" id="p_17A10_1262"> <div class="p">
<span class="pN">1262</span>Kathañca, cunda, catubbidhaṃ vācāya asoceyyaṃ hoti? Idha, cunda, ekacco musāvādī hoti. Sabhaggato vā parisaggato vā ñātimajjhagato vā pūgamajjhagato vā rājakulamajjhagato vā abhinīto sakkhipuṭṭho—  ‘ehambho purisa, yaṃ jānāsi taṃ vadehī’ti, so ajānaṃ vā āha—  ‘jānāmī’ti, jānaṃ vā āha—  ‘na jānāmī’ti; apassaṃ vā āha—  ‘passāmī’ti, passaṃ vā āha—  ‘na passāmī’ti. Iti attahetu vā parahetu vā āmisakiñcikkhahetu vā sampajānamusā bhāsitā hoti. (4) </div>
</div>
<div class="q" id="p_17A10_1263"> <div class="p">
<span class="pN">1263</span>Pisuṇavāco hoti. Ito sutvā amutra akkhātā imesaṃ bhedāya, amutra vā sutvā imesaṃ akkhātā amūsaṃ bhedāya. Iti samaggānaṃ vā bhettā, bhinnānaṃ vā anuppadātā, vaggārāmo vaggarato vagganandī vaggakaraṇiṃ vācaṃ bhāsitā hoti. (5) </div>
</div>
<div class="q" id="p_17A10_1264"> <div class="p">
<span class="pN">1264</span>Pharusavāco hoti. Yā sā vācā aṇḍakā kakkasā parakaṭukā parābhisajjanī kodhasāmantā asamādhisaṃvattanikā, tathārūpiṃ vācaṃ bhāsitā hoti. (6) </div>
</div>
<div class="q" id="p_17A10_1265"> <div class="p">
<span class="pN">1265</span>Samphappalāpī hoti akālavādī abhūtavādī anatthavādī adhammavādī avinayavādī; anidhānavatiṃ vācaṃ bhāsitā hoti akālena anapadesaṃ apariyantavatiṃ anatthasaṃhitaṃ. Evaṃ kho, cunda, catubbidhaṃ vācāya asoceyyaṃ hoti. (7) </div>
</div>
<div class="q" id="p_17A10_1266"> <div class="p">
<span class="pN">1266</span>Kathañca, cunda, tividhaṃ manasā asoceyyaṃ hoti? Idha, cunda, ekacco abhijjhālu hoti. Yaṃ taṃ parassa paravittūpakaraṇaṃ taṃ abhijjhātā hoti—  ‘aho vata yaṃ parassa taṃ mamassā’ti. (8) </div>
</div>
<div class="q" id="p_17A10_1267"> <div class="p">
<span class="pN">1267</span>Byāpannacitto hoti paduṭṭhamanasaṅkappo—  ‘ime sattā haññantu vā bajjhantu vā ucchijjantu vā vinassantu vā mā vā ahesun’ti. (9) </div>
</div>
<div class="q" id="p_17A10_1268"> <div class="p">
<span class="pN">1268</span>Micchādiṭṭhiko hoti viparītadassano—  ‘natthi dinnaṃ, natthi yiṭṭhaṃ, natthi hutaṃ, natthi sukaṭadukkaṭānaṃ kammānaṃ phalaṃ vipāko, natthi ayaṃ loko, natthi paro loko, natthi mātā, natthi pitā, natthi sattā opapātikā, natthi loke samaṇabrāhmaṇā sammaggatā sammāpaṭipannā ye imañca lokaṃ parañca lokaṃ sayaṃ abhiññā sacchikatvā pavedentī’ti. Evaṃ kho, cunda, manasā tividhaṃ asoceyyaṃ hoti. (10) </div>
</div>
<div class="q" id="p_17A10_1269"> <div class="p">
<span class="pN">1269</span>Ime kho, cunda, dasa akusalakammapathā. Imehi kho, cunda, dasahi akusalehi kammapathehi samannāgato kālasseva uṭṭhahantova sayanamhā pathaviñcepi āmasati, asuciyeva hoti; no cepi pathaviṃ āmasati, asuciyeva hoti. </div>
</div>
<div class="q" id="p_17A10_1270"> <div class="p">
<span class="pN">1270</span>Allāni cepi gomayāni āmasati, asuciyeva hoti; no cepi allāni gomayāni āmasati, asuciyeva hoti. </div>
</div>
<div class="q" id="p_17A10_1271"> <div class="p">
<span class="pN">1271</span>Haritāni cepi tiṇāni āmasati, asuciyeva hoti; no cepi haritāni tiṇāni āmasati, asuciyeva hoti. </div>
</div>
<div class="q" id="p_17A10_1272"> <div class="p">
<span class="pN">1272</span>Aggiñcepi paricarati, asuciyeva hoti, no cepi aggiṃ paricarati, asuciyeva hoti. </div>
</div>
<div class="q" id="p_17A10_1273"> <div class="p">
<span class="pN">1273</span>Pañjaliko cepi ādiccaṃ namassati, asuciyeva hoti; no cepi pañjaliko ādiccaṃ namassati, asuciyeva hoti. </div>
</div>
<div class="q" id="p_17A10_1274"> <div class="p">
<span class="pN">1274</span>Sāyatatiyakañcepi udakaṃ orohati, asuciyeva hoti; no cepi sāyatatiyakaṃ udakaṃ orohati, asuciyeva hoti. Taṃ kissa hetu? Ime, cunda, dasa akusalakammapathā asucīyeva honti asucikaraṇā ca. </div>
</div>
<div class="q" id="p_17A10_1275"> <div class="p">
<span class="pN">1275</span>Imesaṃ pana, cunda, dasannaṃ akusalānaṃ kammapathānaṃ samannāgamanahetu nirayo paññāyati, tiracchānayoni paññāyati, pettivisayo paññāyati, yā vā panaññāpi kāci duggatiyo. </div>
</div>
<div class="q" id="p_17A10_1276"> <div class="p">
<span class="pN">1276</span>Tividhaṃ kho, cunda, kāyena soceyyaṃ hoti; catubbidhaṃ vācāya soceyyaṃ hoti; tividhaṃ manasā soceyyaṃ hoti. </div>
</div>
<div class="q" id="p_17A10_1277"> <div class="p">
<span class="pN">1277</span>Kathaṃ, cunda, tividhaṃ kāyena soceyyaṃ hoti? Idha, cunda, ekacco pāṇātipātaṃ pahāya pāṇātipātā paṭivirato hoti nihitadaṇḍo nihitasattho, lajjī dayāpanno, sabbapāṇabhūtahitānukampī viharati. (1) </div>
</div>
<div class="q" id="p_17A10_1278"> <div class="p">
<span class="pN">1278</span>Adinnādānaṃ pahāya, adinnādānā paṭivirato hoti. Yaṃ taṃ parassa paravittūpakaraṇaṃ gāmagataṃ vā araññagataṃ vā, na taṃ adinnaṃ theyyasaṅkhātaṃ ādātā hoti. (2) </div>
</div>
<div class="q" id="p_17A10_1279"> <div class="p">
<span class="pN">1279</span>Kāmesumicchācāraṃ pahāya, kāmesumicchācārā paṭivirato hoti yā tā māturakkhitā piturakkhitā mātāpiturakkhitā bhāturakkhitā bhaginirakkhitā ñātirakkhitā gottarakkhitā dhammarakkhitā sasāmikā saparidaṇḍā antamaso mālāguḷaparikkhittāpi, tathārūpāsu na cārittaṃ āpajjitā hoti. (3) </div>
</div>
<div class="q" id="p_17A10_1280"> <div class="p">
<span class="pN">1280</span>Evaṃ kho, cunda, tividhaṃ kāyena soceyyaṃ hoti. </div>
</div>
<div class="q" id="p_17A10_1281"> <div class="p">
<span class="pN">1281</span>Kathañca, cunda, catubbidhaṃ vācāya soceyyaṃ hoti? Idha, cunda, ekacco musāvādaṃ pahāya musāvādā paṭivirato hoti. Sabhaggato vā parisaggato vā ñātimajjhagato vā pūgamajjhagato vā rājakulamajjhagato vā abhinīto sakkhipuṭṭho—  ‘ehambho purisa, yaṃ jānāsi taṃ vadehī’ti, so ajānaṃ vā āha—  ‘na jānāmī’ti, jānaṃ vā āha—  ‘jānāmī’ti, apassaṃ vā āha—  ‘na passāmī’ti, passaṃ vā āha—  ‘passāmī’ti. Iti attahetu vā parahetu vā āmisakiñcikkhahetu vā na sampajānamusā bhāsitā hoti. (4) </div>
</div>
<div class="q" id="p_17A10_1282"> <div class="p">
<span class="pN">1282</span>Pisuṇaṃ vācaṃ pahāya, pisuṇāya vācāya paṭivirato hoti—  na ito sutvā amutra akkhātā imesaṃ bhedāya, na amutra vā sutvā imesaṃ akkhātā amūsaṃ bhedāya. Iti bhinnānaṃ vā sandhātā sahitānaṃ vā anuppadātā samaggārāmo samaggarato samagganandī samaggakaraṇiṃ vācaṃ bhāsitā hoti. (5) </div>
</div>
<div class="q" id="p_17A10_1283"> <div class="p">
<span class="pN">1283</span>Pharusaṃ vācaṃ pahāya, pharusāya vācāya paṭivirato hoti. Yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā, tathārūpiṃ vācaṃ bhāsitā hoti. (6) </div>
</div>
<div class="q" id="p_17A10_1284"> <div class="p">
<span class="pN">1284</span>Samphappalāpaṃ pahāya, samphappalāpā paṭivirato hoti kālavādī bhūtavādī atthavādī dhammavādī vinayavādī; nidhānavatiṃ vācaṃ bhāsitā hoti kālena sāpadesaṃ pariyantavatiṃ atthasaṃhitaṃ. (7) </div>
</div>
<div class="q" id="p_17A10_1285"> <div class="p">
<span class="pN">1285</span>Evaṃ kho, cunda, catubbidhaṃ vācāya soceyyaṃ hoti. </div>
</div>
<div class="q" id="p_17A10_1286"> <div class="p">
<span class="pN">1286</span>Kathañca, cunda, tividhaṃ manasā soceyyaṃ hoti? Idha, cunda, ekacco anabhijjhālu hoti. Yaṃ taṃ parassa paravittūpakaraṇaṃ taṃ anabhijjhitā hoti—  ‘aho vata yaṃ parassa taṃ mamassā’ti. (8) </div>
</div>
<div class="q" id="p_17A10_1287"> <div class="p">
<span class="pN">1287</span>Abyāpannacitto hoti appaduṭṭhamanasaṅkappo—  ‘ime sattā averā hontu abyāpajjā, anīghā sukhī attānaṃ pariharantū’ti. (9) </div>
</div>
<div class="q" id="p_17A10_1288"> <div class="p">
<span class="pN">1288</span>Sammādiṭṭhiko hoti aviparītadassano—  ‘atthi dinnaṃ, atthi yiṭṭhaṃ, atthi hutaṃ, atthi sukaṭadukkaṭānaṃ kammānaṃ phalaṃ vipāko, atthi ayaṃ loko, atthi paro loko, atthi mātā, atthi pitā, atthi sattā opapātikā, atthi loke samaṇabrāhmaṇā sammaggatā sammāpaṭipannā ye imañca lokaṃ parañca lokaṃ sayaṃ abhiññā sacchikatvā pavedentī’ti. (10) </div>
</div>
<div class="q" id="p_17A10_1289"> <div class="p">
<span class="pN">1289</span>Evaṃ kho, cunda, tividhaṃ manasā soceyyaṃ hoti. </div>
</div>
<div class="q" id="p_17A10_1290"> <div class="p">
<span class="pN">1290</span>Ime kho, cunda, dasa kusalakammapathā. Imehi kho, cunda, dasahi kusalehi kammapathehi samannāgato kālasseva uṭṭhahantova sayanamhā pathaviñcepi āmasati, suciyeva hoti; no cepi pathaviṃ āmasati, suciyeva hoti. </div>
</div>
<div class="q" id="p_17A10_1291"> <div class="p">
<span class="pN">1291</span>Allāni cepi gomayāni āmasati, suciyeva hoti; no cepi allāni gomayāni āmasati, suciyeva hoti. </div>
</div>
<div class="q" id="p_17A10_1292"> <div class="p">
<span class="pN">1292</span>Haritāni cepi tiṇāni āmasati, suciyeva hoti; no cepi haritāni tiṇāni āmasati, suciyeva hoti. </div>
</div>
<div class="q" id="p_17A10_1293"> <div class="p">
<span class="pN">1293</span>Aggiñcepi paricarati, suciyeva hoti; no cepi aggiṃ paricarati, suciyeva hoti. </div>
</div>
<div class="q" id="p_17A10_1294"> <div class="p">
<span class="pN">1294</span>Pañjaliko cepi ādiccaṃ namassati, suciyeva hoti; no cepi pañjaliko ādiccaṃ namassati, suciyeva hoti. </div>
</div>
<div class="q" id="p_17A10_1295"> <div class="p">
<span class="pN">1295</span>Sāyatatiyakañcepi udakaṃ orohati, suciyeva hoti; no cepi sāyatatiyakaṃ udakaṃ orohati, suciyeva hoti. Taṃ kissa hetu? Ime, cunda, dasa kusalakammapathā sucīyeva honti sucikaraṇā ca. </div>
</div>
<div class="q" id="p_17A10_1296"> <div class="p">
<span class="pN">1296</span>Imesaṃ pana, cunda, dasannaṃ kusalānaṃ kammapathānaṃ samannāgamanahetu devā paññāyanti, manussā paññāyanti, yā vā panaññāpi kāci sugatiyo”ti. </div>
</div>
<div class="q" id="p_17A10_1297"> <div class="p">
<span class="pN">1297</span>Evaṃ vutte, cundo kammāraputto bhagavantaṃ etadavoca—  “abhikkantaṃ, bhante…pe…  upāsakaṃ maṃ, bhante, bhagavā dhāretu ajjatagge pāṇupetaṃ saraṇaṃ gatan”ti. </div>
</div>
<div class="CENTER" id="p_17A10_1298">
<span class="pN">1298</span>Dasamaṃ.</div>
</html>
