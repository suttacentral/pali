<html>
<div class="i">1.3.3 Pallaṅkavimānavatthu</div>
<div class="h">Itthivimāna</div>
<div class="h">Pāricchattakavagga</div>
<div class="h">Pallaṅkavimānavatthu</div>
<div class="q" id="p_19Vv_331"> <div class="divNumber">307.</div> <div class="p"> <table class="singleColumn"> <tr> <td> <div class="pN">331</div> <div class="G">“Pallaṅkaseṭṭhe maṇisoṇṇacitte,</div> </td> </tr> <tr> <td> <div class="G">Pupphābhikiṇṇe sayane uḷāre;</div> </td> </tr> <tr> <td> <div class="G">Tatthacchasi devi mahānubhāve,</div> </td> </tr> <tr> <td> <div class="G">Uccāvacā iddhi vikubbamānā.</div> </td> </tr> </table> </div>
</div>
<div class="q" id="p_19Vv_332"> <div class="divNumber">308.</div> <div class="p"> <table class="singleColumn"> <tr> <td> <div class="pN">332</div> <div class="G">Imā ca te accharāyo samantato,</div> </td> </tr> <tr> <td> <div class="G">Naccanti gāyanti pamodayanti;</div> </td> </tr> <tr> <td> <div class="G">Deviddhipattāsi mahānubhāve,</div> </td> </tr> <tr> <td> <div class="G">Manussabhūtā kimakāsi puññaṃ;</div> </td> </tr> <tr> <td> <div class="G">Kenāsi evaṃ jalitānubhāvā,</div> </td> </tr> <tr> <td> <div class="G">Vaṇṇo ca te sabbadisā pabhāsatī”ti.</div> </td> </tr> </table> </div>
</div>
<div class="q" id="p_19Vv_333"> <div class="divNumber">309.</div> <div class="p"> <table class="singleColumn"> <tr> <td> <div class="pN">333</div> <div class="G">“Ahaṃ manussesu manussabhūtā,</div> </td> </tr> <tr> <td> <div class="G">Aḍḍhe kule suṇisā ahosiṃ;</div> </td> </tr> <tr> <td> <div class="G">Akkodhanā bhattuvasānuvattinī,</div> </td> </tr> <tr> <td> <div class="G">Uposathe appamattā ahosiṃ.</div> </td> </tr> </table> </div>
</div>
<div class="q" id="p_19Vv_334"> <div class="divNumber">310.</div> <div class="p"> <table class="singleColumn"> <tr> <td> <div class="pN">334</div> <div class="G">Manussabhūtā daharā apāpikā,</div> </td> </tr> <tr> <td> <div class="G">Pasannacittā patimābhirādhayiṃ;</div> </td> </tr> <tr> <td> <div class="G">Divā ca ratto ca manāpacārinī,</div> </td> </tr> <tr> <td> <div class="G">Ahaṃ pure sīlavatī ahosiṃ.</div> </td> </tr> </table> </div>
</div>
<div class="q" id="p_19Vv_335"> <div class="divNumber">311.</div> <div class="p"> <table class="singleColumn"> <tr> <td> <div class="pN">335</div> <div class="G">Pāṇātipātā viratā acorikā,</div> </td> </tr> <tr> <td> <div class="G">Saṃsuddhakāyā sucibrahmacārinī;</div> </td> </tr> <tr> <td> <div class="G">Amajjapā no ca musā abhāṇiṃ,</div> </td> </tr> <tr> <td> <div class="G">Sikkhāpadesu paripūrakārinī.</div> </td> </tr> </table> </div>
</div>
<div class="q" id="p_19Vv_336"> <div class="divNumber">312.</div> <div class="p"> <table class="singleColumn"> <tr> <td> <div class="pN">336</div> <div class="G">Cātuddasiṃ pañcadasiṃ,</div> </td> </tr> <tr> <td> <div class="G">yā ca pakkhassa aṭṭhamī;</div> </td> </tr> <tr> <td> <div class="G">Pāṭihāriyapakkhañca,</div> </td> </tr> <tr> <td> <div class="G">pasannamānasā ahaṃ.</div> </td> </tr> </table> </div>
</div>
<div class="q" id="p_19Vv_337"> <div class="divNumber">313.</div> <div class="p"> <table class="singleColumn"> <tr> <td> <div class="pN">337</div> <div class="G">Aṭṭhaṅgupetaṃ anudhammacārinī,</div> </td> </tr> <tr> <td> <div class="G">Uposathaṃ pītimanā upāvasiṃ;</div> </td> </tr> <tr> <td> <div class="G">Imañca ariyaṃ aṭṭhaṅgavarehupetaṃ,</div> </td> </tr> <tr> <td> <div class="G">Samādiyitvā kusalaṃ sukhudrayaṃ;</div> </td> </tr> <tr> <td> <div class="G">Patimhi kalyāṇī vasānuvattinī,</div> </td> </tr> <tr> <td> <div class="G">Ahosiṃ pubbe sugatassa sāvikā.</div> </td> </tr> </table> </div>
</div>
<div class="q" id="p_19Vv_338"> <div class="divNumber">314.</div> <div class="p"> <table class="singleColumn"> <tr> <td> <div class="pN">338</div> <div class="G">Etādisaṃ kusalaṃ jīvaloke,</div> </td> </tr> <tr> <td> <div class="G">Kammaṃ karitvāna visesabhāginī;</div> </td> </tr> <tr> <td> <div class="G">Kāyassa bhedā abhisamparāyaṃ,</div> </td> </tr> <tr> <td> <div class="G">Deviddhipattā sugatimhi āgatā.</div> </td> </tr> </table> </div>
</div>
<div class="q" id="p_19Vv_339"> <div class="divNumber">315.</div> <div class="p"> <table class="singleColumn"> <tr> <td> <div class="pN">339</div> <div class="G">Vimānapāsādavare manorame,</div> </td> </tr> <tr> <td> <div class="G">Parivāritā accharāsaṅgaṇena;</div> </td> </tr> <tr> <td> <div class="G">Sayaṃpabhā devagaṇā ramenti maṃ,</div> </td> </tr> <tr> <td> <div class="G">Dīghāyukiṃ devavimānamāgatan”ti.</div> </td> </tr> </table> </div>
</div>
<div class="CENTER" id="p_19Vv_340">
<span class="pN">340</span>Pallaṅkavimānaṃ tatiyaṃ.</div>
</html>
