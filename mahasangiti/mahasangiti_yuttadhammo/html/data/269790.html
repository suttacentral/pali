<html>
<div class="i">7.1.4 Dīpiniyaṅgapañha</div>
<div class="h">Opammakathāpañha</div>
<div class="h">Gadrabhavagga</div>
<div class="h">Dīpiniyaṅgapañha</div>
<div class="q" id="p_28Mi_1673"> <div class="divNumber">228.</div> <div class="p">
<span class="pN">1673</span>“Bhante nāgasena, ‘dīpiniyā ekaṃ aṅgaṃ gahetabban’ti yaṃ vadesi, katamaṃ taṃ ekaṃ aṅgaṃ gahetabban”ti? “Yathā, mahārāja, dīpinī sakiṃyeva gabbhaṃ gaṇhāti, na punappunaṃ purisaṃ upeti? Evameva kho, mahārāja, yoginā yogāvacarena āyatiṃ paṭisandhiṃ uppattiṃ gabbhaseyyaṃ cutiṃ bhedaṃ khayaṃ vināsaṃ saṃsārabhayaṃ duggatiṃ visamaṃ sampīḷitaṃ disvā ‘punabbhave nappaṭisandahissāmī’ti yoniso manasikāro karaṇīyo. Idaṃ, mahārāja, dīpiniyā ekaṃ aṅgaṃ gahetabbaṃ. Bhāsitampetaṃ, mahārāja, bhagavatā devātidevena suttanipāte dhaniyagopālakasutte—  </div>
</div>
<div class="q" id="p_28Mi_1674"> <div class="p"> <table class="singleColumn"> <tr> <td> <div class="pN">1674</div> <div class="G">‘Usabhoriva chetva bandhanāni,</div> </td> </tr> <tr> <td> <div class="G">Nāgo pūtilataṃva dālayitvā;</div> </td> </tr> <tr> <td> <div class="G">Nāhaṃ punupessaṃ gabbhaseyyaṃ,</div> </td> </tr> <tr> <td> <div class="G">Atha ce patthayasī pavassa devā’”ti.</div> </td> </tr> </table> </div>
</div>
<div class="CENTER" id="p_28Mi_1675">
<span class="pN">1675</span>Dīpiniyaṅgapañho catuttho.</div>
</html>
