<html>
<div class="i">2.1.2 Revatīvimānavatthu</div>
<div class="h">Purisavimāna</div>
<div class="h">Mahārathavagga</div>
<div class="h">Revatīvimānavatthu</div>
<div class="q" id="p_19Vv_705"> <div class="divNumber">861.</div> <div class="p"> <table class="singleColumn"> <tr> <td> <div class="pN">705</div> <div class="G">“Cirappavāsiṃ purisaṃ,</div> </td> </tr> <tr> <td> <div class="G">dūrato sotthimāgataṃ;</div> </td> </tr> <tr> <td> <div class="G">Ñātimittā suhajjā ca,</div> </td> </tr> <tr> <td> <div class="G">abhinandanti āgataṃ.</div> </td> </tr> </table> </div>
</div>
<div class="q" id="p_19Vv_706"> <div class="divNumber">862.</div> <div class="p"> <table class="singleColumn"> <tr> <td> <div class="pN">706</div> <div class="G">Tatheva katapuññampi,</div> </td> </tr> <tr> <td> <div class="G">asmā lokā paraṃ gataṃ;</div> </td> </tr> <tr> <td> <div class="G">Puññāni paṭigaṇhanti,</div> </td> </tr> <tr> <td> <div class="G">piyaṃ ñātīva āgataṃ”.</div> </td> </tr> </table> </div>
</div>
<div class="q" id="p_19Vv_707"> <div class="divNumber">863.</div> <div class="p"> <table class="singleColumn"> <tr> <td> <div class="pN">707</div> <div class="G">“Uṭṭhehi revate supāpadhamme,</div> </td> </tr> <tr> <td> <div class="G">Apārutadvāre adānasīle;</div> </td> </tr> <tr> <td> <div class="G">Nessāma taṃ yattha thunanti duggatā,</div> </td> </tr> <tr> <td> <div class="G">Samappitā nerayikā dukkhenā”ti.</div> </td> </tr> </table> </div>
</div>
<div class="q" id="p_19Vv_708"> <div class="divNumber">864.</div> <div class="p"> <table class="singleColumn"> <tr> <td> <div class="pN">708</div> <div class="G">Icceva vatvāna yamassa dūtā,</div> </td> </tr> <tr> <td> <div class="G">Te dve yakkhā lohitakkhā brahantā;</div> </td> </tr> <tr> <td> <div class="G">Paccekabāhāsu gahetvā revataṃ,</div> </td> </tr> <tr> <td> <div class="G">Pakkāmayuṃ devagaṇassa santike.</div> </td> </tr> </table> </div>
</div>
<div class="q" id="p_19Vv_709"> <div class="divNumber">865.</div> <div class="p"> <table class="singleColumn"> <tr> <td> <div class="pN">709</div> <div class="G">“Ādiccavaṇṇaṃ ruciraṃ pabhassaraṃ,</div> </td> </tr> <tr> <td> <div class="G">Byamhaṃ subhaṃ kañcanajālachannaṃ;</div> </td> </tr> <tr> <td> <div class="G">Kassetamākiṇṇajanaṃ vimānaṃ,</div> </td> </tr> <tr> <td> <div class="G">Suriyassa raṃsīriva jotamānaṃ.</div> </td> </tr> </table> </div>
</div>
<div class="q" id="p_19Vv_710"> <div class="divNumber">866.</div> <div class="p"> <table class="singleColumn"> <tr> <td> <div class="pN">710</div> <div class="G">Nārīgaṇā candanasāralittā,</div> </td> </tr> <tr> <td> <div class="G">Ubhato vimānaṃ upasobhayanti;</div> </td> </tr> <tr> <td> <div class="G">Taṃ dissati suriyasamānavaṇṇaṃ,</div> </td> </tr> <tr> <td> <div class="G">Ko modati saggapatto vimāne”ti.</div> </td> </tr> </table> </div>
</div>
<div class="q" id="p_19Vv_711"> <div class="divNumber">867.</div> <div class="p"> <table class="singleColumn"> <tr> <td> <div class="pN">711</div> <div class="G">“Bārāṇasiyaṃ nandiyo nāmāsi,</div> </td> </tr> <tr> <td> <div class="G">Upāsako amaccharī dānapati vadaññū;</div> </td> </tr> <tr> <td> <div class="G">Tassetamākiṇṇajanaṃ vimānaṃ,</div> </td> </tr> <tr> <td> <div class="G">Suriyassa raṃsīriva jotamānaṃ.</div> </td> </tr> </table> </div>
</div>
<div class="q" id="p_19Vv_712"> <div class="divNumber">868.</div> <div class="p"> <table class="singleColumn"> <tr> <td> <div class="pN">712</div> <div class="G">Nārīgaṇā candanasāralittā,</div> </td> </tr> <tr> <td> <div class="G">Ubhato vimānaṃ upasobhayanti;</div> </td> </tr> <tr> <td> <div class="G">Taṃ dissati suriyasamānavaṇṇaṃ,</div> </td> </tr> <tr> <td> <div class="G">So modati saggapatto vimāne”ti.</div> </td> </tr> </table> </div>
</div>
<div class="q" id="p_19Vv_713"> <div class="divNumber">869.</div> <div class="p"> <table class="singleColumn"> <tr> <td> <div class="pN">713</div> <div class="G">“Nandiyassāhaṃ bhariyā,</div> </td> </tr> <tr> <td> <div class="G">Agārinī sabbakulassa issarā;</div> </td> </tr> <tr> <td> <div class="G">Bhattu vimāne ramissāmi dānahaṃ,</div> </td> </tr> <tr> <td> <div class="G">Na patthaye nirayaṃ dassanāyā”ti.</div> </td> </tr> </table> </div>
</div>
<div class="q" id="p_19Vv_714"> <div class="divNumber">870.</div> <div class="p"> <table class="singleColumn"> <tr> <td> <div class="pN">714</div> <div class="G">“Eso te nirayo supāpadhamme,</div> </td> </tr> <tr> <td> <div class="G">Puññaṃ tayā akataṃ jīvaloke;</div> </td> </tr> <tr> <td> <div class="G">Na hi maccharī rosako pāpadhammo,</div> </td> </tr> <tr> <td> <div class="G">Saggūpagānaṃ labhati sahabyatan”ti.</div> </td> </tr> </table> </div>
</div>
<div class="q" id="p_19Vv_715"> <div class="divNumber">871.</div> <div class="p"> <table class="singleColumn"> <tr> <td> <div class="pN">715</div> <div class="G">“Kiṃ nu gūthañca muttañca,</div> </td> </tr> <tr> <td> <div class="G">asucī paṭidissati;</div> </td> </tr> <tr> <td> <div class="G">Duggandhaṃ kimidaṃ mīḷhaṃ,</div> </td> </tr> <tr> <td> <div class="G">kimetaṃ upavāyatī”ti.</div> </td> </tr> </table> </div>
</div>
<div class="q" id="p_19Vv_716"> <div class="divNumber">872.</div> <div class="p"> <table class="singleColumn"> <tr> <td> <div class="pN">716</div> <div class="G">“Esa saṃsavako nāma,</div> </td> </tr> <tr> <td> <div class="G">gambhīro sataporiso;</div> </td> </tr> <tr> <td> <div class="G">Yattha vassasahassāni,</div> </td> </tr> <tr> <td> <div class="G">tuvaṃ paccasi revate”ti.</div> </td> </tr> </table> </div>
</div>
<div class="q" id="p_19Vv_717"> <div class="divNumber">873.</div> <div class="p"> <table class="singleColumn"> <tr> <td> <div class="pN">717</div> <div class="G">“Kiṃ nu kāyena vācāya,</div> </td> </tr> <tr> <td> <div class="G">manasā dukkaṭaṃ kataṃ;</div> </td> </tr> <tr> <td> <div class="G">Kena saṃsavako laddho,</div> </td> </tr> <tr> <td> <div class="G">gambhīro sataporiso”ti.</div> </td> </tr> </table> </div>
</div>
<div class="q" id="p_19Vv_718"> <div class="divNumber">874.</div> <div class="p"> <table class="singleColumn"> <tr> <td> <div class="pN">718</div> <div class="G">“Samaṇe brāhmaṇe cāpi,</div> </td> </tr> <tr> <td> <div class="G">aññe vāpi vanibbake;</div> </td> </tr> <tr> <td> <div class="G">Musāvādena vañcesi,</div> </td> </tr> <tr> <td> <div class="G">taṃ pāpaṃ pakataṃ tayā.</div> </td> </tr> </table> </div>
</div>
<div class="q" id="p_19Vv_719"> <div class="divNumber">875.</div> <div class="p"> <table class="singleColumn"> <tr> <td> <div class="pN">719</div> <div class="G">Tena saṃsavako laddho,</div> </td> </tr> <tr> <td> <div class="G">gambhīro sataporiso;</div> </td> </tr> <tr> <td> <div class="G">Tattha vassasahassāni,</div> </td> </tr> <tr> <td> <div class="G">tuvaṃ paccasi revate.</div> </td> </tr> </table> </div>
</div>
<div class="q" id="p_19Vv_720"> <div class="divNumber">876.</div> <div class="p"> <table class="singleColumn"> <tr> <td> <div class="pN">720</div> <div class="G">Hatthepi chindanti athopi pāde,</div> </td> </tr> <tr> <td> <div class="G">Kaṇṇepi chindanti athopi nāsaṃ;</div> </td> </tr> <tr> <td> <div class="G">Athopi kākoḷagaṇā samecca,</div> </td> </tr> <tr> <td> <div class="G">Saṅgamma khādanti viphandamānan”ti.</div> </td> </tr> </table> </div>
</div>
<div class="q" id="p_19Vv_721"> <div class="divNumber">877.</div> <div class="p"> <table class="singleColumn"> <tr> <td> <div class="pN">721</div> <div class="G">“Sādhu kho maṃ paṭinetha,</div> </td> </tr> <tr> <td> <div class="G">kāhāmi kusalaṃ bahuṃ;</div> </td> </tr> <tr> <td> <div class="G">Dānena samacariyāya,</div> </td> </tr> <tr> <td> <div class="G">saṃyamena damena ca;</div> </td> </tr> <tr> <td> <div class="G">Yaṃ katvā sukhitā honti,</div> </td> </tr> <tr> <td> <div class="G">na ca pacchānutappare”ti.</div> </td> </tr> </table> </div>
</div>
<div class="q" id="p_19Vv_722"> <div class="divNumber">878.</div> <div class="p"> <table class="singleColumn"> <tr> <td> <div class="pN">722</div> <div class="G">“Pure tuvaṃ pamajjitvā,</div> </td> </tr> <tr> <td> <div class="G">idāni paridevasi;</div> </td> </tr> <tr> <td> <div class="G">Sayaṃ katānaṃ kammānaṃ,</div> </td> </tr> <tr> <td> <div class="G">vipākaṃ anubhossasī”ti.</div> </td> </tr> </table> </div>
</div>
<div class="q" id="p_19Vv_723"> <div class="divNumber">879.</div> <div class="p"> <table class="singleColumn"> <tr> <td> <div class="pN">723</div> <div class="G">“Ko devalokato manussalokaṃ,</div> </td> </tr> <tr> <td> <div class="G">Gantvāna puṭṭho me evaṃ vadeyya;</div> </td> </tr> <tr> <td> <div class="G">‘Nikkhittadaṇḍesu dadātha dānaṃ,</div> </td> </tr> <tr> <td> <div class="G">Acchādanaṃ seyyamathannapānaṃ;</div> </td> </tr> <tr> <td> <div class="G">Na hi maccharī rosako pāpadhammo,</div> </td> </tr> <tr> <td> <div class="G">Saggūpagānaṃ labhati sahabyataṃ’.</div> </td> </tr> </table> </div>
</div>
<div class="q" id="p_19Vv_724"> <div class="divNumber">880.</div> <div class="p"> <table class="singleColumn"> <tr> <td> <div class="pN">724</div> <div class="G">Sāhaṃ nūna ito gantvā,</div> </td> </tr> <tr> <td> <div class="G">yoniṃ laddhāna mānusiṃ;</div> </td> </tr> <tr> <td> <div class="G">Vadaññū sīlasampannā,</div> </td> </tr> <tr> <td> <div class="G">kāhāmi kusalaṃ bahuṃ;</div> </td> </tr> <tr> <td> <div class="G">Dānena samacariyāya,</div> </td> </tr> <tr> <td> <div class="G">saṃyamena damena ca.</div> </td> </tr> </table> </div>
</div>
<div class="q" id="p_19Vv_725"> <div class="divNumber">881.</div> <div class="p"> <table class="singleColumn"> <tr> <td> <div class="pN">725</div> <div class="G">Ārāmāni ca ropissaṃ,</div> </td> </tr> <tr> <td> <div class="G">dugge saṅkamanāni ca;</div> </td> </tr> <tr> <td> <div class="G">Papañca udapānañca,</div> </td> </tr> <tr> <td> <div class="G">vippasannena cetasā.</div> </td> </tr> </table> </div>
</div>
<div class="q" id="p_19Vv_726"> <div class="divNumber">882.</div> <div class="p"> <table class="singleColumn"> <tr> <td> <div class="pN">726</div> <div class="G">Cātuddasiṃ pañcadasiṃ,</div> </td> </tr> <tr> <td> <div class="G">yā ca pakkhassa aṭṭhamī;</div> </td> </tr> <tr> <td> <div class="G">Pāṭihāriyapakkhañca,</div> </td> </tr> <tr> <td> <div class="G">aṭṭhaṅgasusamāgataṃ.</div> </td> </tr> </table> </div>
</div>
<div class="q" id="p_19Vv_727"> <div class="divNumber">883.</div> <div class="p"> <table class="singleColumn"> <tr> <td> <div class="pN">727</div> <div class="G">Uposathaṃ upavasissaṃ,</div> </td> </tr> <tr> <td> <div class="G">sadā sīlesu saṃvutā;</div> </td> </tr> <tr> <td> <div class="G">Na ca dāne pamajjissaṃ,</div> </td> </tr> <tr> <td> <div class="G">sāmaṃ diṭṭhamidaṃ mayā”ti.</div> </td> </tr> </table> </div>
</div>
<div class="q" id="p_19Vv_728"> <div class="divNumber">884.</div> <div class="p"> <table class="singleColumn"> <tr> <td> <div class="pN">728</div> <div class="G">Iccevaṃ vippalapantiṃ,</div> </td> </tr> <tr> <td> <div class="G">phandamānaṃ tato tato;</div> </td> </tr> <tr> <td> <div class="G">Khipiṃsu niraye ghore,</div> </td> </tr> <tr> <td> <div class="G">uddhampādaṃ avaṃsiraṃ.</div> </td> </tr> </table> </div>
</div>
<div class="q" id="p_19Vv_729"> <div class="divNumber">885.</div> <div class="p"> <table class="singleColumn"> <tr> <td> <div class="pN">729</div> <div class="G">“Ahaṃ pure maccharinī ahosiṃ,</div> </td> </tr> <tr> <td> <div class="G">Paribhāsikā samaṇabrāhmaṇānaṃ;</div> </td> </tr> <tr> <td> <div class="G">Vitathena ca sāmikaṃ vañcayitvā,</div> </td> </tr> <tr> <td> <div class="G">Paccāmahaṃ niraye ghorarūpe”ti.</div> </td> </tr> </table> </div>
</div>
<div class="CENTER" id="p_19Vv_730">
<span class="pN">730</span>Revatīvimānaṃ dutiyaṃ.</div>
</html>
