<html>
<div class="i">1.2.6 Upasīvamāṇavapucchā</div>
<div class="h">Pārāyanavaggagāthā</div>
<div class="h">Pucchā</div>
<div class="h">Upasīvamāṇavapucchā</div>
<div class="q" id="p_25Cn_101"> <div class="divNumber">94.</div> <div class="p"> <table class="singleColumn"> <tr> <td> <div class="pN">101</div> <div class="G">“Eko ahaṃ sakka mahantamoghaṃ, <span class="gathaQuote">(iccāyasmā upasīvo)</span>
</div> </td> </tr> <tr> <td> <div class="G">Anissito no visahāmi tārituṃ;</div> </td> </tr> <tr> <td> <div class="G">Ārammaṇaṃ brūhi samantacakkhu,</div> </td> </tr> <tr> <td> <div class="G">Yaṃ nissito oghamimaṃ tareyyaṃ”. (1)</div> </td> </tr> </table> </div>
</div>
<div class="q" id="p_25Cn_102"> <div class="divNumber">95.</div> <div class="p"> <table class="singleColumn"> <tr> <td> <div class="pN">102</div> <div class="G">“Ākiñcaññaṃ pekkhamāno satimā, <span class="gathaQuote">(upasīvāti bhagavā)</span>
</div> </td> </tr> <tr> <td> <div class="G">Natthīti nissāya tarassu oghaṃ;</div> </td> </tr> <tr> <td> <div class="G">Kāme pahāya virato kathāhi,</div> </td> </tr> <tr> <td> <div class="G">Taṇhakkhayaṃ nattamahābhipassa”. (2)</div> </td> </tr> </table> </div>
</div>
<div class="q" id="p_25Cn_103"> <div class="divNumber">96.</div> <div class="p"> <table class="singleColumn"> <tr> <td> <div class="pN">103</div> <div class="G">“Sabbesu kāmesu yo vītarāgo, <span class="gathaQuote">(iccāyasmā upasīvo)</span>
</div> </td> </tr> <tr> <td> <div class="G">Ākiñcaññaṃ nissito hitvā maññaṃ;</div> </td> </tr> <tr> <td> <div class="G">Saññāvimokkhe paramedhimutto,</div> </td> </tr> <tr> <td> <div class="G">Tiṭṭhe nu so tattha anānuyāyī”. (3)</div> </td> </tr> </table> </div>
</div>
<div class="q" id="p_25Cn_104"> <div class="divNumber">97.</div> <div class="p"> <table class="singleColumn"> <tr> <td> <div class="pN">104</div> <div class="G">“Sabbesu kāmesu yo vītarāgo, <span class="gathaQuote">(upasīvāti bhagavā)</span>
</div> </td> </tr> <tr> <td> <div class="G">Ākiñcaññaṃ nissito hitvā maññaṃ;</div> </td> </tr> <tr> <td> <div class="G">Saññāvimokkhe paramedhimutto,</div> </td> </tr> <tr> <td> <div class="G">Tiṭṭheyya so tattha anānuyāyī”. (4)</div> </td> </tr> </table> </div>
</div>
<div class="q" id="p_25Cn_105"> <div class="divNumber">98.</div> <div class="p"> <table class="singleColumn"> <tr> <td> <div class="pN">105</div> <div class="G">“Tiṭṭhe ce so tattha anānuyāyī,</div> </td> </tr> <tr> <td> <div class="G">Pūgampi vassānaṃ samantacakkhu;</div> </td> </tr> <tr> <td> <div class="G">Tattheva so sītisiyā vimutto,</div> </td> </tr> <tr> <td> <div class="G">Cavetha viññāṇaṃ tathāvidhassa”. (5)</div> </td> </tr> </table> </div>
</div>
<div class="q" id="p_25Cn_106"> <div class="divNumber">99.</div> <div class="p"> <table class="singleColumn"> <tr> <td> <div class="pN">106</div> <div class="G">“Acci yathā vātavegena khittā, <span class="gathaQuote">(upasīvāti bhagavā)</span>
</div> </td> </tr> <tr> <td> <div class="G">Atthaṃ paleti na upeti saṅkhaṃ;</div> </td> </tr> <tr> <td> <div class="G">Evaṃ munī nāmakāyā vimutto,</div> </td> </tr> <tr> <td> <div class="G">Atthaṃ paleti na upeti saṅkhaṃ”. (6)</div> </td> </tr> </table> </div>
</div>
<div class="q" id="p_25Cn_107"> <div class="divNumber">100.</div> <div class="p"> <table class="singleColumn"> <tr> <td> <div class="pN">107</div> <div class="G">“Atthaṅgato so uda vā so natthi,</div> </td> </tr> <tr> <td> <div class="G">Udāhu ve sassatiyā arogo;</div> </td> </tr> <tr> <td> <div class="G">Taṃ me munī sādhu viyākarohi,</div> </td> </tr> <tr> <td> <div class="G">Tathā hi te vidito esa dhammo”. (7)</div> </td> </tr> </table> </div>
</div>
<div class="q" id="p_25Cn_108"> <div class="divNumber">101.</div> <div class="p"> <table class="singleColumn"> <tr> <td> <div class="pN">108</div> <div class="G">“Atthaṅgatassa na pamāṇamatthi, <span class="gathaQuote">(upasīvāti bhagavā)</span>
</div> </td> </tr> <tr> <td> <div class="G">Yena naṃ vajjuṃ taṃ tassa natthi;</div> </td> </tr> <tr> <td> <div class="G">Sabbesu dhammesu samūhatesu,</div> </td> </tr> <tr> <td> <div class="G">Samūhatā vādapathāpi sabbe”ti. (8)</div> </td> </tr> </table> </div>
</div>
<div class="CENTER" id="p_25Cn_109">
<span class="pN">109</span>Upasīvamāṇavapucchā chaṭṭhī.</div>
</html>
