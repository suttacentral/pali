<html>
<div class="i">8.10 Dutiyadabbasutta</div>
<div class="h">Pāṭaligāmiyavagga</div>
<div class="h">Dutiyadabbasutta</div>
<div class="q" id="p_18Ud_753"> <div class="divNumber">80.</div> <div class="p">
<span class="pN">753</span>Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tatra kho bhagavā bhikkhū āmantesi—  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca—  </div>
</div>
<div class="q" id="p_18Ud_754"> <div class="p">
<span class="pN">754</span>“Dabbassa, bhikkhave, mallaputtassa vehāsaṃ abbhuggantvā ākāse antalikkhe pallaṅkena nisīditvā tejodhātuṃ samāpajjitvā vuṭṭhahitvā parinibbutassa sarīrassa jhāyamānassa ḍayhamānassa neva chārikā paññāyittha na masi. Seyyathāpi nāma sappissa vā telassa vā jhāyamānassa ḍayhamānassa neva chārikā paññāyati na masi; evamevaṃ kho, bhikkhave, dabbassa mallaputtassa vehāsaṃ abbhuggantvā ākāse antalikkhe pallaṅkena nisīditvā tejodhātuṃ samāpajjitvā vuṭṭhahitvā parinibbutassa sarīrassa jhāyamānassa ḍayhamānassa neva chārikā paññāyittha na masī”ti. </div>
</div>
<div class="q" id="p_18Ud_755"> <div class="p">
<span class="pN">755</span>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—  </div>
</div>
<div class="q" id="p_18Ud_756"> <div class="p"> <table class="singleColumn"> <tr> <td> <div class="pN">756</div> <div class="G">“Ayoghanahatasseva,</div> </td> </tr> <tr> <td> <div class="G">jalato jātavedaso;</div> </td> </tr> <tr> <td> <div class="G">Anupubbūpasantassa,</div> </td> </tr> <tr> <td> <div class="G">yathā na ñāyate gati. (94)</div> </td> </tr> </table> </div>
</div>
<div class="q" id="p_18Ud_757"> <div class="p"> <table class="singleColumn"> <tr> <td> <div class="pN">757</div> <div class="G">Evaṃ sammāvimuttānaṃ,</div> </td> </tr> <tr> <td> <div class="G">kāmabandhoghatārinaṃ;</div> </td> </tr> <tr> <td> <div class="G">Paññāpetuṃ gati natthi,</div> </td> </tr> <tr> <td> <div class="G">pattānaṃ acalaṃ sukhan”ti. (95)</div> </td> </tr> </table> </div>
</div>
<div class="CENTER" id="p_18Ud_758">
<span class="pN">758</span>Dasamaṃ.</div>
<div class="CENTER" id="p_18Ud_759">
<span class="pN">759</span>Pāṭaligāmiyavaggo aṭṭhamo.</div>
<div class="SUMMARY" id="p_18Ud_760">
<span class="pN">760</span><span class="firstLetter">T</span>assuddānaṃ</div>
<div class="q" id="p_18Ud_761"> <div class="p"> <table class="singleColumn"> <tr> <td> <div class="pN">761</div> <div class="G">Nibbānā caturo vuttā,</div> </td> </tr> <tr> <td> <div class="G">cundo pāṭaligāmiyā;</div> </td> </tr> <tr> <td> <div class="G">Dvidhāpatho visākhā ca,</div> </td> </tr> <tr> <td> <div class="G">dabbena saha te dasāti.</div> </td> </tr> </table> </div>
</div>
<div class="SUMMARY" id="p_18Ud_762">
<span class="pN">762</span><span class="firstLetter">U</span>dāne <span class="firstLetter">v</span>aggānamuddānaṃ</div>
<div class="q" id="p_18Ud_763"> <div class="p"> <table class="singleColumn"> <tr> <td> <div class="pN">763</div> <div class="G">Vaggamidaṃ paṭhamaṃ varabodhi,</div> </td> </tr> <tr> <td> <div class="G">Vaggamidaṃ dutiyaṃ mucalindo;</div> </td> </tr> <tr> <td> <div class="G">Nandakavaggavaro tatiyo tu,</div> </td> </tr> <tr> <td> <div class="G">Meghiyavaggavaro ca catuttho.</div> </td> </tr> </table> </div>
</div>
<div class="q" id="p_18Ud_764"> <div class="p"> <table class="singleColumn"> <tr> <td> <div class="pN">764</div> <div class="G">Pañcamavaggavarantidha soṇo,</div> </td> </tr> <tr> <td> <div class="G">Chaṭṭhamavaggavaranti jaccandho;</div> </td> </tr> <tr> <td> <div class="G">Sattamavaggavaranti ca cūḷo,</div> </td> </tr> <tr> <td> <div class="G">Pāṭaligāmiyamaṭṭhamavaggo.</div> </td> </tr> </table> </div>
</div>
<div class="q" id="p_18Ud_765"> <div class="p"> <table class="singleColumn"> <tr> <td> <div class="pN">765</div> <div class="G">Asītimanūnakasuttavaraṃ,</div> </td> </tr> <tr> <td> <div class="G">Vaggamidaṭṭhakaṃ suvibhattaṃ;</div> </td> </tr> <tr> <td> <div class="G">Dassitaṃ cakkhumatā vimalena,</div> </td> </tr> <tr> <td> <div class="G">Addhā hi taṃ udānamitīdamāhu.</div> </td> </tr> </table> </div>
</div>
<div class="ENDBOOK" id="p_18Ud_766">
<span class="pN">766</span>Udānapāḷi niṭṭhitā.</div>
</html>
