<html>
<div class="i">7.11 Eṇijaṅghalakkhaṇaṃ</div>
<div class="h">Lakkhaṇasutta</div>
<div class="q" id="h_8D_457"> <h2 class="paliSectionName">
<span class="pN">457</span>Eṇijaṅghalakkhaṇaṃ </h2>
</div>
<div class="q" id="p_8D_458"> <div class="divNumber">214.</div> <div class="p">
<span class="pN">458</span>“Yampi, bhikkhave, tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto samāno sakkaccaṃ vācetā ahosi sippaṃ vā vijjaṃ vā caraṇaṃ vā kammaṃ vā—  ‘kintime khippaṃ vijāneyyuṃ, khippaṃ paṭipajjeyyuṃ, na ciraṃ kilisseyyun’”ti. So tassa kammassa kaṭattā…pe…  so tato cuto itthattaṃ āgato samāno imaṃ mahāpurisalakkhaṇaṃ paṭilabhati. Eṇijaṅgho hoti. </div>
</div>
<div class="q" id="p_8D_459"> <div class="p">
<span class="pN">459</span>So tena lakkhaṇena samannāgato sace agāraṃ ajjhāvasati, rājā hoti cakkavattī…pe…  rājā samāno kiṃ labhati? Yāni tāni rājārahāni rājaṅgāni rājūpabhogāni rājānucchavikāni tāni khippaṃ paṭilabhati. Rājā samāno idaṃ labhati…pe…  buddho samāno kiṃ labhati? Yāni tāni samaṇārahāni samaṇaṅgāni samaṇūpabhogāni samaṇānucchavikāni, tāni khippaṃ paṭilabhati. Buddho samāno idaṃ labhati”. Etamatthaṃ bhagavā avoca. </div>
</div>
<div class="q" id="p_8D_460"> <div class="divNumber">215.</div> <div class="p">
<span class="pN">460</span>Tatthetaṃ vuccati—  </div>
</div>
<div class="q" id="p_8D_461"> <div class="p"> <table class="singleColumn"> <tr> <td> <div class="pN">461</div> <div class="G">“Sippesu vijjācaraṇesu kammesu,</div> </td> </tr> <tr> <td> <div class="G">Kathaṃ vijāneyyuṃ lahunti icchati;</div> </td> </tr> <tr> <td> <div class="G">Yadūpaghātāya na hoti kassaci,</div> </td> </tr> <tr> <td> <div class="G">Vāceti khippaṃ na ciraṃ kilissati.</div> </td> </tr> </table> </div>
</div>
<div class="q" id="p_8D_462"> <div class="p"> <table class="singleColumn"> <tr> <td> <div class="pN">462</div> <div class="G">Taṃ kammaṃ katvā kusalaṃ sukhudrayaṃ,</div> </td> </tr> <tr> <td> <div class="G">Jaṅghā manuññā labhate susaṇṭhitā;</div> </td> </tr> <tr> <td> <div class="G">Vaṭṭā sujātā anupubbamuggatā,</div> </td> </tr> <tr> <td> <div class="G">Uddhaggalomā sukhumattacotthatā.</div> </td> </tr> </table> </div>
</div>
<div class="q" id="p_8D_463"> <div class="p"> <table class="singleColumn"> <tr> <td> <div class="pN">463</div> <div class="G">Eṇeyyajaṅghoti tamāhu puggalaṃ,</div> </td> </tr> <tr> <td> <div class="G">Sampattiyā khippamidhāhu lakkhaṇaṃ;</div> </td> </tr> <tr> <td> <div class="G">Gehānulomāni yadābhikaṅkhati,</div> </td> </tr> <tr> <td> <div class="G">Apabbajaṃ khippamidhādhigacchati.</div> </td> </tr> </table> </div>
</div>
<div class="q" id="p_8D_464"> <div class="p"> <table class="singleColumn"> <tr> <td> <div class="pN">464</div> <div class="G">Sace ca pabbajjamupeti tādiso,</div> </td> </tr> <tr> <td> <div class="G">Nekkhammachandābhirato vicakkhaṇo;</div> </td> </tr> <tr> <td> <div class="G">Anucchavikassa yadānulomikaṃ,</div> </td> </tr> <tr> <td> <div class="G">Taṃ vindati khippamanomavikkamo”ti.</div> </td> </tr> </table> </div>
</div>
</html>
