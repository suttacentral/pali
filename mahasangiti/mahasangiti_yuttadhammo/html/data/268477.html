<html>
<div class="i">4.1.3 Āsavakkhayasutta</div>
<div class="h">Catukkanipāta</div>
<div class="h">Brāhmaṇadhammayāgavagga</div>
<div class="h">Āsavakkhayasutta</div>
<div class="q" id="p_18It_741"> <div class="divNumber">102.</div> <div class="p">
<span class="pN">741</span>Vuttañhetaṃ bhagavatā vuttamarahatāti me sutaṃ—  </div>
</div>
<div class="q" id="p_18It_742"> <div class="p">
<span class="pN">742</span>“Jānatohaṃ, bhikkhave, passato āsavānaṃ khayaṃ vadāmi, no ajānato no apassato. Kiñca, bhikkhave, jānato, kiṃ passato āsavānaṃ khayo hoti? Idaṃ dukkhanti, bhikkhave, jānato passato āsavānaṃ khayo hoti. Ayaṃ dukkhasamudayoti, bhikkhave, jānato passato āsavānaṃ khayo hoti. Ayaṃ dukkhanirodhoti, bhikkhave, jānato passato āsavānaṃ khayo hoti. Ayaṃ dukkhanirodhagāminī paṭipadāti, bhikkhave, jānato passato āsavānaṃ khayo hoti. Evaṃ kho, bhikkhave, jānato evaṃ passato āsavānaṃ khayo hotī”ti. Etamatthaṃ bhagavā avoca. Tatthetaṃ iti vuccati—  </div>
</div>
<div class="q" id="p_18It_743"> <div class="p"> <table class="singleColumn"> <tr> <td> <div class="pN">743</div> <div class="G">“Sekhassa sikkhamānassa,</div> </td> </tr> <tr> <td> <div class="G">ujumaggānusārino;</div> </td> </tr> <tr> <td> <div class="G">Khayasmiṃ paṭhamaṃ ñāṇaṃ,</div> </td> </tr> <tr> <td> <div class="G">tato aññā anantarā.</div> </td> </tr> </table> </div>
</div>
<div class="q" id="p_18It_744"> <div class="p"> <table class="singleColumn"> <tr> <td> <div class="pN">744</div> <div class="G">Tato aññā vimuttassa,</div> </td> </tr> <tr> <td> <div class="G">vimuttiñāṇamuttamaṃ;</div> </td> </tr> <tr> <td> <div class="G">Uppajjati khaye ñāṇaṃ,</div> </td> </tr> <tr> <td> <div class="G">khīṇā saṃyojanā iti.</div> </td> </tr> </table> </div>
</div>
<div class="q" id="p_18It_745"> <div class="p"> <table class="singleColumn"> <tr> <td> <div class="pN">745</div> <div class="G">Na tvevidaṃ kusītena,</div> </td> </tr> <tr> <td> <div class="G">bālenamavijānatā;</div> </td> </tr> <tr> <td> <div class="G">Nibbānaṃ adhigantabbaṃ,</div> </td> </tr> <tr> <td> <div class="G">sabbaganthappamocanan”ti.</div> </td> </tr> </table> </div>
</div>
<div class="q" id="p_18It_746"> <div class="p">
<span class="pN">746</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_747">
<span class="pN">747</span>Tatiyaṃ.</div>
</html>
