<html>
<div class="i">4.3 Duṭṭhaṭṭhakasutta</div>
<div class="h">Aṭṭhakavagga</div>
<div class="h">Duṭṭhaṭṭhakasutta</div>
<div class="q" id="p_18Sn_950"> <div class="divNumber">787.</div> <div class="p"> <table class="singleColumn"> <tr> <td> <div class="pN">950</div> <div class="G">Vadanti ve duṭṭhamanāpi eke,</div> </td> </tr> <tr> <td> <div class="G">Athopi ve saccamanā vadanti;</div> </td> </tr> <tr> <td> <div class="G">Vādañca jātaṃ muni no upeti,</div> </td> </tr> <tr> <td> <div class="G">Tasmā munī natthi khilo kuhiñci. (1)</div> </td> </tr> </table> </div>
</div>
<div class="q" id="p_18Sn_951"> <div class="divNumber">788.</div> <div class="p"> <table class="singleColumn"> <tr> <td> <div class="pN">951</div> <div class="G">Sakañhi diṭṭhiṃ kathamaccayeyya,</div> </td> </tr> <tr> <td> <div class="G">Chandānunīto ruciyā niviṭṭho;</div> </td> </tr> <tr> <td> <div class="G">Sayaṃ samattāni pakubbamāno,</div> </td> </tr> <tr> <td> <div class="G">Yathā hi jāneyya tathā vadeyya. (2)</div> </td> </tr> </table> </div>
</div>
<div class="q" id="p_18Sn_952"> <div class="divNumber">789.</div> <div class="p"> <table class="singleColumn"> <tr> <td> <div class="pN">952</div> <div class="G">Yo attano sīlavatāni jantu,</div> </td> </tr> <tr> <td> <div class="G">Anānupuṭṭhova paresa pāva;</div> </td> </tr> <tr> <td> <div class="G">Anariyadhammaṃ kusalā tamāhu,</div> </td> </tr> <tr> <td> <div class="G">Yo ātumānaṃ sayameva pāva. (3)</div> </td> </tr> </table> </div>
</div>
<div class="q" id="p_18Sn_953"> <div class="divNumber">790.</div> <div class="p"> <table class="singleColumn"> <tr> <td> <div class="pN">953</div> <div class="G">Santo ca bhikkhu abhinibbutatto,</div> </td> </tr> <tr> <td> <div class="G">Itihanti sīlesu akatthamāno;</div> </td> </tr> <tr> <td> <div class="G">Tamariyadhammaṃ kusalā vadanti,</div> </td> </tr> <tr> <td> <div class="G">Yassussadā natthi kuhiñci loke. (4)</div> </td> </tr> </table> </div>
</div>
<div class="q" id="p_18Sn_954"> <div class="divNumber">791.</div> <div class="p"> <table class="singleColumn"> <tr> <td> <div class="pN">954</div> <div class="G">Pakappitā saṅkhatā yassa dhammā,</div> </td> </tr> <tr> <td> <div class="G">Purakkhatā santi avīvadātā;</div> </td> </tr> <tr> <td> <div class="G">Yadattani passati ānisaṃsaṃ,</div> </td> </tr> <tr> <td> <div class="G">Taṃ nissito kuppapaṭiccasantiṃ. (5)</div> </td> </tr> </table> </div>
</div>
<div class="q" id="p_18Sn_955"> <div class="divNumber">792.</div> <div class="p"> <table class="singleColumn"> <tr> <td> <div class="pN">955</div> <div class="G">Diṭṭhīnivesā na hi svātivattā,</div> </td> </tr> <tr> <td> <div class="G">Dhammesu niccheyya samuggahītaṃ;</div> </td> </tr> <tr> <td> <div class="G">Tasmā naro tesu nivesanesu,</div> </td> </tr> <tr> <td> <div class="G">Nirassatī ādiyatī ca dhammaṃ. (6)</div> </td> </tr> </table> </div>
</div>
<div class="q" id="p_18Sn_956"> <div class="divNumber">793.</div> <div class="p"> <table class="singleColumn"> <tr> <td> <div class="pN">956</div> <div class="G">Dhonassa hi natthi kuhiñci loke,</div> </td> </tr> <tr> <td> <div class="G">Pakappitā diṭṭhi bhavābhavesu;</div> </td> </tr> <tr> <td> <div class="G">Māyañca mānañca pahāya dhono,</div> </td> </tr> <tr> <td> <div class="G">Sa kena gaccheyya anūpayo so. (7)</div> </td> </tr> </table> </div>
</div>
<div class="q" id="p_18Sn_957"> <div class="divNumber">794.</div> <div class="p"> <table class="singleColumn"> <tr> <td> <div class="pN">957</div> <div class="G">Upayo hi dhammesu upeti vādaṃ,</div> </td> </tr> <tr> <td> <div class="G">Anūpayaṃ kena kathaṃ vadeyya;</div> </td> </tr> <tr> <td> <div class="G">Attā nirattā na hi tassa atthi,</div> </td> </tr> <tr> <td> <div class="G">Adhosi so diṭṭhimidheva sabbanti. (8)</div> </td> </tr> </table> </div>
</div>
<div class="CENTER" id="p_18Sn_958">
<span class="pN">958</span>Duṭṭhaṭṭhakasuttaṃ tatiyaṃ.</div>
</html>
