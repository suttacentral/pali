<html>
<div class="i">4.3 Uppaladāyikātherīapadāna</div>
<div class="h">Khattiyāvagga</div>
<div class="h">Uppaladāyikātherīapadāna</div>
<div class="q" id="p_20Ap2_1265"> <div class="divNumber">57.</div> <div class="p"> <table class="singleColumn"> <tr> <td> <div class="pN">1265</div> <div class="G">“Nagare aruṇavatiyā,</div> </td> </tr> <tr> <td> <div class="G">aruṇo nāma khattiyo;</div> </td> </tr> <tr> <td> <div class="G">Tassa rañño ahuṃ bhariyā,</div> </td> </tr> <tr> <td> <div class="G">ekajjhaṃ cārayāmahaṃ.</div> </td> </tr> </table> </div>
</div>
<div class="q" id="p_20Ap2_1266"> <div class="divNumber">58.</div> <div class="p"> <table class="singleColumn"> <tr> <td> <div class="pN">1266</div> <div class="G">Rahogatā nisīditvā,</div> </td> </tr> <tr> <td> <div class="G">evaṃ cintesahaṃ tadā;</div> </td> </tr> <tr> <td> <div class="G">‘Kusalaṃ me kataṃ natthi,</div> </td> </tr> <tr> <td> <div class="G">ādāya gamiyaṃ mama.</div> </td> </tr> </table> </div>
</div>
<div class="q" id="p_20Ap2_1267"> <div class="divNumber">59.</div> <div class="p"> <table class="singleColumn"> <tr> <td> <div class="pN">1267</div> <div class="G">Mahābhitāpaṃ kaṭukaṃ,</div> </td> </tr> <tr> <td> <div class="G">ghorarūpaṃ sudāruṇaṃ;</div> </td> </tr> <tr> <td> <div class="G">Nirayaṃ nūna gacchāmi,</div> </td> </tr> <tr> <td> <div class="G">ettha me natthi saṃsayo’.</div> </td> </tr> </table> </div>
</div>
<div class="q" id="p_20Ap2_1268"> <div class="divNumber">60.</div> <div class="p"> <table class="singleColumn"> <tr> <td> <div class="pN">1268</div> <div class="G">Evāhaṃ cintayitvāna,</div> </td> </tr> <tr> <td> <div class="G">pahaṃsetvāna mānasaṃ;</div> </td> </tr> <tr> <td> <div class="G">Rājānaṃ upagantvāna,</div> </td> </tr> <tr> <td> <div class="G">idaṃ vacanamabraviṃ.</div> </td> </tr> </table> </div>
</div>
<div class="q" id="p_20Ap2_1269"> <div class="divNumber">61.</div> <div class="p"> <table class="singleColumn"> <tr> <td> <div class="pN">1269</div> <div class="G">‘Itthī nāma mayaṃ deva,</div> </td> </tr> <tr> <td> <div class="G">purisānittarā ahu;</div> </td> </tr> <tr> <td> <div class="G">Ekaṃ me samaṇaṃ dehi,</div> </td> </tr> <tr> <td> <div class="G">bhojayissāmi khattiya’.</div> </td> </tr> </table> </div>
</div>
<div class="q" id="p_20Ap2_1270"> <div class="divNumber">62.</div> <div class="p"> <table class="singleColumn"> <tr> <td> <div class="pN">1270</div> <div class="G">Adāsi me tadā rājā,</div> </td> </tr> <tr> <td> <div class="G">samaṇaṃ bhāvitindriyaṃ;</div> </td> </tr> <tr> <td> <div class="G">Tassa pattaṃ gahetvāna,</div> </td> </tr> <tr> <td> <div class="G">paramannena pūrayiṃ.</div> </td> </tr> </table> </div>
</div>
<div class="q" id="p_20Ap2_1271"> <div class="divNumber">63.</div> <div class="p"> <table class="singleColumn"> <tr> <td> <div class="pN">1271</div> <div class="G">Pūretvā paramaṃ annaṃ,</div> </td> </tr> <tr> <td> <div class="G">saha sugandhalepanaṃ;</div> </td> </tr> <tr> <td> <div class="G">Mahācelena chāditvā,</div> </td> </tr> <tr> <td> <div class="G">adāsiṃ tuṭṭhamānasā.</div> </td> </tr> </table> </div>
</div>
<div class="q" id="p_20Ap2_1272"> <div class="divNumber">64.</div> <div class="p"> <table class="singleColumn"> <tr> <td> <div class="pN">1272</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṃ dehaṃ,</div> </td> </tr> <tr> <td> <div class="G">tāvatiṃsamagacchahaṃ.</div> </td> </tr> </table> </div>
</div>
<div class="q" id="p_20Ap2_1273"> <div class="divNumber">65.</div> <div class="p"> <table class="singleColumn"> <tr> <td> <div class="pN">1273</div> <div class="G">Sahassadevarājūnaṃ,</div> </td> </tr> <tr> <td> <div class="G">mahesittamakārayiṃ;</div> </td> </tr> <tr> <td> <div class="G">Sahassacakkavattīnaṃ,</div> </td> </tr> <tr> <td> <div class="G">mahesittamakārayiṃ.</div> </td> </tr> </table> </div>
</div>
<div class="q" id="p_20Ap2_1274"> <div class="divNumber">66.</div> <div class="p"> <table class="singleColumn"> <tr> <td> <div class="pN">1274</div> <div class="G">Padesarajjaṃ vipulaṃ,</div> </td> </tr> <tr> <td> <div class="G">gaṇanāto asaṅkhiyaṃ;</div> </td> </tr> <tr> <td> <div class="G">Nānāvidhaṃ bahuṃ aññaṃ,</div> </td> </tr> <tr> <td> <div class="G">tassa kammaphalaṃ tato.</div> </td> </tr> </table> </div>
</div>
<div class="q" id="p_20Ap2_1275"> <div class="divNumber">67.</div> <div class="p"> <table class="singleColumn"> <tr> <td> <div class="pN">1275</div> <div class="G">Uppalasseva me vaṇṇo,</div> </td> </tr> <tr> <td> <div class="G">abhirūpā sudassanā;</div> </td> </tr> <tr> <td> <div class="G">Itthisabbaṅgasampannā,</div> </td> </tr> <tr> <td> <div class="G">abhijātā jutindharā.</div> </td> </tr> </table> </div>
</div>
<div class="q" id="p_20Ap2_1276"> <div class="divNumber">68.</div> <div class="p"> <table class="singleColumn"> <tr> <td> <div class="pN">1276</div> <div class="G">Pacchime bhave sampatte,</div> </td> </tr> <tr> <td> <div class="G">ajāyiṃ sākiye kule;</div> </td> </tr> <tr> <td> <div class="G">Nārīsahassapāmokkhā,</div> </td> </tr> <tr> <td> <div class="G">suddhodanasutassahaṃ.</div> </td> </tr> </table> </div>
</div>
<div class="q" id="p_20Ap2_1277"> <div class="divNumber">69.</div> <div class="p"> <table class="singleColumn"> <tr> <td> <div class="pN">1277</div> <div class="G">Nibbinditvā agārehaṃ,</div> </td> </tr> <tr> <td> <div class="G">pabbajiṃ anagāriyaṃ;</div> </td> </tr> <tr> <td> <div class="G">Sattamīrattisampattā,</div> </td> </tr> <tr> <td> <div class="G">catusaccamapāpuṇiṃ.</div> </td> </tr> </table> </div>
</div>
<div class="q" id="p_20Ap2_1278"> <div class="divNumber">70.</div> <div class="p"> <table class="singleColumn"> <tr> <td> <div class="pN">1278</div> <div class="G">Cīvaraṃ piṇḍapātañca,</div> </td> </tr> <tr> <td> <div class="G">paccayaṃ sayanāsanaṃ;</div> </td> </tr> <tr> <td> <div class="G">Parimetuṃ na sakkomi,</div> </td> </tr> <tr> <td> <div class="G">piṇḍapātassidaṃ phalaṃ.</div> </td> </tr> </table> </div>
</div>
<div class="q" id="p_20Ap2_1279"> <div class="divNumber">71.</div> <div class="p"> <table class="singleColumn"> <tr> <td> <div class="pN">1279</div> <div class="G">Yaṃ mayhaṃ pūritaṃ kammaṃ,</div> </td> </tr> <tr> <td> <div class="G">Kusalaṃ sarase muni;</div> </td> </tr> <tr> <td> <div class="G">Tuyhatthāya mahāvīra,</div> </td> </tr> <tr> <td> <div class="G">Paricattaṃ bahuṃ mayā.</div> </td> </tr> </table> </div>
</div>
<div class="q" id="p_20Ap2_1280"> <div class="divNumber">72.</div> <div class="p"> <table class="singleColumn"> <tr> <td> <div class="pN">1280</div> <div class="G">Ekattiṃse ito kappe,</div> </td> </tr> <tr> <td> <div class="G">yaṃ dānamadadiṃ tadā;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">piṇḍapātassidaṃ phalaṃ.</div> </td> </tr> </table> </div>
</div>
<div class="q" id="p_20Ap2_1281"> <div class="divNumber">73.</div> <div class="p"> <table class="singleColumn"> <tr> <td> <div class="pN">1281</div> <div class="G">Dve gatiyo pajānāmi,</div> </td> </tr> <tr> <td> <div class="G">devattaṃ atha mānusaṃ;</div> </td> </tr> <tr> <td> <div class="G">Aññaṃ gatiṃ na jānāmi,</div> </td> </tr> <tr> <td> <div class="G">piṇḍapātassidaṃ phalaṃ.</div> </td> </tr> </table> </div>
</div>
<div class="q" id="p_20Ap2_1282"> <div class="divNumber">74.</div> <div class="p"> <table class="singleColumn"> <tr> <td> <div class="pN">1282</div> <div class="G">Ucce kule pajānāmi,</div> </td> </tr> <tr> <td> <div class="G">mahāsāle mahaddhane;</div> </td> </tr> <tr> <td> <div class="G">Aññe kule na jānāmi,</div> </td> </tr> <tr> <td> <div class="G">piṇḍapātassidaṃ phalaṃ.</div> </td> </tr> </table> </div>
</div>
<div class="q" id="p_20Ap2_1283"> <div class="divNumber">75.</div> <div class="p"> <table class="singleColumn"> <tr> <td> <div class="pN">1283</div> <div class="G">Bhavābhave saṃsaritvā,</div> </td> </tr> <tr> <td> <div class="G">sukkamūlena coditā;</div> </td> </tr> <tr> <td> <div class="G">Amanāpaṃ na passāmi,</div> </td> </tr> <tr> <td> <div class="G">somanassakataṃ phalaṃ.</div> </td> </tr> </table> </div>
</div>
<div class="q" id="p_20Ap2_1284"> <div class="divNumber">76.</div> <div class="p"> <table class="singleColumn"> <tr> <td> <div class="pN">1284</div> <div class="G">Iddhīsu ca vasī homi,</div> </td> </tr> <tr> <td> <div class="G">dibbāya sotadhātuyā;</div> </td> </tr> <tr> <td> <div class="G">Cetopariyañāṇassa,</div> </td> </tr> <tr> <td> <div class="G">vasī homi mahāmune.</div> </td> </tr> </table> </div>
</div>
<div class="q" id="p_20Ap2_1285"> <div class="divNumber">77.</div> <div class="p"> <table class="singleColumn"> <tr> <td> <div class="pN">1285</div> <div class="G">Pubbenivāsaṃ jānāmi,</div> </td> </tr> <tr> <td> <div class="G">dibbacakkhu visodhitaṃ;</div> </td> </tr> <tr> <td> <div class="G">Sabbāsavā parikkhīṇā,</div> </td> </tr> <tr> <td> <div class="G">natthi dāni punabbhavo.</div> </td> </tr> </table> </div>
</div>
<div class="q" id="p_20Ap2_1286"> <div class="divNumber">78.</div> <div class="p"> <table class="singleColumn"> <tr> <td> <div class="pN">1286</div> <div class="G">Atthadhammaniruttīsu,</div> </td> </tr> <tr> <td> <div class="G">paṭibhāne tatheva ca;</div> </td> </tr> <tr> <td> <div class="G">Ñāṇaṃ mama mahāvīra,</div> </td> </tr> <tr> <td> <div class="G">uppannaṃ tava santike.</div> </td> </tr> </table> </div>
</div>
<div class="q" id="p_20Ap2_1287"> <div class="divNumber">79.</div> <div class="p"> <table class="singleColumn"> <tr> <td> <div class="pN">1287</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavā.</div> </td> </tr> </table> </div>
</div>
<div class="q" id="p_20Ap2_1288"> <div class="divNumber">80.</div> <div class="p"> <table class="singleColumn"> <tr> <td> <div class="pN">1288</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap2_1289"> <div class="divNumber">81.</div> <div class="p"> <table class="singleColumn"> <tr> <td> <div class="pN">1289</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap2_1290"> <div class="p">
<span class="pN">1290</span>Itthaṃ sudaṃ uppaladāyikā bhikkhunī bhagavato sammukhā imā gāthāyo abhāsitthāti. </div>
</div>
<div class="CENTER" id="p_20Ap2_1291">
<span class="pN">1291</span>Uppaladāyikātheriyāpadānaṃ tatiyaṃ.</div>
</html>
