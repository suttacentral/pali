<html>
<div class="i">7.1.8 Buddhasutta</div>
<div class="h">Iddhipādasaṃyutta</div>
<div class="h">Cāpālavagga</div>
<div class="h">Buddhasutta</div>
<div class="q" id="p_14S5_1358"> <div class="divNumber">820.</div> <div class="p">
<span class="pN">1358</span>“Cattārome, bhikkhave, iddhipādā. Katame cattāro? Idha, bhikkhave, bhikkhu chandasamādhippadhānasaṅkhārasamannāgataṃ iddhipādaṃ bhāveti, vīriyasamādhi…pe…  cittasamādhi…pe…  vīmaṃsāsamādhippadhānasaṅkhārasamannāgataṃ iddhipādaṃ bhāveti. Ime kho, bhikkhave, cattāro iddhipādā. Imesaṃ kho, bhikkhave, catunnaṃ iddhipādānaṃ bhāvitattā bahulīkatattā tathāgato ‘arahaṃ sammāsambuddho’ti vuccatī”ti. </div>
</div>
<div class="CENTER" id="p_14S5_1359">
<span class="pN">1359</span>Aṭṭhamaṃ.</div>
</html>
