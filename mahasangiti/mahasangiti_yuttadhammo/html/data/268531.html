<html>
<div class="i">1.4.6 Vihāravimānavatthu</div>
<div class="h">Itthivimāna</div>
<div class="h">Mañjiṭṭhakavagga</div>
<div class="h">Vihāravimānavatthu</div>
<div class="q" id="p_19Vv_577"> <div class="divNumber">729.</div> <div class="p"> <table class="singleColumn"> <tr> <td> <div class="pN">577</div> <div class="G">“Abhikkantena vaṇṇena,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">osadhī viya tārakā.</div> </td> </tr> </table> </div>
</div>
<div class="q" id="p_19Vv_578"> <div class="divNumber">730.</div> <div class="p"> <table class="singleColumn"> <tr> <td> <div class="pN">578</div> <div class="G">Tassā te naccamānāya,</div> </td> </tr> <tr> <td> <div class="G">aṅgamaṅgehi sabbaso;</div> </td> </tr> <tr> <td> <div class="G">Dibbā saddā niccharanti,</div> </td> </tr> <tr> <td> <div class="G">savanīyā manoramā.</div> </td> </tr> </table> </div>
</div>
<div class="q" id="p_19Vv_579"> <div class="divNumber">731.</div> <div class="p"> <table class="singleColumn"> <tr> <td> <div class="pN">579</div> <div class="G">Tassā te naccamānāya,</div> </td> </tr> <tr> <td> <div class="G">aṅgamaṅgehi sabbaso;</div> </td> </tr> <tr> <td> <div class="G">Dibbā gandhā pavāyanti,</div> </td> </tr> <tr> <td> <div class="G">sucigandhā manoramā.</div> </td> </tr> </table> </div>
</div>
<div class="q" id="p_19Vv_580"> <div class="divNumber">732.</div> <div class="p"> <table class="singleColumn"> <tr> <td> <div class="pN">580</div> <div class="G">Vivattamānā kāyena,</div> </td> </tr> <tr> <td> <div class="G">yā veṇīsu piḷandhanā;</div> </td> </tr> <tr> <td> <div class="G">Tesaṃ suyyati nigghoso,</div> </td> </tr> <tr> <td> <div class="G">tūriye pañcaṅgike yathā.</div> </td> </tr> </table> </div>
</div>
<div class="q" id="p_19Vv_581"> <div class="divNumber">733.</div> <div class="p"> <table class="singleColumn"> <tr> <td> <div class="pN">581</div> <div class="G">Vaṭaṃsakā vātadhutā,</div> </td> </tr> <tr> <td> <div class="G">vātena sampakampitā;</div> </td> </tr> <tr> <td> <div class="G">Tesaṃ suyyati nigghoso,</div> </td> </tr> <tr> <td> <div class="G">tūriye pañcaṅgike yathā.</div> </td> </tr> </table> </div>
</div>
<div class="q" id="p_19Vv_582"> <div class="divNumber">734.</div> <div class="p"> <table class="singleColumn"> <tr> <td> <div class="pN">582</div> <div class="G">Yāpi te sirasmiṃ mālā,</div> </td> </tr> <tr> <td> <div class="G">sucigandhā manoramā;</div> </td> </tr> <tr> <td> <div class="G">Vāti gandho disā sabbā,</div> </td> </tr> <tr> <td> <div class="G">rukkho mañjūsako yathā.</div> </td> </tr> </table> </div>
</div>
<div class="q" id="p_19Vv_583"> <div class="divNumber">735.</div> <div class="p"> <table class="singleColumn"> <tr> <td> <div class="pN">583</div> <div class="G">Ghāyase taṃ sucigandhaṃ,</div> </td> </tr> <tr> <td> <div class="G">rūpaṃ passasi amānusaṃ;</div> </td> </tr> <tr> <td> <div class="G">Devate pucchitācikkha,</div> </td> </tr> <tr> <td> <div class="G">kissa kammassidaṃ phalan”ti.</div> </td> </tr> </table> </div>
</div>
<div class="q" id="p_19Vv_584"> <div class="divNumber">736.</div> <div class="p"> <table class="singleColumn"> <tr> <td> <div class="pN">584</div> <div class="G">“Sāvatthiyaṃ mayhaṃ sakhī bhadante,</div> </td> </tr> <tr> <td> <div class="G">Saṃghassa kāresi mahāvihāraṃ;</div> </td> </tr> <tr> <td> <div class="G">Tatthappasannā ahamānumodiṃ,</div> </td> </tr> <tr> <td> <div class="G">Disvā agārañca piyañca metaṃ.</div> </td> </tr> </table> </div>
</div>
<div class="q" id="p_19Vv_585"> <div class="divNumber">737.</div> <div class="p"> <table class="singleColumn"> <tr> <td> <div class="pN">585</div> <div class="G">Tāyeva me suddhanumodanāya,</div> </td> </tr> <tr> <td> <div class="G">Laddhaṃ vimānabbhutadassaneyyaṃ;</div> </td> </tr> <tr> <td> <div class="G">Samantato soḷasayojanāni,</div> </td> </tr> <tr> <td> <div class="G">Vehāyasaṃ gacchati iddhiyā mama.</div> </td> </tr> </table> </div>
</div>
<div class="q" id="p_19Vv_586"> <div class="divNumber">738.</div> <div class="p"> <table class="singleColumn"> <tr> <td> <div class="pN">586</div> <div class="G">Kūṭāgārā nivesā me,</div> </td> </tr> <tr> <td> <div class="G">vibhattā bhāgaso mitā;</div> </td> </tr> <tr> <td> <div class="G">Daddallamānā ābhanti,</div> </td> </tr> <tr> <td> <div class="G">samantā satayojanaṃ.</div> </td> </tr> </table> </div>
</div>
<div class="q" id="p_19Vv_587"> <div class="divNumber">739.</div> <div class="p"> <table class="singleColumn"> <tr> <td> <div class="pN">587</div> <div class="G">Pokkharañño ca me ettha,</div> </td> </tr> <tr> <td> <div class="G">puthulomanisevitā;</div> </td> </tr> <tr> <td> <div class="G">Acchodakā vippasannā,</div> </td> </tr> <tr> <td> <div class="G">soṇṇavālukasanthatā.</div> </td> </tr> </table> </div>
</div>
<div class="q" id="p_19Vv_588"> <div class="divNumber">740.</div> <div class="p"> <table class="singleColumn"> <tr> <td> <div class="pN">588</div> <div class="G">Nānāpadumasañchannā,</div> </td> </tr> <tr> <td> <div class="G">puṇḍarīkasamotatā;</div> </td> </tr> <tr> <td> <div class="G">Surabhī sampavāyanti,</div> </td> </tr> <tr> <td> <div class="G">manuññā māluteritā.</div> </td> </tr> </table> </div>
</div>
<div class="q" id="p_19Vv_589"> <div class="divNumber">741.</div> <div class="p"> <table class="singleColumn"> <tr> <td> <div class="pN">589</div> <div class="G">Jambuyo panasā tālā,</div> </td> </tr> <tr> <td> <div class="G">nāḷikeravanāni ca;</div> </td> </tr> <tr> <td> <div class="G">Antonivesane jātā,</div> </td> </tr> <tr> <td> <div class="G">nānārukkhā aropimā.</div> </td> </tr> </table> </div>
</div>
<div class="q" id="p_19Vv_590"> <div class="divNumber">742.</div> <div class="p"> <table class="singleColumn"> <tr> <td> <div class="pN">590</div> <div class="G">Nānātūriyasaṅghuṭṭhaṃ,</div> </td> </tr> <tr> <td> <div class="G">accharāgaṇaghositaṃ;</div> </td> </tr> <tr> <td> <div class="G">Yopi maṃ supine passe,</div> </td> </tr> <tr> <td> <div class="G">sopi vitto siyā naro.</div> </td> </tr> </table> </div>
</div>
<div class="q" id="p_19Vv_591"> <div class="divNumber">743.</div> <div class="p"> <table class="singleColumn"> <tr> <td> <div class="pN">591</div> <div class="G">Etādisaṃ abbhutadassaneyyaṃ,</div> </td> </tr> <tr> <td> <div class="G">Vimānaṃ sabbasopabhaṃ;</div> </td> </tr> <tr> <td> <div class="G">Mama kammehi nibbattaṃ,</div> </td> </tr> <tr> <td> <div class="G">Alaṃ puññāni kātave”ti.</div> </td> </tr> </table> </div>
</div>
<div class="q" id="p_19Vv_592"> <div class="divNumber">744.</div> <div class="p"> <table class="singleColumn"> <tr> <td> <div class="pN">592</div> <div class="G">“Tāyeva te suddhanumodanāya,</div> </td> </tr> <tr> <td> <div class="G">Laddhaṃ vimānabbhutadassaneyyaṃ;</div> </td> </tr> <tr> <td> <div class="G">Yā ceva sā dānamadāsi nārī,</div> </td> </tr> <tr> <td> <div class="G">Tassā gatiṃ brūhi kuhiṃ uppannā sā”ti.</div> </td> </tr> </table> </div>
</div>
<div class="q" id="p_19Vv_593"> <div class="divNumber">745.</div> <div class="p"> <table class="singleColumn"> <tr> <td> <div class="pN">593</div> <div class="G">“Yā sā ahu mayhaṃ sakhī bhadante,</div> </td> </tr> <tr> <td> <div class="G">Saṃghassa kāresi mahāvihāraṃ;</div> </td> </tr> <tr> <td> <div class="G">Viññātadhammā sā adāsi dānaṃ,</div> </td> </tr> <tr> <td> <div class="G">Uppannā nimmānaratīsu devesu.</div> </td> </tr> </table> </div>
</div>
<div class="q" id="p_19Vv_594"> <div class="divNumber">746.</div> <div class="p"> <table class="singleColumn"> <tr> <td> <div class="pN">594</div> <div class="G">Pajāpatī tassa sunimmitassa,</div> </td> </tr> <tr> <td> <div class="G">Acintiyā kammavipākā tassā;</div> </td> </tr> <tr> <td> <div class="G">Yametaṃ pucchasi kuhiṃ uppannā sāti,</div> </td> </tr> <tr> <td> <div class="G">Taṃ te viyākāsiṃ anaññathā ahaṃ.</div> </td> </tr> </table> </div>
</div>
<div class="q" id="p_19Vv_595"> <div class="divNumber">747.</div> <div class="p"> <table class="singleColumn"> <tr> <td> <div class="pN">595</div> <div class="G">Tenahaññepi samādapetha,</div> </td> </tr> <tr> <td> <div class="G">Saṃghassa dānāni dadātha vittā;</div> </td> </tr> <tr> <td> <div class="G">Dhammañca suṇātha pasannamānasā,</div> </td> </tr> <tr> <td> <div class="G">Sudullabho laddho manussalābho.</div> </td> </tr> </table> </div>
</div>
<div class="q" id="p_19Vv_596"> <div class="divNumber">748.</div> <div class="p"> <table class="singleColumn"> <tr> <td> <div class="pN">596</div> <div class="G">Yaṃ maggaṃ maggādhipatī adesayi,</div> </td> </tr> <tr> <td> <div class="G">Brahmassaro kañcanasannibhattaco;</div> </td> </tr> <tr> <td> <div class="G">Saṃghassa dānāni dadātha vittā,</div> </td> </tr> <tr> <td> <div class="G">Mahapphalā yattha bhavanti dakkhiṇā.</div> </td> </tr> </table> </div>
</div>
<div class="q" id="p_19Vv_597"> <div class="divNumber">749.</div> <div class="p"> <table class="singleColumn"> <tr> <td> <div class="pN">597</div> <div class="G">Ye puggalā aṭṭha sataṃ pasatthā,</div> </td> </tr> <tr> <td> <div class="G">Cattāri etāni yugāni honti;</div> </td> </tr> <tr> <td> <div class="G">Te dakkhiṇeyyā sugatassa sāvakā,</div> </td> </tr> <tr> <td> <div class="G">Etesu dinnāni mahapphalāni.</div> </td> </tr> </table> </div>
</div>
<div class="q" id="p_19Vv_598"> <div class="divNumber">750.</div> <div class="p"> <table class="singleColumn"> <tr> <td> <div class="pN">598</div> <div class="G">Cattāro ca paṭipannā,</div> </td> </tr> <tr> <td> <div class="G">cattāro ca phale ṭhitā;</div> </td> </tr> <tr> <td> <div class="G">Esa saṃgho ujubhūto,</div> </td> </tr> <tr> <td> <div class="G">paññāsīlasamāhito.</div> </td> </tr> </table> </div>
</div>
<div class="q" id="p_19Vv_599"> <div class="divNumber">751.</div> <div class="p"> <table class="singleColumn"> <tr> <td> <div class="pN">599</div> <div class="G">Yajamānānaṃ manussānaṃ,</div> </td> </tr> <tr> <td> <div class="G">puññapekkhāna pāṇinaṃ;</div> </td> </tr> <tr> <td> <div class="G">Karotaṃ opadhikaṃ puññaṃ,</div> </td> </tr> <tr> <td> <div class="G">saṃghe dinnaṃ mahapphalaṃ.</div> </td> </tr> </table> </div>
</div>
<div class="q" id="p_19Vv_600"> <div class="divNumber">752.</div> <div class="p"> <table class="singleColumn"> <tr> <td> <div class="pN">600</div> <div class="G">Eso hi saṃgho vipulo mahaggato,</div> </td> </tr> <tr> <td> <div class="G">Esappameyyo udadhīva sāgaro;</div> </td> </tr> <tr> <td> <div class="G">Etehi seṭṭhā naravīrasāvakā,</div> </td> </tr> <tr> <td> <div class="G">Pabhaṅkarā dhammamudīrayanti.</div> </td> </tr> </table> </div>
</div>
<div class="q" id="p_19Vv_601"> <div class="divNumber">753.</div> <div class="p"> <table class="singleColumn"> <tr> <td> <div class="pN">601</div> <div class="G">Tesaṃ sudinnaṃ suhutaṃ suyiṭṭhaṃ,</div> </td> </tr> <tr> <td> <div class="G">Ye saṃghamuddissa dadanti dānaṃ;</div> </td> </tr> <tr> <td> <div class="G">Sā dakkhiṇā saṃghagatā patiṭṭhitā,</div> </td> </tr> <tr> <td> <div class="G">Mahapphalā lokavidūna vaṇṇitā.</div> </td> </tr> </table> </div>
</div>
<div class="q" id="p_19Vv_602"> <div class="divNumber">754.</div> <div class="p"> <table class="singleColumn"> <tr> <td> <div class="pN">602</div> <div class="G">Etādisaṃ yaññamanussarantā,</div> </td> </tr> <tr> <td> <div class="G">Ye vedajātā vicaranti loke;</div> </td> </tr> <tr> <td> <div class="G">Vineyya maccheramalaṃ samūlaṃ,</div> </td> </tr> <tr> <td> <div class="G">Aninditā saggamupenti ṭhānan”ti.</div> </td> </tr> </table> </div>
</div>
<div class="CENTER" id="p_19Vv_603">
<span class="pN">603</span>Vihāravimānaṃ chaṭṭhaṃ.<br> Bhāṇavāraṃ dutiyaṃ.</div>
</html>
