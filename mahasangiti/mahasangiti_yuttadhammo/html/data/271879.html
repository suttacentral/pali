<html>
<div class="i">2.2 Pātimokkhuddesānujānana</div>
<div class="h">Uposathakkhandhaka</div>
<div class="h">Pātimokkhuddesānujānana</div>
<div class="q" id="p_3V_583"> <div class="divNumber">133.</div> <div class="p">
<span class="pN">583</span>Atha kho bhagavato rahogatassa paṭisallīnassa evaṃ cetaso parivitakko udapādi—  “yannūnāhaṃ yāni mayā bhikkhūnaṃ paññattāni sikkhāpadāni, tāni nesaṃ pātimokkhuddesaṃ anujāneyyaṃ. So nesaṃ bhavissati uposathakamman”ti. Atha kho bhagavā sāyanhasamayaṃ paṭisallānā vuṭṭhito etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “idha mayhaṃ, bhikkhave, rahogatassa paṭisallīnassa evaṃ cetaso parivitakko udapādi ‘yannūnāhaṃ yāni mayā bhikkhūnaṃ paññattāni sikkhāpadāni, tāni nesaṃ pātimokkhuddesaṃ anujāneyyaṃ. So nesaṃ bhavissati uposathakamman’ti. Anujānāmi, bhikkhave, pātimokkhaṃ uddisituṃ. Evañca pana, bhikkhave, uddisitabbaṃ. Byattena bhikkhunā paṭibalena saṃgho ñāpetabbo—  </div>
</div>
<div class="q" id="p_3V_584"> <div class="divNumber">134.</div> <div class="p">
<span class="pN">584</span>‘Suṇātu me, bhante, saṃgho. Yadi saṃghassa pattakallaṃ, saṃgho uposathaṃ kareyya, pātimokkhaṃ uddiseyya. Kiṃ saṃghassa pubbakiccaṃ? Pārisuddhiṃ āyasmanto ārocetha. Pātimokkhaṃ uddisissāmi. Taṃ sabbeva santā sādhukaṃ suṇoma manasi karoma. Yassa siyā āpatti, so āvikareyya. Asantiyā āpattiyā tuṇhī bhavitabbaṃ. Tuṇhībhāvena kho panāyasmante parisuddhāti vedissāmi. Yathā kho pana paccekapuṭṭhassa veyyākaraṇaṃ hoti, evamevaṃ evarūpāya parisāya yāvatatiyaṃ anussāvitaṃ hoti. Yo pana bhikkhu yāvatatiyaṃ anussāviyamāne saramāno santiṃ āpattiṃ nāvikareyya, sampajānamusāvādassa hoti. Sampajānamusāvādo kho panāyasmanto antarāyiko dhammo vutto bhagavatā. Tasmā, saramānena bhikkhunā āpannena visuddhāpekkhena santī āpatti āvikātabbā; āvikatā hissa phāsu hotī’”ti. </div>
</div>
<div class="q" id="p_3V_585"> <div class="divNumber">135.</div> <div class="p">
<span class="pN">585</span><span class="bold">Pātimokkhan</span>ti ādimetaṃ mukhametaṃ pamukhametaṃ kusalānaṃ dhammānaṃ. Tena vuccati pātimokkhanti. <span class="bold">Āyasmanto</span>ti piyavacanametaṃ garuvacanametaṃ sagāravasappatissādhivacanametaṃ āyasmantoti. <span class="bold">Uddisissāmī</span>ti ācikkhissāmi desessāmi paññapessāmi paṭṭhapessāmi vivarissāmi vibhajissāmi uttāniṃ karissāmi pakāsessāmi. <span class="bold">Tan</span>ti pātimokkhaṃ vuccati. <span class="bold">Sabbeva santā</span>ti yāvatikā tassā parisāya therā ca navā ca majjhimā ca, ete vuccanti sabbeva santāti. <span class="bold">Sādhukaṃ suṇomā</span>ti aṭṭhiṃ katvā manasi katvā sabbacetasā samannāharāma. <span class="bold">Manasi karomā</span>ti ekaggacittā avikkhittacittā avisāhaṭacittā nisāmema. <span class="bold">Yassa siyā āpattī</span>ti therassa vā navassa vā majjhimassa vā, pañcannaṃ vā āpattikkhandhānaṃ aññatarā āpatti, sattannaṃ vā āpattikkhandhānaṃ aññatarā āpatti. <span class="bold">So āvikareyyā</span>ti so deseyya, so vivareyya, so uttāniṃ kareyya, so pakāseyya saṃghamajjhe vā gaṇamajjhe vā ekapuggale vā. <span class="bold">Asantī</span> nāma <span class="bold">āpatti</span> anajjhāpannā vā hoti, āpajjitvā vā vuṭṭhitā. <span class="bold">Tuṇhī bhavitabban</span>ti adhivāsetabbaṃ na byāharitabbaṃ. <span class="bold">Parisuddhāti vedissāmī</span>ti jānissāmi dhāressāmi. <span class="bold">Yathā kho pana paccekapuṭṭhassa veyyākaraṇaṃ hotī</span>ti yathā ekena eko puṭṭho byākareyya, evameva tassā parisāya jānitabbaṃ maṃ pucchatīti. <span class="bold">Evarūpā</span> nāma <span class="bold">parisā</span> bhikkhuparisā vuccati. <span class="bold">Yāvatatiyaṃ anussāvitaṃ hotī</span>ti sakimpi anussāvitaṃ hoti, dutiyampi anussāvitaṃ hoti, tatiyampi anussāvitaṃ hoti. <span class="bold">Saramāno</span>ti jānamāno sañjānamāno. <span class="bold">Santī</span> nāma <span class="bold">āpatti</span> ajjhāpannā vā hoti, āpajjitvā vā avuṭṭhitā. <span class="bold">Nāvikareyyā</span>ti na deseyya, na vivareyya, na uttāniṃ kareyya, na pakāseyya saṃghamajjhe vā gaṇamajjhe vā ekapuggale vā. <span class="bold">Sampajānamusāvādassa hotī</span>ti sampajānamusāvāde kiṃ hoti? Dukkaṭaṃ hoti. <span class="bold">Antarāyiko dhammo vutto bhagavatā</span>ti. Kissa antarāyiko? Paṭhamassa jhānassa adhigamāya antarāyiko, dutiyassa jhānassa adhigamāya antarāyiko, tatiyassa jhānassa adhigamāya antarāyiko, catutthassa jhānassa adhigamāya antarāyiko, jhānānaṃ vimokkhānaṃ samādhīnaṃ samāpattīnaṃ nekkhammānaṃ nissaraṇānaṃ pavivekānaṃ kusalānaṃ dhammānaṃ adhigamāya antarāyiko. <span class="bold">Tasmā</span>ti taṃkāraṇā. <span class="bold">Saramānenā</span>ti jānamānena sañjānamānena. <span class="bold">Visuddhāpekkhenā</span>ti vuṭṭhātukāmena visujjhitukāmena. <span class="bold">Santī</span> nāma <span class="bold">āpatti</span> ajjhāpannā vā hoti, āpajjitvā vā avuṭṭhitā. <span class="bold">Āvikātabbā</span>ti āvikātabbā saṃghamajjhe vā gaṇamajjhe vā ekapuggale vā. <span class="bold">Āvikatā hissa phāsu hotī</span>ti kissa phāsu hoti? Paṭhamassa jhānassa adhigamāya phāsu hoti, dutiyassa jhānassa adhigamāya phāsu hoti, tatiyassa jhānassa adhigamāya phāsu hoti, catutthassa jhānassa adhigamāya phāsu hoti, jhānānaṃ vimokkhānaṃ samādhīnaṃ samāpattīnaṃ nekkhammānaṃ nissaraṇānaṃ pavivekānaṃ kusalānaṃ dhammānaṃ adhigamāya phāsu hotīti. </div>
</div>
<div class="q" id="p_3V_586"> <div class="divNumber">136.</div> <div class="p">
<span class="pN">586</span>Tena kho pana samayena bhikkhū—  “bhagavatā pātimokkhuddeso anuññāto”ti—  devasikaṃ pātimokkhaṃ uddisanti. Bhagavato etamatthaṃ ārocesuṃ. “Na, bhikkhave, devasikaṃ pātimokkhaṃ uddisitabbaṃ. Yo uddiseyya, āpatti dukkaṭassa. Anujānāmi, bhikkhave, uposathe pātimokkhaṃ uddisitun”ti. </div>
</div>
<div class="q" id="p_3V_587"> <div class="p">
<span class="pN">587</span>Tena kho pana samayena bhikkhū—  “bhagavatā uposathe pātimokkhuddeso anuññāto”ti—  pakkhassa tikkhattuṃ pātimokkhaṃ uddisanti, cātuddase pannarase aṭṭhamiyā ca pakkhassa. Bhagavato etamatthaṃ ārocesuṃ. “Na, bhikkhave, pakkhassa tikkhattuṃ pātimokkhaṃ uddisitabbaṃ. Yo uddiseyya, āpatti dukkaṭassa. Anujānāmi, bhikkhave, sakiṃ pakkhassa cātuddase vā pannarase vā pātimokkhaṃ uddisitun”ti. </div>
</div>
<div class="q" id="p_3V_588"> <div class="p">
<span class="pN">588</span>Tena kho pana samayena chabbaggiyā bhikkhū yathāparisāya pātimokkhaṃ uddisanti sakāya sakāya parisāya. Bhagavato etamatthaṃ ārocesuṃ. “Na, bhikkhave, yathāparisāya pātimokkhaṃ uddisitabbaṃ sakāya sakāya parisāya. Yo uddiseyya, āpatti dukkaṭassa. Anujānāmi, bhikkhave, samaggānaṃ uposathakamman”ti. </div>
</div>
<div class="q" id="p_3V_589"> <div class="p">
<span class="pN">589</span>Atha kho bhikkhūnaṃ etadahosi—  “bhagavatā paññattaṃ—  ‘samaggānaṃ uposathakamman’ti. Kittāvatā nu kho sāmaggī hoti, yāvatā ekāvāso, udāhu sabbā pathavī”ti? Bhagavato etamatthaṃ ārocesuṃ. “Anujānāmi, bhikkhave, ettāvatā sāmaggī yāvatā ekāvāso”ti. </div>
</div>
</html>
