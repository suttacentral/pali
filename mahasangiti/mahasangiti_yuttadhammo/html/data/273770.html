<html>
<div class="i">4.2.10 Rajjasutta</div>
<div class="h">Mārasaṃyutta</div>
<div class="h">Dutiyavagga</div>
<div class="h">Rajjasutta</div>
<div class="q" id="p_12S1_869"> <div class="divNumber">156.</div> <div class="p">
<span class="pN">869</span>Ekaṃ samayaṃ bhagavā kosalesu viharati himavantapadese araññakuṭikāyaṃ. Atha kho bhagavato rahogatassa paṭisallīnassa evaṃ cetaso parivitakko udapādi—  “sakkā nu kho rajjaṃ kāretuṃ ahanaṃ aghātayaṃ ajinaṃ ajāpayaṃ asocaṃ asocāpayaṃ dhammenā”ti? </div>
</div>
<div class="q" id="p_12S1_870"> <div class="p">
<span class="pN">870</span>Atha kho māro pāpimā bhagavato cetasā cetoparivitakkamaññāya yena bhagavā tenupasaṅkami; upasaṅkamitvā bhagavantaṃ etadavoca—  “kāretu, bhante, bhagavā rajjaṃ, kāretu, sugato, rajjaṃ ahanaṃ aghātayaṃ ajinaṃ ajāpayaṃ asocaṃ asocāpayaṃ dhammenā”ti. “Kiṃ pana me tvaṃ, pāpima, passasi yaṃ maṃ tvaṃ evaṃ vadesi—  ‘kāretu, bhante, bhagavā rajjaṃ, kāretu sugato, rajjaṃ ahanaṃ aghātayaṃ ajinaṃ ajāpayaṃ asocaṃ asocāpayaṃ dhammenā’”ti? “Bhagavatā kho, bhante, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā. Ākaṅkhamāno ca, bhante, bhagavā himavantaṃ pabbatarājaṃ suvaṇṇaṃ tveva adhimucceyya suvaṇṇañca panassā”ti. </div>
</div>
<div class="q" id="p_12S1_871"> <div class="p"> <table class="singleColumn"> <tr> <td> <div class="pN">871</div> <div class="G">“Pabbatassa suvaṇṇassa,</div> </td> </tr> <tr> <td> <div class="G">jātarūpassa kevalo;</div> </td> </tr> <tr> <td> <div class="G">Dvittāva nālamekassa,</div> </td> </tr> <tr> <td> <div class="G">iti vidvā samañcare.</div> </td> </tr> </table> </div>
</div>
<div class="q" id="p_12S1_872"> <div class="p"> <table class="singleColumn"> <tr> <td> <div class="pN">872</div> <div class="G">Yo dukkhamaddakkhi yatonidānaṃ,</div> </td> </tr> <tr> <td> <div class="G">Kāmesu so jantu kathaṃ nameyya;</div> </td> </tr> <tr> <td> <div class="G">Upadhiṃ viditvā saṅgoti loke,</div> </td> </tr> <tr> <td> <div class="G">Tasseva jantu vinayāya sikkhe”ti.</div> </td> </tr> </table> </div>
</div>
<div class="q" id="p_12S1_873"> <div class="p">
<span class="pN">873</span>Atha kho māro pāpimā “jānāti maṃ bhagavā, jānāti maṃ sugato”ti dukkhī dummano tatthevantaradhāyīti. </div>
</div>
<div class="CENTER" id="p_12S1_874">
<span class="pN">874</span>Dutiyo vaggo.</div>
<div class="SUMMARY" id="p_12S1_875">
<span class="pN">875</span><span class="firstLetter">T</span>assuddānaṃ</div>
<div class="q" id="p_12S1_876"> <div class="p"> <table class="singleColumn"> <tr> <td> <div class="pN">876</div> <div class="G">Pāsāṇo sīho sakalikaṃ,</div> </td> </tr> <tr> <td> <div class="G">Patirūpañca mānasaṃ;</div> </td> </tr> <tr> <td> <div class="G">Pattaṃ āyatanaṃ piṇḍaṃ,</div> </td> </tr> <tr> <td> <div class="G">Kassakaṃ rajjena te dasāti.</div> </td> </tr> </table> </div>
</div>
</html>
