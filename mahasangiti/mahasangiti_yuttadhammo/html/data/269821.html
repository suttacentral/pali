<html>
<div class="i">7.4.5 Nakulaṅgapañha</div>
<div class="h">Opammakathāpañha</div>
<div class="h">Upacikāvagga</div>
<div class="h">Nakulaṅgapañha</div>
<div class="q" id="p_28Mi_1849"> <div class="divNumber">259.</div> <div class="p">
<span class="pN">1849</span>“Bhante nāgasena, ‘nakulassa ekaṃ aṅgaṃ gahetabban’ti yaṃ vadesi, katamaṃ taṃ ekaṃ aṅgaṃ gahetabban”ti? “Yathā, mahārāja, nakulo uragamupagacchanto bhesajjena kāyaṃ paribhāvetvā uragamupagacchati gahetuṃ; evameva kho, mahārāja, yoginā yogāvacarena kodhāghātabahulaṃ kalahaviggahavivādavirodhābhibhūtaṃ lokamupagacchantena mettābhesajjena mānasaṃ anulimpitabbaṃ. Idaṃ, mahārāja, nakulassa ekaṃ aṅgaṃ gahetabbaṃ. Bhāsitampetaṃ, mahārāja, therena sāriputtena dhammasenāpatinā—  </div>
</div>
<div class="q" id="p_28Mi_1850"> <div class="p"> <table class="singleColumn"> <tr> <td> <div class="pN">1850</div> <div class="G">‘Tasmā sakaṃ paresampi,</div> </td> </tr> <tr> <td> <div class="G">kātabbā mettabhāvanā;</div> </td> </tr> <tr> <td> <div class="G">Mettacittena pharitabbaṃ,</div> </td> </tr> <tr> <td> <div class="G">etaṃ buddhāna sāsanan’”ti.</div> </td> </tr> </table> </div>
</div>
<div class="CENTER" id="p_28Mi_1851">
<span class="pN">1851</span>Nakulaṅgapañho pañcamo.</div>
</html>
