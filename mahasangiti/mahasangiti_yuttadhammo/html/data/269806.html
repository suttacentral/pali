<html>
<div class="i">7.2.10 Samuddaṅgapañha</div>
<div class="h">Opammakathāpañha</div>
<div class="h">Samuddavagga</div>
<div class="h">Samuddaṅgapañha</div>
<div class="q" id="p_28Mi_1744"> <div class="divNumber">244.</div> <div class="p">
<span class="pN">1744</span>“Bhante nāgasena, ‘samuddassa pañca aṅgāni gahetabbānī’ti yaṃ vadesi, katamāni tāni pañca aṅgāni gahetabbānī”ti? “Yathā, mahārāja, mahāsamuddo matena kuṇapena saddhiṃ na saṃvasati; evameva kho, mahārāja, yoginā yogāvacarena rāgadosamohamānadiṭṭhimakkhapaḷāsaissāmacchariyamāyāsāṭheyyakuṭilavisamaduccaritakilesamalehi saddhiṃ na saṃvasitabbaṃ. Idaṃ, mahārāja, samuddassa paṭhamaṃ aṅgaṃ gahetabbaṃ. </div>
</div>
<div class="q" id="p_28Mi_1745"> <div class="p">
<span class="pN">1745</span>Puna caparaṃ, mahārāja, mahāsamuddo muttāmaṇiveḷuriyasaṅkhasilāpavāḷaphalikamaṇivividharatananicayaṃ dhārento pidahati, na bahi vikirati; evameva kho, mahārāja, yoginā yogāvacarena maggaphalajhānavimokkhasamādhisamāpattivipassanābhiññāvividhaguṇaratanāni adhigantvā pidahitabbāni, na bahi nīharitabbāni. Idaṃ, mahārāja, samuddassa dutiyaṃ aṅgaṃ gahetabbaṃ. </div>
</div>
<div class="q" id="p_28Mi_1746"> <div class="p">
<span class="pN">1746</span>Puna caparaṃ, mahārāja, mahāsamuddo mahantehi mahābhūtehi saddhiṃ saṃvasati; evameva kho, mahārāja, yoginā yogāvacarena appicchaṃ santuṭṭhaṃ dhutavādaṃ sallekhavuttiṃ ācārasampannaṃ lajjiṃ pesalaṃ garuṃ bhāvanīyaṃ vattāraṃ vacanakkhamaṃ codakaṃ pāpagarahiṃ ovādakaṃ anusāsakaṃ viññāpakaṃ sandassakaṃ samādapakaṃ samuttejakaṃ sampahaṃsakaṃ kalyāṇamittaṃ sabrahmacāriṃ nissāya vasitabbaṃ. Idaṃ, mahārāja, mahāsamuddassa tatiyaṃ aṅgaṃ gahetabbaṃ. </div>
</div>
<div class="q" id="p_28Mi_1747"> <div class="p">
<span class="pN">1747</span>Puna caparaṃ, mahārāja, mahāsamuddo navasalilasampuṇṇāhi gaṅgāyamunāaciravatīsarabhūmahīādīhi nadīsatasahassehi antalikkhe saliladhārāhi ca pūritopi sakaṃ velaṃ nātivattati; evameva kho, mahārāja, yoginā yogāvacarena lābhasakkārasilokavandanamānanapūjanakāraṇā jīvitahetupi sañcicca sikkhāpadavītikkamo na karaṇīyo. Idaṃ, mahārāja, mahāsamuddassa catutthaṃ aṅgaṃ gahetabbaṃ. Bhāsitampetaṃ, mahārāja, bhagavatā devātidevena—  </div>
</div>
<div class="q" id="p_28Mi_1748"> <div class="p">
<span class="pN">1748</span>‘Seyyathāpi, mahārāja, mahāsamuddo ṭhitadhammo velaṃ nātikkamati; evameva kho, mahārāja, yaṃ mayā sāvakānaṃ sikkhāpadaṃ paññattaṃ, taṃ mama sāvakā jīvitahetupi nātikkamantī’ti. </div>
</div>
<div class="q" id="p_28Mi_1749"> <div class="p">
<span class="pN">1749</span>Puna caparaṃ, mahārāja, mahāsamuddo sabbasavantīhi gaṅgāyamunāaciravatīsarabhūmahīhi antalikkhe udakadhārāhipi na paripūrati; evameva kho, mahārāja, yoginā yogāvacarena uddesaparipucchāsavanadhāraṇavinicchayaabhidhammavinayagāḷhasuttantaviggahapadanikkhepapadasandhi padavibhattinavaṅgajinasāsanavaraṃ suṇantenāpi na tappitabbaṃ. Idaṃ, mahārāja, mahāsamuddassa pañcamaṃ aṅgaṃ gahetabbaṃ. Bhāsitampetaṃ, mahārāja, bhagavatā devātidevena sutasomajātake—  </div>
</div>
<div class="q" id="p_28Mi_1750"> <div class="p"> <table class="singleColumn"> <tr> <td> <div class="pN">1750</div> <div class="G">‘Aggi yathā tiṇakaṭṭhaṃ dahanto,</div> </td> </tr> <tr> <td> <div class="G">Na tappati sāgaro vā nadīhi;</div> </td> </tr> <tr> <td> <div class="G">Evampi ce paṇḍitā rājaseṭṭha,</div> </td> </tr> <tr> <td> <div class="G">Sutvā na tappanti subhāsitenā’”ti.</div> </td> </tr> </table> </div>
</div>
<div class="CENTER" id="p_28Mi_1751">
<span class="pN">1751</span>Samuddaṅgapañho dasamo.</div>
<div class="ENDH3" id="p_28Mi_1752">
<span class="pN">1752</span>Samuddavaggo dutiyo.</div>
<div class="SUMMARY" id="p_28Mi_1753">
<span class="pN">1753</span><span class="firstLetter">T</span>assuddānaṃ</div>
<div class="q" id="p_28Mi_1754"> <div class="p"> <table class="singleColumn"> <tr> <td> <div class="pN">1754</div> <div class="G">Lābulatā ca padumaṃ,</div> </td> </tr> <tr> <td> <div class="G">bījaṃ sālakalyāṇikā;</div> </td> </tr> <tr> <td> <div class="G">Nāvā ca nāvālagganaṃ,</div> </td> </tr> <tr> <td> <div class="G">kūpo niyāmako tathā;</div> </td> </tr> <tr> <td> <div class="G">Kammakāro samuddo ca,</div> </td> </tr> <tr> <td> <div class="G">vaggo tena pavuccatīti.</div> </td> </tr> </table> </div>
</div>
</html>
