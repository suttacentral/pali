<html>
<div class="i">10.1 Sudhāpiṇḍiyattheraapadāna</div>
<div class="h">Sudhāvagga</div>
<div class="h">Sudhāpiṇḍiyattheraapadāna</div>
<div class="q" id="p_20Ap1_1765"> <div class="divNumber">1.</div> <div class="p"> <table class="singleColumn"> <tr> <td> <div class="pN">1765</div> <div class="G">“Pūjārahe pūjayato,</div> </td> </tr> <tr> <td> <div class="G">buddhe yadi va sāvake;</div> </td> </tr> <tr> <td> <div class="G">Papañcasamatikkante,</div> </td> </tr> <tr> <td> <div class="G">tiṇṇasokapariddave.</div> </td> </tr> </table> </div>
</div>
<div class="q" id="p_20Ap1_1766"> <div class="divNumber">2.</div> <div class="p"> <table class="singleColumn"> <tr> <td> <div class="pN">1766</div> <div class="G">Te tādise pūjayato,</div> </td> </tr> <tr> <td> <div class="G">nibbute akutobhaye;</div> </td> </tr> <tr> <td> <div class="G">Na sakkā puññaṃ saṅkhātuṃ,</div> </td> </tr> <tr> <td> <div class="G">imettamapi kenaci.</div> </td> </tr> </table> </div>
</div>
<div class="q" id="p_20Ap1_1767"> <div class="divNumber">3.</div> <div class="p"> <table class="singleColumn"> <tr> <td> <div class="pN">1767</div> <div class="G">Catunnamapi dīpānaṃ,</div> </td> </tr> <tr> <td> <div class="G">issaraṃ yodha kāraye;</div> </td> </tr> <tr> <td> <div class="G">Ekissā pūjanāyetaṃ,</div> </td> </tr> <tr> <td> <div class="G">kalaṃ nāgghati soḷasiṃ.</div> </td> </tr> </table> </div>
</div>
<div class="q" id="p_20Ap1_1768"> <div class="divNumber">4.</div> <div class="p"> <table class="singleColumn"> <tr> <td> <div class="pN">1768</div> <div class="G">Siddhatthassa naraggassa,</div> </td> </tr> <tr> <td> <div class="G">cetiye phalitantare;</div> </td> </tr> <tr> <td> <div class="G">Sudhāpiṇḍo mayā dinno,</div> </td> </tr> <tr> <td> <div class="G">vippasannena cetasā.</div> </td> </tr> </table> </div>
</div>
<div class="q" id="p_20Ap1_1769"> <div class="divNumber">5.</div> <div class="p"> <table class="singleColumn"> <tr> <td> <div class="pN">1769</div> <div class="G">Catunnavutito kappe,</div> </td> </tr> <tr> <td> <div class="G">yaṃ kammamakariṃ tadā;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">paṭisaṅkhārassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_1770"> <div class="divNumber">6.</div> <div class="p"> <table class="singleColumn"> <tr> <td> <div class="pN">1770</div> <div class="G">Ito tiṃsatikappamhi,</div> </td> </tr> <tr> <td> <div class="G">paṭisaṅkhārasavhayā;</div> </td> </tr> <tr> <td> <div class="G">Sattaratanasampannā,</div> </td> </tr> <tr> <td> <div class="G">terasa cakkavattino.</div> </td> </tr> </table> </div>
</div>
<div class="q" id="p_20Ap1_1771"> <div class="divNumber">7.</div> <div class="p"> <table class="singleColumn"> <tr> <td> <div class="pN">1771</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_1772"> <div class="p">
<span class="pN">1772</span>Itthaṃ sudaṃ āyasmā sudhāpiṇḍiyo thero imā gāthāyo abhāsitthāti. </div>
</div>
<div class="CENTER" id="p_20Ap1_1773">
<span class="pN">1773</span>Sudhāpiṇḍiyattherassāpadānaṃ paṭhamaṃ.</div>
</html>
