<html>
<div class="i">12.2 Sumaṅgalattheraapadāna</div>
<div class="h">Mahāparivāravagga</div>
<div class="h">Sumaṅgalattheraapadāna</div>
<div class="q" id="p_20Ap1_1953"> <div class="divNumber">11.</div> <div class="p"> <table class="singleColumn"> <tr> <td> <div class="pN">1953</div> <div class="G">“Atthadassī jinavaro,</div> </td> </tr> <tr> <td> <div class="G">lokajeṭṭho narāsabho;</div> </td> </tr> <tr> <td> <div class="G">Vihārā abhinikkhamma,</div> </td> </tr> <tr> <td> <div class="G">taḷākaṃ upasaṅkami.</div> </td> </tr> </table> </div>
</div>
<div class="q" id="p_20Ap1_1954"> <div class="divNumber">12.</div> <div class="p"> <table class="singleColumn"> <tr> <td> <div class="pN">1954</div> <div class="G">Nhatvā pitvā ca sambuddho,</div> </td> </tr> <tr> <td> <div class="G">uttaritvekacīvaro;</div> </td> </tr> <tr> <td> <div class="G">Aṭṭhāsi bhagavā tattha,</div> </td> </tr> <tr> <td> <div class="G">vilokento disodisaṃ.</div> </td> </tr> </table> </div>
</div>
<div class="q" id="p_20Ap1_1955"> <div class="divNumber">13.</div> <div class="p"> <table class="singleColumn"> <tr> <td> <div class="pN">1955</div> <div class="G">Bhavane upaviṭṭhohaṃ,</div> </td> </tr> <tr> <td> <div class="G">addasaṃ lokanāyakaṃ;</div> </td> </tr> <tr> <td> <div class="G">Haṭṭho haṭṭhena cittena,</div> </td> </tr> <tr> <td> <div class="G">apphoṭesiṃ ahaṃ tadā.</div> </td> </tr> </table> </div>
</div>
<div class="q" id="p_20Ap1_1956"> <div class="divNumber">14.</div> <div class="p"> <table class="singleColumn"> <tr> <td> <div class="pN">1956</div> <div class="G">Sataraṃsiṃva jotantaṃ,</div> </td> </tr> <tr> <td> <div class="G">pabhāsantaṃva kañcanaṃ;</div> </td> </tr> <tr> <td> <div class="G">Naccagīte payuttohaṃ,</div> </td> </tr> <tr> <td> <div class="G">pañcaṅgatūriyamhi ca.</div> </td> </tr> </table> </div>
</div>
<div class="q" id="p_20Ap1_1957"> <div class="divNumber">15.</div> <div class="p"> <table class="singleColumn"> <tr> <td> <div class="pN">1957</div> <div class="G">Yaṃ yaṃ yonupapajjāmi,</div> </td> </tr> <tr> <td> <div class="G">devattaṃ atha mānusaṃ;</div> </td> </tr> <tr> <td> <div class="G">Sabbe satte abhibhomi,</div> </td> </tr> <tr> <td> <div class="G">vipulo hoti me yaso.</div> </td> </tr> </table> </div>
</div>
<div class="q" id="p_20Ap1_1958"> <div class="divNumber">16.</div> <div class="p"> <table class="singleColumn"> <tr> <td> <div class="pN">1958</div> <div class="G">Namo te purisājañña,</div> </td> </tr> <tr> <td> <div class="G">namo te purisuttama;</div> </td> </tr> <tr> <td> <div class="G">Attānaṃ tosayitvāna,</div> </td> </tr> <tr> <td> <div class="G">pare tosesi tvaṃ muni.</div> </td> </tr> </table> </div>
</div>
<div class="q" id="p_20Ap1_1959"> <div class="divNumber">17.</div> <div class="p"> <table class="singleColumn"> <tr> <td> <div class="pN">1959</div> <div class="G">Pariggahe nisīditvā,</div> </td> </tr> <tr> <td> <div class="G">hāsaṃ katvāna subbate;</div> </td> </tr> <tr> <td> <div class="G">Upaṭṭhahitvā sambuddhaṃ,</div> </td> </tr> <tr> <td> <div class="G">tusitaṃ upapajjahaṃ.</div> </td> </tr> </table> </div>
</div>
<div class="q" id="p_20Ap1_1960"> <div class="divNumber">18.</div> <div class="p"> <table class="singleColumn"> <tr> <td> <div class="pN">1960</div> <div class="G">Soḷaseto kappasate,</div> </td> </tr> <tr> <td> <div class="G">dvinavaekacintitā;</div> </td> </tr> <tr> <td> <div class="G">Sattaratanasampannā,</div> </td> </tr> <tr> <td> <div class="G">cakkavattī mahabbalā.</div> </td> </tr> </table> </div>
</div>
<div class="q" id="p_20Ap1_1961"> <div class="divNumber">19.</div> <div class="p"> <table class="singleColumn"> <tr> <td> <div class="pN">1961</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_1962"> <div class="p">
<span class="pN">1962</span>Itthaṃ sudaṃ āyasmā sumaṅgalo thero imā gāthāyo abhāsitthāti. </div>
</div>
<div class="CENTER" id="p_20Ap1_1963">
<span class="pN">1963</span>Sumaṅgalattherassāpadānaṃ dutiyaṃ.</div>
</html>
