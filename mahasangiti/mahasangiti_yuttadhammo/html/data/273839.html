<html>
<div class="i">9.1.5 Ānandasutta</div>
<div class="h">Vanasaṃyutta</div>
<div class="h">Vanavagga</div>
<div class="h">Ānandasutta</div>
<div class="q" id="p_12S1_1399"> <div class="divNumber">225.</div> <div class="p">
<span class="pN">1399</span>Ekaṃ samayaṃ āyasmā ānando kosalesu viharati aññatarasmiṃ vanasaṇḍe. Tena kho pana samayena āyasmā ānando ativelaṃ gihisaññattibahulo viharati. Atha kho yā tasmiṃ vanasaṇḍe adhivatthā devatā āyasmato ānandassa anukampikā atthakāmā āyasmantaṃ ānandaṃ saṃvejetukāmā yenāyasmā ānando tenupasaṅkami; upasaṅkamitvā āyasmantaṃ ānandaṃ gāthāya ajjhabhāsi—  </div>
</div>
<div class="q" id="p_12S1_1400"> <div class="p"> <table class="singleColumn"> <tr> <td> <div class="pN">1400</div> <div class="G">“Rukkhamūlagahanaṃ pasakkiya,</div> </td> </tr> <tr> <td> <div class="G">Nibbānaṃ hadayasmiṃ opiya;</div> </td> </tr> <tr> <td> <div class="G">Jhāya gotama mā pamādo,</div> </td> </tr> <tr> <td> <div class="G">Kiṃ te biḷibiḷikā karissatī”ti.</div> </td> </tr> </table> </div>
</div>
<div class="q" id="p_12S1_1401"> <div class="p">
<span class="pN">1401</span>Atha kho āyasmā ānando tāya devatāya saṃvejito saṃvegamāpādīti. </div>
</div>
</html>
