<html>
<div class="i">7.2.7 Navakammikasutta</div>
<div class="h">Brāhmaṇasaṃyutta</div>
<div class="h">Upāsakavagga</div>
<div class="h">Navakammikasutta</div>
<div class="q" id="p_12S1_1271"> <div class="divNumber">203.</div> <div class="p">
<span class="pN">1271</span>Ekaṃ samayaṃ bhagavā kosalesu viharati aññatarasmiṃ vanasaṇḍe. Tena kho pana samayena navakammikabhāradvājo brāhmaṇo tasmiṃ vanasaṇḍe kammantaṃ kārāpeti. Addasā kho navakammikabhāradvājo brāhmaṇo bhagavantaṃ aññatarasmiṃ sālarukkhamūle nisinnaṃ pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. Disvānassa etadahosi—  “ahaṃ kho imasmiṃ vanasaṇḍe kammantaṃ kārāpento ramāmi. Ayaṃ samaṇo gotamo kiṃ kārāpento ramatī”ti? Atha kho navakammikabhāradvājo brāhmaṇo yena bhagavā tenupasaṅkami. Upasaṅkamitvā bhagavantaṃ gāthāya ajjhabhāsi—  </div>
</div>
<div class="q" id="p_12S1_1272"> <div class="p"> <table class="singleColumn"> <tr> <td> <div class="pN">1272</div> <div class="G">“Ke nu kammantā karīyanti,</div> </td> </tr> <tr> <td> <div class="G">bhikkhu sālavane tava;</div> </td> </tr> <tr> <td> <div class="G">Yadekako araññasmiṃ,</div> </td> </tr> <tr> <td> <div class="G">ratiṃ vindati gotamo”ti.</div> </td> </tr> </table> </div>
</div>
<div class="q" id="p_12S1_1273"> <div class="p"> <table class="singleColumn"> <tr> <td> <div class="pN">1273</div> <div class="G">“Na me vanasmiṃ karaṇīyamatthi,</div> </td> </tr> <tr> <td> <div class="G">Ucchinnamūlaṃ me vanaṃ visūkaṃ;</div> </td> </tr> <tr> <td> <div class="G">Svāhaṃ vane nibbanatho visallo,</div> </td> </tr> <tr> <td> <div class="G">Eko rame aratiṃ vippahāyā”ti.</div> </td> </tr> </table> </div>
</div>
<div class="q" id="p_12S1_1274"> <div class="p">
<span class="pN">1274</span>Evaṃ vutte, navakammikabhāradvājo brāhmaṇo bhagavantaṃ etadavoca—  “abhikkantaṃ, bho gotama…pe…  upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti. </div>
</div>
</html>
