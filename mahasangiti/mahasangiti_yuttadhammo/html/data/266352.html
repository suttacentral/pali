<html>
<div class="i">17 Dhammadassībuddhavaṃsa</div>
<div class="h">Dhammadassībuddhavaṃsa</div>
<div class="q" id="p_21Bu_722"> <div class="divNumber">1.</div> <div class="p"> <table class="singleColumn"> <tr> <td> <div class="pN">722</div> <div class="G">“Tattheva maṇḍakappamhi,</div> </td> </tr> <tr> <td> <div class="G">dhammadassī mahāyaso;</div> </td> </tr> <tr> <td> <div class="G">Tamandhakāraṃ vidhamitvā,</div> </td> </tr> <tr> <td> <div class="G">atirocati sadevake.</div> </td> </tr> </table> </div>
</div>
<div class="q" id="p_21Bu_723"> <div class="divNumber">2.</div> <div class="p"> <table class="singleColumn"> <tr> <td> <div class="pN">723</div> <div class="G">Tassāpi atulatejassa,</div> </td> </tr> <tr> <td> <div class="G">dhammacakkappavattane;</div> </td> </tr> <tr> <td> <div class="G">Koṭisatasahassānaṃ,</div> </td> </tr> <tr> <td> <div class="G">paṭhamābhisamayo ahu.</div> </td> </tr> </table> </div>
</div>
<div class="q" id="p_21Bu_724"> <div class="divNumber">3.</div> <div class="p"> <table class="singleColumn"> <tr> <td> <div class="pN">724</div> <div class="G">Yadā buddho dhammadassī,</div> </td> </tr> <tr> <td> <div class="G">vinesi sañjayaṃ isiṃ;</div> </td> </tr> <tr> <td> <div class="G">Tadā navutikoṭīnaṃ,</div> </td> </tr> <tr> <td> <div class="G">dutiyābhisamayo ahu.</div> </td> </tr> </table> </div>
</div>
<div class="q" id="p_21Bu_725"> <div class="divNumber">4.</div> <div class="p"> <table class="singleColumn"> <tr> <td> <div class="pN">725</div> <div class="G">Yadā sakko upāgañchi,</div> </td> </tr> <tr> <td> <div class="G">sapariso vināyakaṃ;</div> </td> </tr> <tr> <td> <div class="G">Tadā asītikoṭīnaṃ,</div> </td> </tr> <tr> <td> <div class="G">tatiyābhisamayo ahu.</div> </td> </tr> </table> </div>
</div>
<div class="q" id="p_21Bu_726"> <div class="divNumber">5.</div> <div class="p"> <table class="singleColumn"> <tr> <td> <div class="pN">726</div> <div class="G">Tassāpi devadevassa,</div> </td> </tr> <tr> <td> <div class="G">sannipātā tayo ahuṃ;</div> </td> </tr> <tr> <td> <div class="G">Khīṇāsavānaṃ vimalānaṃ,</div> </td> </tr> <tr> <td> <div class="G">santacittāna tādinaṃ.</div> </td> </tr> </table> </div>
</div>
<div class="q" id="p_21Bu_727"> <div class="divNumber">6.</div> <div class="p"> <table class="singleColumn"> <tr> <td> <div class="pN">727</div> <div class="G">Yadā buddho dhammadassī,</div> </td> </tr> <tr> <td> <div class="G">Saraṇe vassaṃ upāgami;</div> </td> </tr> <tr> <td> <div class="G">Tadā koṭisatasahassānaṃ,</div> </td> </tr> <tr> <td> <div class="G">Paṭhamo āsi samāgamo.</div> </td> </tr> </table> </div>
</div>
<div class="q" id="p_21Bu_728"> <div class="divNumber">7.</div> <div class="p"> <table class="singleColumn"> <tr> <td> <div class="pN">728</div> <div class="G">Punāparaṃ yadā buddho,</div> </td> </tr> <tr> <td> <div class="G">devato eti mānusaṃ;</div> </td> </tr> <tr> <td> <div class="G">Tadāpi satakoṭīnaṃ,</div> </td> </tr> <tr> <td> <div class="G">dutiyo āsi samāgamo.</div> </td> </tr> </table> </div>
</div>
<div class="q" id="p_21Bu_729"> <div class="divNumber">8.</div> <div class="p"> <table class="singleColumn"> <tr> <td> <div class="pN">729</div> <div class="G">Punāparaṃ yadā buddho,</div> </td> </tr> <tr> <td> <div class="G">pakāsesi dhute guṇe;</div> </td> </tr> <tr> <td> <div class="G">Tadā asītikoṭīnaṃ,</div> </td> </tr> <tr> <td> <div class="G">tatiyo āsi samāgamo.</div> </td> </tr> </table> </div>
</div>
<div class="q" id="p_21Bu_730"> <div class="divNumber">9.</div> <div class="p"> <table class="singleColumn"> <tr> <td> <div class="pN">730</div> <div class="G">Ahaṃ tena samayena,</div> </td> </tr> <tr> <td> <div class="G">sakko āsiṃ purindado;</div> </td> </tr> <tr> <td> <div class="G">Dibbena gandhamālena,</div> </td> </tr> <tr> <td> <div class="G">tūriyenābhipūjayiṃ.</div> </td> </tr> </table> </div>
</div>
<div class="q" id="p_21Bu_731"> <div class="divNumber">10.</div> <div class="p"> <table class="singleColumn"> <tr> <td> <div class="pN">731</div> <div class="G">Sopi maṃ buddho byākāsi,</div> </td> </tr> <tr> <td> <div class="G">devamajjhe nisīdiya;</div> </td> </tr> <tr> <td> <div class="G">‘Aṭṭhārase kappasate,</div> </td> </tr> <tr> <td> <div class="G">ayaṃ buddho bhavissati.</div> </td> </tr> </table> </div>
</div>
<div class="q" id="p_21Bu_732"> <div class="divNumber">11.</div> <div class="p"> <table class="singleColumn"> <tr> <td> <div class="pN">732</div> <div class="G">Padhānaṃ padahitvāna,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">hessāma sammukhā imaṃ’.</div> </td> </tr> </table> </div>
</div>
<div class="q" id="p_21Bu_733"> <div class="divNumber">12.</div> <div class="p"> <table class="singleColumn"> <tr> <td> <div class="pN">733</div> <div class="G">Tassāpi vacanaṃ sutvā,</div> </td> </tr> <tr> <td> <div class="G">bhiyyo cittaṃ pasādayiṃ;</div> </td> </tr> <tr> <td> <div class="G">Uttariṃ vatamadhiṭṭhāsiṃ,</div> </td> </tr> <tr> <td> <div class="G">dasapāramipūriyā.</div> </td> </tr> </table> </div>
</div>
<div class="q" id="p_21Bu_734"> <div class="divNumber">13.</div> <div class="p"> <table class="singleColumn"> <tr> <td> <div class="pN">734</div> <div class="G">Saraṇaṃ nāma nagaraṃ,</div> </td> </tr> <tr> <td> <div class="G">saraṇo nāma khattiyo;</div> </td> </tr> <tr> <td> <div class="G">Sunandā nāma janikā,</div> </td> </tr> <tr> <td> <div class="G">dhammadassissa satthuno.</div> </td> </tr> </table> </div>
</div>
<div class="q" id="p_21Bu_735"> <div class="divNumber">14.</div> <div class="p"> <table class="singleColumn"> <tr> <td> <div class="pN">735</div> <div class="G">Aṭṭhavassasahassāni,</div> </td> </tr> <tr> <td> <div class="G">Agāraṃ ajjha so vasi;</div> </td> </tr> <tr> <td> <div class="G">Arajo virajo sudassano,</div> </td> </tr> <tr> <td> <div class="G">Tayo pāsādamuttamā.</div> </td> </tr> </table> </div>
</div>
<div class="q" id="p_21Bu_736"> <div class="divNumber">15.</div> <div class="p"> <table class="singleColumn"> <tr> <td> <div class="pN">736</div> <div class="G">Ticattārīsasahassāni,</div> </td> </tr> <tr> <td> <div class="G">nāriyo samalaṅkatā;</div> </td> </tr> <tr> <td> <div class="G">Vicikoḷi nāma nārī,</div> </td> </tr> <tr> <td> <div class="G">atrajo puññavaḍḍhano.</div> </td> </tr> </table> </div>
</div>
<div class="q" id="p_21Bu_737"> <div class="divNumber">16.</div> <div class="p"> <table class="singleColumn"> <tr> <td> <div class="pN">737</div> <div class="G">Nimitte caturo disvā,</div> </td> </tr> <tr> <td> <div class="G">pāsādenābhinikkhami;</div> </td> </tr> <tr> <td> <div class="G">Sattāhaṃ padhānacāraṃ,</div> </td> </tr> <tr> <td> <div class="G">acarī purisuttamo.</div> </td> </tr> </table> </div>
</div>
<div class="q" id="p_21Bu_738"> <div class="divNumber">17.</div> <div class="p"> <table class="singleColumn"> <tr> <td> <div class="pN">738</div> <div class="G">Brahmunā yācito santo,</div> </td> </tr> <tr> <td> <div class="G">dhammadassī narāsabho;</div> </td> </tr> <tr> <td> <div class="G">Vatti cakkaṃ mahāvīro,</div> </td> </tr> <tr> <td> <div class="G">migadāye naruttamo.</div> </td> </tr> </table> </div>
</div>
<div class="q" id="p_21Bu_739"> <div class="divNumber">18.</div> <div class="p"> <table class="singleColumn"> <tr> <td> <div class="pN">739</div> <div class="G">Padumo phussadevo ca,</div> </td> </tr> <tr> <td> <div class="G">ahesuṃ aggasāvakā;</div> </td> </tr> <tr> <td> <div class="G">Sunetto nāmupaṭṭhāko,</div> </td> </tr> <tr> <td> <div class="G">dhammadassissa satthuno.</div> </td> </tr> </table> </div>
</div>
<div class="q" id="p_21Bu_740"> <div class="divNumber">19.</div> <div class="p"> <table class="singleColumn"> <tr> <td> <div class="pN">740</div> <div class="G">Khemā ca saccanāmā ca,</div> </td> </tr> <tr> <td> <div class="G">ahesuṃ aggasāvikā;</div> </td> </tr> <tr> <td> <div class="G">Bodhi tassa bhagavato,</div> </td> </tr> <tr> <td> <div class="G">bimbijāloti vuccati.</div> </td> </tr> </table> </div>
</div>
<div class="q" id="p_21Bu_741"> <div class="divNumber">20.</div> <div class="p"> <table class="singleColumn"> <tr> <td> <div class="pN">741</div> <div class="G">Subhaddo kaṭissaho ceva,</div> </td> </tr> <tr> <td> <div class="G">ahesuṃ aggupaṭṭhakā;</div> </td> </tr> <tr> <td> <div class="G">Sāḷiyā ca kaḷiyā ca,</div> </td> </tr> <tr> <td> <div class="G">ahesuṃ aggupaṭṭhikā.</div> </td> </tr> </table> </div>
</div>
<div class="q" id="p_21Bu_742"> <div class="divNumber">21.</div> <div class="p"> <table class="singleColumn"> <tr> <td> <div class="pN">742</div> <div class="G">Sopi buddho asamasamo,</div> </td> </tr> <tr> <td> <div class="G">asītihatthamuggato;</div> </td> </tr> <tr> <td> <div class="G">Atirocati tejena,</div> </td> </tr> <tr> <td> <div class="G">dasasahassimhi dhātuyā.</div> </td> </tr> </table> </div>
</div>
<div class="q" id="p_21Bu_743"> <div class="divNumber">22.</div> <div class="p"> <table class="singleColumn"> <tr> <td> <div class="pN">743</div> <div class="G">Suphullo sālarājāva,</div> </td> </tr> <tr> <td> <div class="G">vijjūva gagane yathā;</div> </td> </tr> <tr> <td> <div class="G">Majjhanhikeva sūriyo,</div> </td> </tr> <tr> <td> <div class="G">evaṃ so upasobhatha.</div> </td> </tr> </table> </div>
</div>
<div class="q" id="p_21Bu_744"> <div class="divNumber">23.</div> <div class="p"> <table class="singleColumn"> <tr> <td> <div class="pN">744</div> <div class="G">Tassāpi atulatejassa,</div> </td> </tr> <tr> <td> <div class="G">samakaṃ āsi jīvitaṃ;</div> </td> </tr> <tr> <td> <div class="G">Vassasatasahassāni,</div> </td> </tr> <tr> <td> <div class="G">loke aṭṭhāsi cakkhumā.</div> </td> </tr> </table> </div>
</div>
<div class="q" id="p_21Bu_745"> <div class="divNumber">24.</div> <div class="p"> <table class="singleColumn"> <tr> <td> <div class="pN">745</div> <div class="G">Obhāsaṃ dassayitvāna,</div> </td> </tr> <tr> <td> <div class="G">vimalaṃ katvāna sāsanaṃ;</div> </td> </tr> <tr> <td> <div class="G">Cavi candova gagane,</div> </td> </tr> <tr> <td> <div class="G">nibbuto so sasāvako.</div> </td> </tr> </table> </div>
</div>
<div class="q" id="p_21Bu_746"> <div class="divNumber">25.</div> <div class="p"> <table class="singleColumn"> <tr> <td> <div class="pN">746</div> <div class="G">Dhammadassī mahāvīro,</div> </td> </tr> <tr> <td> <div class="G">Sālārāmamhi nibbuto;</div> </td> </tr> <tr> <td> <div class="G">Tatthevassa thūpavaro,</div> </td> </tr> <tr> <td> <div class="G">Tīṇiyojanamuggato”ti. (729)</div> </td> </tr> </table> </div>
</div>
<div class="CENTER" id="p_21Bu_747">
<span class="pN">747</span>Dhammadassissa bhagavato vaṃso pannarasamo.</div>
</html>
