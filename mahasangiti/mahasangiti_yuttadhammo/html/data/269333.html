<html>
<div class="i">10.1.2 Kaṇhajātaka</div>
<div class="h">Dasakanipāta</div>
<div class="h">Catudvāravagga</div>
<div class="h">Kaṇhajātaka</div>
<div class="q" id="p_22J_1920"> <div class="divNumber">11.</div> <div class="p"> <table class="singleColumn"> <tr> <td> <div class="pN">1920</div> <div class="G">“Kaṇho vatāyaṃ puriso,</div> </td> </tr> <tr> <td> <div class="G">kaṇhaṃ bhuñjati bhojanaṃ;</div> </td> </tr> <tr> <td> <div class="G">Kaṇhe bhūmipadesasmiṃ,</div> </td> </tr> <tr> <td> <div class="G">na mayhaṃ manaso piyo”.</div> </td> </tr> </table> </div>
</div>
<div class="q" id="p_22J_1921"> <div class="divNumber">12.</div> <div class="p"> <table class="singleColumn"> <tr> <td> <div class="pN">1921</div> <div class="G">“Na kaṇho tacasā hoti,</div> </td> </tr> <tr> <td> <div class="G">antosāro hi brāhmaṇo;</div> </td> </tr> <tr> <td> <div class="G">Yasmiṃ pāpāni kammāni,</div> </td> </tr> <tr> <td> <div class="G">sa ve kaṇho sujampati”.</div> </td> </tr> </table> </div>
</div>
<div class="q" id="p_22J_1922"> <div class="divNumber">13.</div> <div class="p"> <table class="singleColumn"> <tr> <td> <div class="pN">1922</div> <div class="G">“Etasmiṃ te sulapite,</div> </td> </tr> <tr> <td> <div class="G">patirūpe subhāsite;</div> </td> </tr> <tr> <td> <div class="G">Varaṃ brāhmaṇa te dammi,</div> </td> </tr> <tr> <td> <div class="G">yaṃ kiñci manasicchasi”.</div> </td> </tr> </table> </div>
</div>
<div class="q" id="p_22J_1923"> <div class="divNumber">14.</div> <div class="p"> <table class="singleColumn"> <tr> <td> <div class="pN">1923</div> <div class="G">“Varañce me ado sakka,</div> </td> </tr> <tr> <td> <div class="G">sabbabhūtānamissara;</div> </td> </tr> <tr> <td> <div class="G">Sunikkodhaṃ suniddosaṃ,</div> </td> </tr> <tr> <td> <div class="G">nillobhaṃ vuttimattano;</div> </td> </tr> <tr> <td> <div class="G">Nisnehamabhikaṅkhāmi,</div> </td> </tr> <tr> <td> <div class="G">ete me caturo vare”.</div> </td> </tr> </table> </div>
</div>
<div class="q" id="p_22J_1924"> <div class="divNumber">15.</div> <div class="p"> <table class="singleColumn"> <tr> <td> <div class="pN">1924</div> <div class="G">“Kiṃ nu kodhe vā dose vā,</div> </td> </tr> <tr> <td> <div class="G">lobhe snehe ca brāhmaṇa;</div> </td> </tr> <tr> <td> <div class="G">Ādīnavaṃ tvaṃ passasi,</div> </td> </tr> <tr> <td> <div class="G">taṃ me akkhāhi pucchito”.</div> </td> </tr> </table> </div>
</div>
<div class="q" id="p_22J_1925"> <div class="divNumber">16.</div> <div class="p"> <table class="singleColumn"> <tr> <td> <div class="pN">1925</div> <div class="G">“Appo hutvā bahu hoti,</div> </td> </tr> <tr> <td> <div class="G">vaḍḍhate so akhantijo;</div> </td> </tr> <tr> <td> <div class="G">Āsaṅgī bahupāyāso,</div> </td> </tr> <tr> <td> <div class="G">tasmā kodhaṃ na rocaye.</div> </td> </tr> </table> </div>
</div>
<div class="q" id="p_22J_1926"> <div class="divNumber">17.</div> <div class="p"> <table class="singleColumn"> <tr> <td> <div class="pN">1926</div> <div class="G">Duṭṭhassa pharusā vācā,</div> </td> </tr> <tr> <td> <div class="G">parāmāso anantarā;</div> </td> </tr> <tr> <td> <div class="G">Tato pāṇi tato daṇḍo,</div> </td> </tr> <tr> <td> <div class="G">satthassa paramā gati;</div> </td> </tr> <tr> <td> <div class="G">Doso kodhasamuṭṭhāno,</div> </td> </tr> <tr> <td> <div class="G">tasmā dosaṃ na rocaye.</div> </td> </tr> </table> </div>
</div>
<div class="q" id="p_22J_1927"> <div class="divNumber">18.</div> <div class="p"> <table class="singleColumn"> <tr> <td> <div class="pN">1927</div> <div class="G">Ālopa sāhasākārā,</div> </td> </tr> <tr> <td> <div class="G">nikatī vañcanāni ca;</div> </td> </tr> <tr> <td> <div class="G">Dissanti lobhadhammesu,</div> </td> </tr> <tr> <td> <div class="G">tasmā lobhaṃ na rocaye.</div> </td> </tr> </table> </div>
</div>
<div class="q" id="p_22J_1928"> <div class="divNumber">19.</div> <div class="p"> <table class="singleColumn"> <tr> <td> <div class="pN">1928</div> <div class="G">Snehasaṅgathitā ganthā,</div> </td> </tr> <tr> <td> <div class="G">senti manomayā puthū;</div> </td> </tr> <tr> <td> <div class="G">Te bhusaṃ upatāpenti,</div> </td> </tr> <tr> <td> <div class="G">tasmā snehaṃ na rocaye”.</div> </td> </tr> </table> </div>
</div>
<div class="q" id="p_22J_1929"> <div class="divNumber">20.</div> <div class="p"> <table class="singleColumn"> <tr> <td> <div class="pN">1929</div> <div class="G">“Etasmiṃ te sulapite,</div> </td> </tr> <tr> <td> <div class="G">patirūpe subhāsite;</div> </td> </tr> <tr> <td> <div class="G">Varaṃ brāhmaṇa te dammi,</div> </td> </tr> <tr> <td> <div class="G">yaṃ kiñci manasicchasi”.</div> </td> </tr> </table> </div>
</div>
<div class="q" id="p_22J_1930"> <div class="divNumber">21.</div> <div class="p"> <table class="singleColumn"> <tr> <td> <div class="pN">1930</div> <div class="G">“Varañce me ado sakka,</div> </td> </tr> <tr> <td> <div class="G">sabbabhūtānamissara;</div> </td> </tr> <tr> <td> <div class="G">Araññe me viharato,</div> </td> </tr> <tr> <td> <div class="G">niccaṃ ekavihārino;</div> </td> </tr> <tr> <td> <div class="G">Ābādhā mā uppajjeyyuṃ,</div> </td> </tr> <tr> <td> <div class="G">antarāyakarā bhusā”.</div> </td> </tr> </table> </div>
</div>
<div class="q" id="p_22J_1931"> <div class="divNumber">22.</div> <div class="p"> <table class="singleColumn"> <tr> <td> <div class="pN">1931</div> <div class="G">“Etasmiṃ te sulapite,</div> </td> </tr> <tr> <td> <div class="G">patirūpe subhāsite;</div> </td> </tr> <tr> <td> <div class="G">Varaṃ brāhmaṇa te dammi,</div> </td> </tr> <tr> <td> <div class="G">yaṃ kiñci manasicchasi”.</div> </td> </tr> </table> </div>
</div>
<div class="q" id="p_22J_1932"> <div class="divNumber">23.</div> <div class="p"> <table class="singleColumn"> <tr> <td> <div class="pN">1932</div> <div class="G">“Varañce me ado sakka,</div> </td> </tr> <tr> <td> <div class="G">sabbabhūtānamissara;</div> </td> </tr> <tr> <td> <div class="G">Na mano vā sarīraṃ vā,</div> </td> </tr> <tr> <td> <div class="G">maṃ-kate sakka kassaci;</div> </td> </tr> <tr> <td> <div class="G">Kadāci upahaññetha,</div> </td> </tr> <tr> <td> <div class="G">etaṃ sakka varaṃ vare”ti.</div> </td> </tr> </table> </div>
</div>
<div class="CENTER" id="p_22J_1933">
<span class="pN">1933</span>Kaṇhajātakaṃ dutiyaṃ.</div>
</html>
