<html>
<div class="i">15.1.7 Sattigumbajātaka</div>
<div class="h">Vīsatinipāta</div>
<div class="h">Mātaṅgavagga</div>
<div class="h">Sattigumbajātaka</div>
<div class="q" id="p_22J_3017"> <div class="divNumber">159.</div> <div class="p"> <table class="singleColumn"> <tr> <td> <div class="pN">3017</div> <div class="G">Migaluddo mahārājā,</div> </td> </tr> <tr> <td> <div class="G">pañcālānaṃ rathesabho;</div> </td> </tr> <tr> <td> <div class="G">Nikkhanto saha senāya,</div> </td> </tr> <tr> <td> <div class="G">ogaṇo vanamāgamā.</div> </td> </tr> </table> </div>
</div>
<div class="q" id="p_22J_3018"> <div class="divNumber">160.</div> <div class="p"> <table class="singleColumn"> <tr> <td> <div class="pN">3018</div> <div class="G">Tatthaddasā araññasmiṃ,</div> </td> </tr> <tr> <td> <div class="G">takkarānaṃ kuṭiṃ kataṃ;</div> </td> </tr> <tr> <td> <div class="G">Tassā kuṭiyā nikkhamma,</div> </td> </tr> <tr> <td> <div class="G">suvo luddāni bhāsati.</div> </td> </tr> </table> </div>
</div>
<div class="q" id="p_22J_3019"> <div class="divNumber">161.</div> <div class="p"> <table class="singleColumn"> <tr> <td> <div class="pN">3019</div> <div class="G">“Sampannavāhano poso,</div> </td> </tr> <tr> <td> <div class="G">yuvā sammaṭṭhakuṇḍalo;</div> </td> </tr> <tr> <td> <div class="G">Sobhati lohituṇhīso,</div> </td> </tr> <tr> <td> <div class="G">divā sūriyova bhāsati.</div> </td> </tr> </table> </div>
</div>
<div class="q" id="p_22J_3020"> <div class="divNumber">162.</div> <div class="p"> <table class="singleColumn"> <tr> <td> <div class="pN">3020</div> <div class="G">Majjhanhike sampatike,</div> </td> </tr> <tr> <td> <div class="G">sutto rājā sasārathi;</div> </td> </tr> <tr> <td> <div class="G">Handassābharaṇaṃ sabbaṃ,</div> </td> </tr> <tr> <td> <div class="G">gaṇhāma sāhasā mayaṃ.</div> </td> </tr> </table> </div>
</div>
<div class="q" id="p_22J_3021"> <div class="divNumber">163.</div> <div class="p"> <table class="singleColumn"> <tr> <td> <div class="pN">3021</div> <div class="G">Nisīthepi raho dāni,</div> </td> </tr> <tr> <td> <div class="G">Sutto rājā sasārathi;</div> </td> </tr> <tr> <td> <div class="G">Ādāya vatthaṃ maṇikuṇḍalañca,</div> </td> </tr> <tr> <td> <div class="G">Hantvāna sākhāhi avattharāma”.</div> </td> </tr> </table> </div>
</div>
<div class="q" id="p_22J_3022"> <div class="divNumber">164.</div> <div class="p"> <table class="singleColumn"> <tr> <td> <div class="pN">3022</div> <div class="G">“Kiṃ nu ummattarūpova,</div> </td> </tr> <tr> <td> <div class="G">sattigumba pabhāsasi;</div> </td> </tr> <tr> <td> <div class="G">Durāsadā hi rājāno,</div> </td> </tr> <tr> <td> <div class="G">aggi pajjalito yathā”.</div> </td> </tr> </table> </div>
</div>
<div class="q" id="p_22J_3023"> <div class="divNumber">165.</div> <div class="p"> <table class="singleColumn"> <tr> <td> <div class="pN">3023</div> <div class="G">“Atha tvaṃ patikolamba,</div> </td> </tr> <tr> <td> <div class="G">matto thullāni gajjasi;</div> </td> </tr> <tr> <td> <div class="G">Mātari mayhaṃ naggāya,</div> </td> </tr> <tr> <td> <div class="G">kiṃ nu tvaṃ vijigucchase”.</div> </td> </tr> </table> </div>
</div>
<div class="q" id="p_22J_3024"> <div class="divNumber">166.</div> <div class="p"> <table class="singleColumn"> <tr> <td> <div class="pN">3024</div> <div class="G">“Uṭṭhehi samma taramāno,</div> </td> </tr> <tr> <td> <div class="G">rathaṃ yojehi sārathi;</div> </td> </tr> <tr> <td> <div class="G">Sakuṇo me na ruccati,</div> </td> </tr> <tr> <td> <div class="G">aññaṃ gacchāma assamaṃ”.</div> </td> </tr> </table> </div>
</div>
<div class="q" id="p_22J_3025"> <div class="divNumber">167.</div> <div class="p"> <table class="singleColumn"> <tr> <td> <div class="pN">3025</div> <div class="G">“Yutto ratho mahārāja,</div> </td> </tr> <tr> <td> <div class="G">yutto ca balavāhano;</div> </td> </tr> <tr> <td> <div class="G">Adhitiṭṭha mahārāja,</div> </td> </tr> <tr> <td> <div class="G">aññaṃ gacchāma assamaṃ”.</div> </td> </tr> </table> </div>
</div>
<div class="q" id="p_22J_3026"> <div class="divNumber">168.</div> <div class="p"> <table class="singleColumn"> <tr> <td> <div class="pN">3026</div> <div class="G">“Ko numeva gatā sabbe,</div> </td> </tr> <tr> <td> <div class="G">ye asmiṃ paricārakā;</div> </td> </tr> <tr> <td> <div class="G">Esa gacchati pañcālo,</div> </td> </tr> <tr> <td> <div class="G">mutto tesaṃ adassanā.</div> </td> </tr> </table> </div>
</div>
<div class="q" id="p_22J_3027"> <div class="divNumber">169.</div> <div class="p"> <table class="singleColumn"> <tr> <td> <div class="pN">3027</div> <div class="G">Kodaṇḍakāni gaṇhatha,</div> </td> </tr> <tr> <td> <div class="G">sattiyo tomarāni ca;</div> </td> </tr> <tr> <td> <div class="G">Esa gacchati pañcālo,</div> </td> </tr> <tr> <td> <div class="G">mā vo muñcittha jīvataṃ”.</div> </td> </tr> </table> </div>
</div>
<div class="q" id="p_22J_3028"> <div class="divNumber">170.</div> <div class="p"> <table class="singleColumn"> <tr> <td> <div class="pN">3028</div> <div class="G">Athāparo paṭinandittha,</div> </td> </tr> <tr> <td> <div class="G">suvo lohitatuṇḍako;</div> </td> </tr> <tr> <td> <div class="G">“Svāgataṃ te mahārāja,</div> </td> </tr> <tr> <td> <div class="G">atho te adurāgataṃ;</div> </td> </tr> <tr> <td> <div class="G">Issarosi anuppatto,</div> </td> </tr> <tr> <td> <div class="G">yaṃ idhatthi pavedaya.</div> </td> </tr> </table> </div>
</div>
<div class="q" id="p_22J_3029"> <div class="divNumber">171.</div> <div class="p"> <table class="singleColumn"> <tr> <td> <div class="pN">3029</div> <div class="G">Tindukāni piyālāni,</div> </td> </tr> <tr> <td> <div class="G">madhuke kāsumāriyo;</div> </td> </tr> <tr> <td> <div class="G">Phalāni khuddakappāni,</div> </td> </tr> <tr> <td> <div class="G">bhuñja rāja varaṃ varaṃ.</div> </td> </tr> </table> </div>
</div>
<div class="q" id="p_22J_3030"> <div class="divNumber">172.</div> <div class="p"> <table class="singleColumn"> <tr> <td> <div class="pN">3030</div> <div class="G">Idampi pānīyaṃ sītaṃ,</div> </td> </tr> <tr> <td> <div class="G">ābhataṃ girigabbharā;</div> </td> </tr> <tr> <td> <div class="G">Tato piva mahārāja,</div> </td> </tr> <tr> <td> <div class="G">sace tvaṃ abhikaṅkhasi.</div> </td> </tr> </table> </div>
</div>
<div class="q" id="p_22J_3031"> <div class="divNumber">173.</div> <div class="p"> <table class="singleColumn"> <tr> <td> <div class="pN">3031</div> <div class="G">Araññaṃ uñchāya gatā,</div> </td> </tr> <tr> <td> <div class="G">ye asmiṃ paricārakā;</div> </td> </tr> <tr> <td> <div class="G">Sayaṃ uṭṭhāya gaṇhavho,</div> </td> </tr> <tr> <td> <div class="G">hatthā me natthi dātave”.</div> </td> </tr> </table> </div>
</div>
<div class="q" id="p_22J_3032"> <div class="divNumber">174.</div> <div class="p"> <table class="singleColumn"> <tr> <td> <div class="pN">3032</div> <div class="G">“Bhaddako vatayaṃ pakkhī,</div> </td> </tr> <tr> <td> <div class="G">dijo paramadhammiko;</div> </td> </tr> <tr> <td> <div class="G">Atheso itaro pakkhī,</div> </td> </tr> <tr> <td> <div class="G">suvo luddāni bhāsati.</div> </td> </tr> </table> </div>
</div>
<div class="q" id="p_22J_3033"> <div class="divNumber">175.</div> <div class="p"> <table class="singleColumn"> <tr> <td> <div class="pN">3033</div> <div class="G">‘Etaṃ hanatha bandhatha,</div> </td> </tr> <tr> <td> <div class="G">Mā vo muñcittha jīvataṃ’;</div> </td> </tr> <tr> <td> <div class="G">Iccevaṃ vilapantassa,</div> </td> </tr> <tr> <td> <div class="G">Sotthiṃ pattosmi assamaṃ”.</div> </td> </tr> </table> </div>
</div>
<div class="q" id="p_22J_3034"> <div class="divNumber">176.</div> <div class="p"> <table class="singleColumn"> <tr> <td> <div class="pN">3034</div> <div class="G">“Bhātarosma mahārāja,</div> </td> </tr> <tr> <td> <div class="G">sodariyā ekamātukā;</div> </td> </tr> <tr> <td> <div class="G">Ekarukkhasmiṃ saṃvaḍḍhā,</div> </td> </tr> <tr> <td> <div class="G">nānākhettagatā ubho.</div> </td> </tr> </table> </div>
</div>
<div class="q" id="p_22J_3035"> <div class="divNumber">177.</div> <div class="p"> <table class="singleColumn"> <tr> <td> <div class="pN">3035</div> <div class="G">Sattigumbo ca corānaṃ,</div> </td> </tr> <tr> <td> <div class="G">ahañca isīnaṃ idha;</div> </td> </tr> <tr> <td> <div class="G">Asataṃ so, sataṃ ahaṃ,</div> </td> </tr> <tr> <td> <div class="G">tena dhammena no vinā”.</div> </td> </tr> </table> </div>
</div>
<div class="q" id="p_22J_3036"> <div class="divNumber">178.</div> <div class="p"> <table class="singleColumn"> <tr> <td> <div class="pN">3036</div> <div class="G">“Tattha vadho ca bandho ca,</div> </td> </tr> <tr> <td> <div class="G">nikatī vañcanāni ca;</div> </td> </tr> <tr> <td> <div class="G">Ālopā sāhasākārā,</div> </td> </tr> <tr> <td> <div class="G">tāni so tattha sikkhati.</div> </td> </tr> </table> </div>
</div>
<div class="q" id="p_22J_3037"> <div class="divNumber">179.</div> <div class="p"> <table class="singleColumn"> <tr> <td> <div class="pN">3037</div> <div class="G">Idha saccañca dhammo ca,</div> </td> </tr> <tr> <td> <div class="G">Ahiṃsā saṃyamo damo;</div> </td> </tr> <tr> <td> <div class="G">Āsanūdakadāyīnaṃ,</div> </td> </tr> <tr> <td> <div class="G">Aṅke vaddhosmi bhāradha”.</div> </td> </tr> </table> </div>
</div>
<div class="q" id="p_22J_3038"> <div class="divNumber">180.</div> <div class="p"> <table class="singleColumn"> <tr> <td> <div class="pN">3038</div> <div class="G">“Yaṃ yañhi rāja bhajati,</div> </td> </tr> <tr> <td> <div class="G">santaṃ vā yadi vā asaṃ;</div> </td> </tr> <tr> <td> <div class="G">Sīlavantaṃ visīlaṃ vā,</div> </td> </tr> <tr> <td> <div class="G">vasaṃ tasseva gacchati.</div> </td> </tr> </table> </div>
</div>
<div class="q" id="p_22J_3039"> <div class="divNumber">181.</div> <div class="p"> <table class="singleColumn"> <tr> <td> <div class="pN">3039</div> <div class="G">Yādisaṃ kurute mittaṃ,</div> </td> </tr> <tr> <td> <div class="G">yādisaṃ cūpasevati;</div> </td> </tr> <tr> <td> <div class="G">Sopi tādisako hoti,</div> </td> </tr> <tr> <td> <div class="G">sahavāso hi tādiso.</div> </td> </tr> </table> </div>
</div>
<div class="q" id="p_22J_3040"> <div class="divNumber">182.</div> <div class="p"> <table class="singleColumn"> <tr> <td> <div class="pN">3040</div> <div class="G">Sevamāno sevamānaṃ,</div> </td> </tr> <tr> <td> <div class="G">samphuṭṭho samphusaṃ paraṃ;</div> </td> </tr> <tr> <td> <div class="G">Saro diddho kalāpaṃva,</div> </td> </tr> <tr> <td> <div class="G">alittamupalimpati;</div> </td> </tr> <tr> <td> <div class="G">Upalepabhayā dhīro,</div> </td> </tr> <tr> <td> <div class="G">neva pāpasakhā siyā.</div> </td> </tr> </table> </div>
</div>
<div class="q" id="p_22J_3041"> <div class="divNumber">183.</div> <div class="p"> <table class="singleColumn"> <tr> <td> <div class="pN">3041</div> <div class="G">Pūtimacchaṃ kusaggena,</div> </td> </tr> <tr> <td> <div class="G">yo naro upanayhati;</div> </td> </tr> <tr> <td> <div class="G">Kusāpi pūti vāyanti,</div> </td> </tr> <tr> <td> <div class="G">evaṃ bālūpasevanā.</div> </td> </tr> </table> </div>
</div>
<div class="q" id="p_22J_3042"> <div class="divNumber">184.</div> <div class="p"> <table class="singleColumn"> <tr> <td> <div class="pN">3042</div> <div class="G">Tagarañca palāsena,</div> </td> </tr> <tr> <td> <div class="G">yo naro upanayhati;</div> </td> </tr> <tr> <td> <div class="G">Pattāpi surabhi vāyanti,</div> </td> </tr> <tr> <td> <div class="G">evaṃ dhīrūpasevanā.</div> </td> </tr> </table> </div>
</div>
<div class="q" id="p_22J_3043"> <div class="divNumber">185.</div> <div class="p"> <table class="singleColumn"> <tr> <td> <div class="pN">3043</div> <div class="G">Tasmā pattapuṭasseva,</div> </td> </tr> <tr> <td> <div class="G">ñatvā sampākamattano;</div> </td> </tr> <tr> <td> <div class="G">Asante nopaseveyya,</div> </td> </tr> <tr> <td> <div class="G">sante seveyya paṇḍito;</div> </td> </tr> <tr> <td> <div class="G">Asanto nirayaṃ nenti,</div> </td> </tr> <tr> <td> <div class="G">santo pāpenti suggatin”ti.</div> </td> </tr> </table> </div>
</div>
<div class="CENTER" id="p_22J_3044">
<span class="pN">3044</span>Sattigumbajātakaṃ sattamaṃ.</div>
</html>
