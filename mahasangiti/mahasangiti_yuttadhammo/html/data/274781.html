<html>
<div class="i">4.4.8 Tatiyavibhaṅgasutta</div>
<div class="h">Indriyasaṃyutta</div>
<div class="h">Sukhindriyavagga</div>
<div class="h">Tatiyavibhaṅgasutta</div>
<div class="q" id="p_14S5_1112"> <div class="divNumber">508.</div> <div class="p">
<span class="pN">1112</span>“Pañcimāni, bhikkhave, indriyāni. Katamāni pañca? Sukhindriyaṃ, dukkhindriyaṃ, somanassindriyaṃ, domanassindriyaṃ, upekkhindriyaṃ. </div>
</div>
<div class="q" id="p_14S5_1113"> <div class="p">
<span class="pN">1113</span>Katamañca, bhikkhave, sukhindriyaṃ? Yaṃ kho, bhikkhave, kāyikaṃ sukhaṃ, kāyikaṃ sātaṃ, kāyasamphassajaṃ sukhaṃ sātaṃ vedayitaṃ—  idaṃ vuccati, bhikkhave, sukhindriyaṃ. </div>
</div>
<div class="q" id="p_14S5_1114"> <div class="p">
<span class="pN">1114</span>Katamañca, bhikkhave, dukkhindriyaṃ? Yaṃ kho, bhikkhave, kāyikaṃ dukkhaṃ, kāyikaṃ asātaṃ, kāyasamphassajaṃ dukkhaṃ asātaṃ vedayitaṃ—  idaṃ vuccati, bhikkhave, dukkhindriyaṃ. </div>
</div>
<div class="q" id="p_14S5_1115"> <div class="p">
<span class="pN">1115</span>Katamañca, bhikkhave, somanassindriyaṃ? Yaṃ kho, bhikkhave, cetasikaṃ sukhaṃ, cetasikaṃ sātaṃ, manosamphassajaṃ sukhaṃ sātaṃ vedayitaṃ—  idaṃ vuccati, bhikkhave, somanassindriyaṃ. </div>
</div>
<div class="q" id="p_14S5_1116"> <div class="p">
<span class="pN">1116</span>Katamañca, bhikkhave, domanassindriyaṃ? Yaṃ kho, bhikkhave, cetasikaṃ dukkhaṃ, cetasikaṃ asātaṃ, manosamphassajaṃ dukkhaṃ asātaṃ vedayitaṃ—  idaṃ vuccati, bhikkhave, domanassindriyaṃ. </div>
</div>
<div class="q" id="p_14S5_1117"> <div class="p">
<span class="pN">1117</span>Katamañca, bhikkhave, upekkhindriyaṃ? Yaṃ kho, bhikkhave, kāyikaṃ vā cetasikaṃ vā neva sātaṃ nāsātaṃ vedayitaṃ—  idaṃ vuccati, bhikkhave, upekkhindriyaṃ. </div>
</div>
<div class="q" id="p_14S5_1118"> <div class="p">
<span class="pN">1118</span>Tatra, bhikkhave, yañca sukhindriyaṃ yañca somanassindriyaṃ, sukhā sā vedanā daṭṭhabbā. Tatra, bhikkhave, yañca dukkhindriyaṃ yañca domanassindriyaṃ, dukkhā sā vedanā daṭṭhabbā. Tatra, bhikkhave, yadidaṃ upekkhindriyaṃ, adukkhamasukhā sā vedanā daṭṭhabbā. Iti kho, bhikkhave, imāni pañcindriyāni pañca hutvā tīṇi honti, tīṇi hutvā pañca honti pariyāyenā”ti. </div>
</div>
<div class="CENTER" id="p_14S5_1119">
<span class="pN">1119</span>Aṭṭhamaṃ.</div>
</html>
