<html>
<div class="i">7.5.3 Peṇāhikaṅgapañha</div>
<div class="h">Opammakathāpañha</div>
<div class="h">Sīhavagga</div>
<div class="h">Peṇāhikaṅgapañha</div>
<div class="q" id="p_28Mi_1901"> <div class="divNumber">267.</div> <div class="p">
<span class="pN">1901</span>“Bhante nāgasena, ‘peṇāhikāya dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti? “Yathā, mahārāja, peṇāhikā sakapatimhi usūyāya chāpake na posayati; evameva kho, mahārāja, yoginā yogāvacarena sakamane kilese uppanne usūyāyitabbaṃ, satipaṭṭhānena sammāsaṃvarasusire pakkhipitvā manodvāre kāyagatāsati bhāvetabbā. Idaṃ, mahārāja, peṇāhikāya paṭhamaṃ aṅgaṃ gahetabbaṃ. </div>
</div>
<div class="q" id="p_28Mi_1902"> <div class="p">
<span class="pN">1902</span>Puna caparaṃ, mahārāja, peṇāhikā pavane divasaṃ gocaraṃ caritvā sāyaṃ pakkhigaṇaṃ upeti attano guttiyā; evameva kho, mahārāja, yoginā yogāvacarena ekakena pavivekaṃ sevitabbaṃ saṃyojanaparimuttiyā, tatra ratiṃ alabhamānena upavādabhayaparirakkhaṇāya saṃghaṃ osaritvā saṃgharakkhitena vasitabbaṃ. Idaṃ, mahārāja, peṇāhikāya dutiyaṃ aṅgaṃ gahetabbaṃ. Bhāsitampetaṃ, mahārāja, brahmunā sahampatinā bhagavato santike—  </div>
</div>
<div class="q" id="p_28Mi_1903"> <div class="p"> <table class="singleColumn"> <tr> <td> <div class="pN">1903</div> <div class="G">‘Sevetha pantāni senāsanāni,</div> </td> </tr> <tr> <td> <div class="G">Careyya saṃyojanavippamokkhā;</div> </td> </tr> <tr> <td> <div class="G">Sace ratiṃ nādhigaccheyya tattha,</div> </td> </tr> <tr> <td> <div class="G">Saṃghe vase rakkhitatto satīmā’”ti.</div> </td> </tr> </table> </div>
</div>
<div class="CENTER" id="p_28Mi_1904">
<span class="pN">1904</span>Peṇāhikaṅgapañho tatiyo.</div>
</html>
