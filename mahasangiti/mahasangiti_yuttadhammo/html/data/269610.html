<html>
<div class="i">4.2.16 Samāropanahārasampāta</div>
<div class="h">Paṭiniddesavāra</div>
<div class="h">Sampāta</div>
<div class="h">Samāropanahārasampāta</div>
<div class="q" id="p_27Ne_540"> <div class="divNumber">78.</div> <div class="p">
<span class="pN">540</span>Tattha katamo samāropano hārasampāto? </div>
</div>
<div class="q" id="p_27Ne_541"> <div class="p"> <table class="singleColumn"> <tr> <td> <div class="pN">541</div> <div class="G">“Tasmā rakkhitacittassa,</div> </td> </tr> <tr> <td> <div class="G">sammāsaṅkappagocaro;</div> </td> </tr> <tr> <td> <div class="G">Sammādiṭṭhipurekkhāro,</div> </td> </tr> <tr> <td> <div class="G">ñatvāna udayabbayaṃ;</div> </td> </tr> <tr> <td> <div class="G">Thinamiddhābhibhū bhikkhu,</div> </td> </tr> <tr> <td> <div class="G">sabbā duggatiyo jahe”ti.</div> </td> </tr> </table> </div>
</div>
<div class="q" id="p_27Ne_542"> <div class="p">
<span class="pN">542</span>“Tasmā rakkhitacittassā”ti tiṇṇaṃ sucaritānaṃ padaṭṭhānaṃ, citte rakkhite taṃ rakkhitaṃ bhavati kāyakammaṃ vacīkammaṃ manokammaṃ. Sammādiṭṭhipurekkhāroti sammādiṭṭhiyā bhāvitāya bhāvito bhavati ariyo aṭṭhaṅgiko maggo. Kena kāraṇena? Sammādiṭṭhito hi sammāsaṅkappo pabhavati, sammāsaṅkappato sammāvācā pabhavati, sammāvācāto sammākammanto pabhavati, sammākammantato sammāājīvo pabhavati, sammāājīvato sammāvāyāmo pabhavati, sammāvāyāmato sammāsati pabhavati, sammāsatito sammāsamādhi pabhavati, sammāsamādhito sammāvimutti pabhavati, sammāvimuttito sammāvimuttiñāṇadassanaṃ pabhavati. Ayaṃ anupādiseso puggalo anupādisesā ca nibbānadhātu. </div>
</div>
<div class="CENTER" id="p_27Ne_543">
<span class="pN">543</span>Niyutto samāropano hārasampāto.</div>
<div class="q" id="p_27Ne_544"> <div class="p">
<span class="pN">544</span>Tenāha āyasmā mahākaccāyano—  </div>
</div>
<div class="q" id="p_27Ne_545"> <div class="p"> <table class="singleColumn"> <tr> <td> <div class="pN">545</div> <div class="G">“Soḷasa hārā paṭhamaṃ,</div> </td> </tr> <tr> <td> <div class="G">Disalocanato disā viloketvā;</div> </td> </tr> <tr> <td> <div class="G">Saṅkhipiya aṅkusena hi,</div> </td> </tr> <tr> <td> <div class="G">Nayehi tīhi niddise suttan”ti.</div> </td> </tr> </table> </div>
</div>
<div class="CENTER" id="p_27Ne_546">
<span class="pN">546</span>Niyutto hārasampāto.</div>
</html>
