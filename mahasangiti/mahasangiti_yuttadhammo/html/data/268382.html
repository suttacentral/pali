<html>
<div class="i">1.1.7 Sabbapariññāsutta</div>
<div class="h">Ekakanipāta</div>
<div class="h">Paṭhamavagga</div>
<div class="h">Sabbapariññāsutta</div>
<div class="q" id="p_18It_32"> <div class="divNumber">7.</div> <div class="p">
<span class="pN">32</span>Vuttañhetaṃ bhagavatā vuttamarahatāti me sutaṃ—  </div>
</div>
<div class="q" id="p_18It_33"> <div class="p">
<span class="pN">33</span>“Sabbaṃ, bhikkhave, anabhijānaṃ aparijānaṃ tattha cittaṃ avirājayaṃ appajahaṃ abhabbo dukkhakkhayāya. Sabbañca kho, bhikkhave, abhijānaṃ parijānaṃ tattha cittaṃ virājayaṃ pajahaṃ bhabbo dukkhakkhayāyā”ti. Etamatthaṃ bhagavā avoca. Tatthetaṃ iti vuccati—  </div>
</div>
<div class="q" id="p_18It_34"> <div class="p"> <table class="singleColumn"> <tr> <td> <div class="pN">34</div> <div class="G">“Yo sabbaṃ sabbato ñatvā,</div> </td> </tr> <tr> <td> <div class="G">sabbatthesu na rajjati;</div> </td> </tr> <tr> <td> <div class="G">Sa ve sabbapariññā so,</div> </td> </tr> <tr> <td> <div class="G">sabbadukkhamupaccagā”ti.</div> </td> </tr> </table> </div>
</div>
<div class="q" id="p_18It_35"> <div class="p">
<span class="pN">35</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_36">
<span class="pN">36</span>Sattamaṃ.</div>
</html>
