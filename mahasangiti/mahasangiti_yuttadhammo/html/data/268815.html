<html>
<div class="i">13.1.1 Soṇakoḷivisattheragāthā</div>
<div class="h">Terasanipāta</div>
<div class="h">Paṭhamavagga</div>
<div class="h">Soṇakoḷivisattheragāthā</div>
<div class="q" id="p_19Th1_954"> <div class="divNumber">632.</div> <div class="p"> <table class="singleColumn"> <tr> <td> <div class="pN">954</div> <div class="G">“Yāhu raṭṭhe samukkaṭṭho,</div> </td> </tr> <tr> <td> <div class="G">rañño aṅgassa paddhagū;</div> </td> </tr> <tr> <td> <div class="G">Svajja dhammesu ukkaṭṭho,</div> </td> </tr> <tr> <td> <div class="G">soṇo dukkhassa pāragū.</div> </td> </tr> </table> </div>
</div>
<div class="q" id="p_19Th1_955"> <div class="divNumber">633.</div> <div class="p"> <table class="singleColumn"> <tr> <td> <div class="pN">955</div> <div class="G">Pañca chinde pañca jahe,</div> </td> </tr> <tr> <td> <div class="G">pañca cuttari bhāvaye;</div> </td> </tr> <tr> <td> <div class="G">Pañcasaṅgātigo bhikkhu,</div> </td> </tr> <tr> <td> <div class="G">oghatiṇṇoti vuccati.</div> </td> </tr> </table> </div>
</div>
<div class="q" id="p_19Th1_956"> <div class="divNumber">634.</div> <div class="p"> <table class="singleColumn"> <tr> <td> <div class="pN">956</div> <div class="G">Unnaḷassa pamattassa,</div> </td> </tr> <tr> <td> <div class="G">bāhirāsassa bhikkhuno;</div> </td> </tr> <tr> <td> <div class="G">Sīlaṃ samādhi paññā ca,</div> </td> </tr> <tr> <td> <div class="G">pāripūriṃ na gacchati.</div> </td> </tr> </table> </div>
</div>
<div class="q" id="p_19Th1_957"> <div class="divNumber">635.</div> <div class="p"> <table class="singleColumn"> <tr> <td> <div class="pN">957</div> <div class="G">Yañhi kiccaṃ apaviddhaṃ,</div> </td> </tr> <tr> <td> <div class="G">akiccaṃ pana karīyati;</div> </td> </tr> <tr> <td> <div class="G">Unnaḷānaṃ pamattānaṃ,</div> </td> </tr> <tr> <td> <div class="G">tesaṃ vaḍḍhanti āsavā.</div> </td> </tr> </table> </div>
</div>
<div class="q" id="p_19Th1_958"> <div class="divNumber">636.</div> <div class="p"> <table class="singleColumn"> <tr> <td> <div class="pN">958</div> <div class="G">Yesañca susamāraddhā,</div> </td> </tr> <tr> <td> <div class="G">niccaṃ kāyagatā sati;</div> </td> </tr> <tr> <td> <div class="G">Akiccaṃ te na sevanti,</div> </td> </tr> <tr> <td> <div class="G">kicce sātaccakārino;</div> </td> </tr> <tr> <td> <div class="G">Satānaṃ sampajānānaṃ,</div> </td> </tr> <tr> <td> <div class="G">atthaṃ gacchanti āsavā.</div> </td> </tr> </table> </div>
</div>
<div class="q" id="p_19Th1_959"> <div class="divNumber">637.</div> <div class="p"> <table class="singleColumn"> <tr> <td> <div class="pN">959</div> <div class="G">Ujumaggamhi akkhāte,</div> </td> </tr> <tr> <td> <div class="G">gacchatha mā nivattatha;</div> </td> </tr> <tr> <td> <div class="G">Attanā codayattānaṃ,</div> </td> </tr> <tr> <td> <div class="G">nibbānamabhihāraye.</div> </td> </tr> </table> </div>
</div>
<div class="q" id="p_19Th1_960"> <div class="divNumber">638.</div> <div class="p"> <table class="singleColumn"> <tr> <td> <div class="pN">960</div> <div class="G">Accāraddhamhi vīriyamhi,</div> </td> </tr> <tr> <td> <div class="G">satthā loke anuttaro;</div> </td> </tr> <tr> <td> <div class="G">Vīṇopamaṃ karitvā me,</div> </td> </tr> <tr> <td> <div class="G">dhammaṃ desesi cakkhumā;</div> </td> </tr> <tr> <td> <div class="G">Tassāhaṃ vacanaṃ sutvā,</div> </td> </tr> <tr> <td> <div class="G">vihāsiṃ sāsane rato.</div> </td> </tr> </table> </div>
</div>
<div class="q" id="p_19Th1_961"> <div class="divNumber">639.</div> <div class="p"> <table class="singleColumn"> <tr> <td> <div class="pN">961</div> <div class="G">Samathaṃ paṭipādesiṃ,</div> </td> </tr> <tr> <td> <div class="G">uttamatthassa pattiyā;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_19Th1_962"> <div class="divNumber">640.</div> <div class="p"> <table class="singleColumn"> <tr> <td> <div class="pN">962</div> <div class="G">Nekkhamme adhimuttassa,</div> </td> </tr> <tr> <td> <div class="G">pavivekañca cetaso;</div> </td> </tr> <tr> <td> <div class="G">Abyāpajjādhimuttassa,</div> </td> </tr> <tr> <td> <div class="G">upādānakkhayassa ca.</div> </td> </tr> </table> </div>
</div>
<div class="q" id="p_19Th1_963"> <div class="divNumber">641.</div> <div class="p"> <table class="singleColumn"> <tr> <td> <div class="pN">963</div> <div class="G">Taṇhakkhayādhimuttassa,</div> </td> </tr> <tr> <td> <div class="G">asammohañca cetaso;</div> </td> </tr> <tr> <td> <div class="G">Disvā āyatanuppādaṃ,</div> </td> </tr> <tr> <td> <div class="G">sammā cittaṃ vimuccati.</div> </td> </tr> </table> </div>
</div>
<div class="q" id="p_19Th1_964"> <div class="divNumber">642.</div> <div class="p"> <table class="singleColumn"> <tr> <td> <div class="pN">964</div> <div class="G">Tassa sammā vimuttassa,</div> </td> </tr> <tr> <td> <div class="G">santacittassa bhikkhuno;</div> </td> </tr> <tr> <td> <div class="G">Katassa paṭicayo natthi,</div> </td> </tr> <tr> <td> <div class="G">karaṇīyaṃ na vijjati.</div> </td> </tr> </table> </div>
</div>
<div class="q" id="p_19Th1_965"> <div class="divNumber">643.</div> <div class="p"> <table class="singleColumn"> <tr> <td> <div class="pN">965</div> <div class="G">Selo yathā ekagghano,</div> </td> </tr> <tr> <td> <div class="G">vātena na samīrati;</div> </td> </tr> <tr> <td> <div class="G">Evaṃ rūpā rasā saddā,</div> </td> </tr> <tr> <td> <div class="G">gandhā phassā ca kevalā.</div> </td> </tr> </table> </div>
</div>
<div class="q" id="p_19Th1_966"> <div class="divNumber">644.</div> <div class="p"> <table class="singleColumn"> <tr> <td> <div class="pN">966</div> <div class="G">Iṭṭhā dhammā aniṭṭhā ca,</div> </td> </tr> <tr> <td> <div class="G">nappavedhenti tādino;</div> </td> </tr> <tr> <td> <div class="G">Ṭhitaṃ cittaṃ visaññuttaṃ,</div> </td> </tr> <tr> <td> <div class="G">vayañcassānupassatī”ti.</div> </td> </tr> </table> </div>
</div>
<div class="CENTER" id="p_19Th1_967">
<span class="pN">967</span>…  Soṇo koḷiviso thero… .</div>
<div class="ENDH3" id="p_19Th1_968">
<span class="pN">968</span>Terasanipāto niṭṭhito.</div>
<div class="SUMMARY" id="p_19Th1_969">
<span class="pN">969</span><span class="firstLetter">T</span>atruddānaṃ</div>
<div class="q" id="p_19Th1_970"> <div class="p"> <table class="singleColumn"> <tr> <td> <div class="pN">970</div> <div class="G">Soṇo koḷiviso thero,</div> </td> </tr> <tr> <td> <div class="G">ekoyeva mahiddhiko;</div> </td> </tr> <tr> <td> <div class="G">Terasamhi nipātamhi,</div> </td> </tr> <tr> <td> <div class="G">gāthāyo cettha terasāti.</div> </td> </tr> </table> </div>
</div>
</html>
