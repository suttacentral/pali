<html>
<div class="i">56.6 Uttarattheraapadāna</div>
<div class="h">Yasavagga</div>
<div class="h">Uttarattheraapadāna</div>
<div class="q" id="p_20Ap1_7735"> <div class="divNumber">55.</div> <div class="p"> <table class="singleColumn"> <tr> <td> <div class="pN">7735</div> <div class="G">“Sumedho nāma sambuddho,</div> </td> </tr> <tr> <td> <div class="G">bāttiṃsavaralakkhaṇo;</div> </td> </tr> <tr> <td> <div class="G">Vivekakāmo bhagavā,</div> </td> </tr> <tr> <td> <div class="G">himavantamupāgami.</div> </td> </tr> </table> </div>
</div>
<div class="q" id="p_20Ap1_7736"> <div class="divNumber">56.</div> <div class="p"> <table class="singleColumn"> <tr> <td> <div class="pN">7736</div> <div class="G">Ajjhogāhetvā himavantaṃ,</div> </td> </tr> <tr> <td> <div class="G">aggo kāruṇiko muni;</div> </td> </tr> <tr> <td> <div class="G">Pallaṅkaṃ ābhujitvāna,</div> </td> </tr> <tr> <td> <div class="G">nisīdi purisuttamo.</div> </td> </tr> </table> </div>
</div>
<div class="q" id="p_20Ap1_7737"> <div class="divNumber">57.</div> <div class="p"> <table class="singleColumn"> <tr> <td> <div class="pN">7737</div> <div class="G">Vijjādharo tadā āsiṃ,</div> </td> </tr> <tr> <td> <div class="G">antalikkhacaro ahaṃ;</div> </td> </tr> <tr> <td> <div class="G">Tisūlaṃ sukataṃ gayha,</div> </td> </tr> <tr> <td> <div class="G">gacchāmi ambare tadā.</div> </td> </tr> </table> </div>
</div>
<div class="q" id="p_20Ap1_7738"> <div class="divNumber">58.</div> <div class="p"> <table class="singleColumn"> <tr> <td> <div class="pN">7738</div> <div class="G">Pabbatagge yathā aggi,</div> </td> </tr> <tr> <td> <div class="G">puṇṇamāyeva candimā;</div> </td> </tr> <tr> <td> <div class="G">Vanaṃ obhāsate buddho,</div> </td> </tr> <tr> <td> <div class="G">sālarājāva phullito.</div> </td> </tr> </table> </div>
</div>
<div class="q" id="p_20Ap1_7739"> <div class="divNumber">59.</div> <div class="p"> <table class="singleColumn"> <tr> <td> <div class="pN">7739</div> <div class="G">Vanaggā nikkhamitvāna,</div> </td> </tr> <tr> <td> <div class="G">buddharaṃsībhidhāvare;</div> </td> </tr> <tr> <td> <div class="G">Naḷaggivaṇṇasaṅkāsā,</div> </td> </tr> <tr> <td> <div class="G">disvā cittaṃ pasādayiṃ.</div> </td> </tr> </table> </div>
</div>
<div class="q" id="p_20Ap1_7740"> <div class="divNumber">60.</div> <div class="p"> <table class="singleColumn"> <tr> <td> <div class="pN">7740</div> <div class="G">Vicinaṃ addasaṃ pupphaṃ,</div> </td> </tr> <tr> <td> <div class="G">kaṇikāraṃ devagandhikaṃ;</div> </td> </tr> <tr> <td> <div class="G">Tīṇi pupphāni ādāya,</div> </td> </tr> <tr> <td> <div class="G">buddhaseṭṭhamapūjayiṃ.</div> </td> </tr> </table> </div>
</div>
<div class="q" id="p_20Ap1_7741"> <div class="divNumber">61.</div> <div class="p"> <table class="singleColumn"> <tr> <td> <div class="pN">7741</div> <div class="G">Buddhassa ānubhāvena,</div> </td> </tr> <tr> <td> <div class="G">tīṇi pupphāni me tadā;</div> </td> </tr> <tr> <td> <div class="G">Uddhaṃ vaṇṭā adhopattā,</div> </td> </tr> <tr> <td> <div class="G">chāyaṃ kubbanti satthuno.</div> </td> </tr> </table> </div>
</div>
<div class="q" id="p_20Ap1_7742"> <div class="divNumber">62.</div> <div class="p"> <table class="singleColumn"> <tr> <td> <div class="pN">7742</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṃ dehaṃ,</div> </td> </tr> <tr> <td> <div class="G">tāvatiṃsamagacchahaṃ.</div> </td> </tr> </table> </div>
</div>
<div class="q" id="p_20Ap1_7743"> <div class="divNumber">63.</div> <div class="p"> <table class="singleColumn"> <tr> <td> <div class="pN">7743</div> <div class="G">Tattha me sukataṃ byamhaṃ,</div> </td> </tr> <tr> <td> <div class="G">kaṇikārīti ñāyati;</div> </td> </tr> <tr> <td> <div class="G">Saṭṭhiyojanamubbedhaṃ,</div> </td> </tr> <tr> <td> <div class="G">tiṃsayojanavitthataṃ.</div> </td> </tr> </table> </div>
</div>
<div class="q" id="p_20Ap1_7744"> <div class="divNumber">64.</div> <div class="p"> <table class="singleColumn"> <tr> <td> <div class="pN">7744</div> <div class="G">Sahassakaṇḍaṃ satabheṇḍu,</div> </td> </tr> <tr> <td> <div class="G">dhajālu haritāmayaṃ;</div> </td> </tr> <tr> <td> <div class="G">Satasahassaniyyūhā,</div> </td> </tr> <tr> <td> <div class="G">byamhe pātubhaviṃsu me.</div> </td> </tr> </table> </div>
</div>
<div class="q" id="p_20Ap1_7745"> <div class="divNumber">65.</div> <div class="p"> <table class="singleColumn"> <tr> <td> <div class="pN">7745</div> <div class="G">Soṇṇamayā maṇimayā,</div> </td> </tr> <tr> <td> <div class="G">lohitaṅkamayāpi ca;</div> </td> </tr> <tr> <td> <div class="G">Phalikāpi ca pallaṅkā,</div> </td> </tr> <tr> <td> <div class="G">yenicchakā yadicchakā.</div> </td> </tr> </table> </div>
</div>
<div class="q" id="p_20Ap1_7746"> <div class="divNumber">66.</div> <div class="p"> <table class="singleColumn"> <tr> <td> <div class="pN">7746</div> <div class="G">Mahārahañca sayanaṃ,</div> </td> </tr> <tr> <td> <div class="G">tūlikā vikatīyutaṃ;</div> </td> </tr> <tr> <td> <div class="G">Uddhalomiñca ekantaṃ,</div> </td> </tr> <tr> <td> <div class="G">bimbohanasamāyutaṃ.</div> </td> </tr> </table> </div>
</div>
<div class="q" id="p_20Ap1_7747"> <div class="divNumber">67.</div> <div class="p"> <table class="singleColumn"> <tr> <td> <div class="pN">7747</div> <div class="G">Bhavanā nikkhamitvāna,</div> </td> </tr> <tr> <td> <div class="G">caranto devacārikaṃ;</div> </td> </tr> <tr> <td> <div class="G">Yathā icchāmi gamanaṃ,</div> </td> </tr> <tr> <td> <div class="G">devasaṅghapurakkhato.</div> </td> </tr> </table> </div>
</div>
<div class="q" id="p_20Ap1_7748"> <div class="divNumber">68.</div> <div class="p"> <table class="singleColumn"> <tr> <td> <div class="pN">7748</div> <div class="G">Pupphassa heṭṭhā tiṭṭhāmi,</div> </td> </tr> <tr> <td> <div class="G">uparicchadanaṃ mama;</div> </td> </tr> <tr> <td> <div class="G">Samantā yojanasataṃ,</div> </td> </tr> <tr> <td> <div class="G">kaṇikārehi chāditaṃ.</div> </td> </tr> </table> </div>
</div>
<div class="q" id="p_20Ap1_7749"> <div class="divNumber">69.</div> <div class="p"> <table class="singleColumn"> <tr> <td> <div class="pN">7749</div> <div class="G">Saṭṭhituriyasahassāni,</div> </td> </tr> <tr> <td> <div class="G">sāyapātaṃ upaṭṭhahuṃ;</div> </td> </tr> <tr> <td> <div class="G">Parivārenti maṃ niccaṃ,</div> </td> </tr> <tr> <td> <div class="G">rattindivamatanditā.</div> </td> </tr> </table> </div>
</div>
<div class="q" id="p_20Ap1_7750"> <div class="divNumber">70.</div> <div class="p"> <table class="singleColumn"> <tr> <td> <div class="pN">7750</div> <div class="G">Tattha naccehi gītehi,</div> </td> </tr> <tr> <td> <div class="G">tālehi vāditehi ca;</div> </td> </tr> <tr> <td> <div class="G">Ramāmi khiḍḍā ratiyā,</div> </td> </tr> <tr> <td> <div class="G">modāmi kāmakāmahaṃ.</div> </td> </tr> </table> </div>
</div>
<div class="q" id="p_20Ap1_7751"> <div class="divNumber">71.</div> <div class="p"> <table class="singleColumn"> <tr> <td> <div class="pN">7751</div> <div class="G">Tattha bhutvā pivitvā ca,</div> </td> </tr> <tr> <td> <div class="G">modāmi tidase tadā;</div> </td> </tr> <tr> <td> <div class="G">Nārīgaṇehi sahito,</div> </td> </tr> <tr> <td> <div class="G">modāmi byamhamuttame.</div> </td> </tr> </table> </div>
</div>
<div class="q" id="p_20Ap1_7752"> <div class="divNumber">72.</div> <div class="p"> <table class="singleColumn"> <tr> <td> <div class="pN">7752</div> <div class="G">Satānaṃ pañcakkhattuñca,</div> </td> </tr> <tr> <td> <div class="G">devarajjamakārayiṃ;</div> </td> </tr> <tr> <td> <div class="G">Satānaṃ tīṇikkhattuñca,</div> </td> </tr> <tr> <td> <div class="G">cakkavattī ahosahaṃ;</div> </td> </tr> <tr> <td> <div class="G">Padesarajjaṃ vipulaṃ,</div> </td> </tr> <tr> <td> <div class="G">gaṇanāto asaṅkhiyaṃ.</div> </td> </tr> </table> </div>
</div>
<div class="q" id="p_20Ap1_7753"> <div class="divNumber">73.</div> <div class="p"> <table class="singleColumn"> <tr> <td> <div class="pN">7753</div> <div class="G">Bhave bhave saṃsaranto,</div> </td> </tr> <tr> <td> <div class="G">mahābhogaṃ labhāmahaṃ;</div> </td> </tr> <tr> <td> <div class="G">Bhoge me ūnatā natthi,</div> </td> </tr> <tr> <td> <div class="G">buddhapūjāyidaṃ phalaṃ.</div> </td> </tr> </table> </div>
</div>
<div class="q" id="p_20Ap1_7754"> <div class="divNumber">74.</div> <div class="p"> <table class="singleColumn"> <tr> <td> <div class="pN">7754</div> <div class="G">Duve bhave saṃsarāmi,</div> </td> </tr> <tr> <td> <div class="G">devatte atha mānuse;</div> </td> </tr> <tr> <td> <div class="G">Aññaṃ gatiṃ na jānāmi,</div> </td> </tr> <tr> <td> <div class="G">buddhapūjāyidaṃ phalaṃ.</div> </td> </tr> </table> </div>
</div>
<div class="q" id="p_20Ap1_7755"> <div class="divNumber">75.</div> <div class="p"> <table class="singleColumn"> <tr> <td> <div class="pN">7755</div> <div class="G">Duve kule pajāyāmi,</div> </td> </tr> <tr> <td> <div class="G">khattiye cāpi brāhmaṇe;</div> </td> </tr> <tr> <td> <div class="G">Nīce kule na jānāmi,</div> </td> </tr> <tr> <td> <div class="G">buddhapūjāyidaṃ phalaṃ.</div> </td> </tr> </table> </div>
</div>
<div class="q" id="p_20Ap1_7756"> <div class="divNumber">76.</div> <div class="p"> <table class="singleColumn"> <tr> <td> <div class="pN">7756</div> <div class="G">Hatthiyānaṃ assayānaṃ,</div> </td> </tr> <tr> <td> <div class="G">sivikaṃ sandamānikaṃ;</div> </td> </tr> <tr> <td> <div class="G">Labhāmi sabbamevetaṃ,</div> </td> </tr> <tr> <td> <div class="G">buddhapūjāyidaṃ phalaṃ.</div> </td> </tr> </table> </div>
</div>
<div class="q" id="p_20Ap1_7757"> <div class="divNumber">77.</div> <div class="p"> <table class="singleColumn"> <tr> <td> <div class="pN">7757</div> <div class="G">Dāsīgaṇaṃ dāsagaṇaṃ,</div> </td> </tr> <tr> <td> <div class="G">nāriyo samalaṅkatā;</div> </td> </tr> <tr> <td> <div class="G">Labhāmi sabbamevetaṃ,</div> </td> </tr> <tr> <td> <div class="G">buddhapūjāyidaṃ phalaṃ.</div> </td> </tr> </table> </div>
</div>
<div class="q" id="p_20Ap1_7758"> <div class="divNumber">78.</div> <div class="p"> <table class="singleColumn"> <tr> <td> <div class="pN">7758</div> <div class="G">Koseyyakambaliyāni,</div> </td> </tr> <tr> <td> <div class="G">khomakappāsikāni ca;</div> </td> </tr> <tr> <td> <div class="G">Labhāmi sabbamevetaṃ,</div> </td> </tr> <tr> <td> <div class="G">buddhapūjāyidaṃ phalaṃ.</div> </td> </tr> </table> </div>
</div>
<div class="q" id="p_20Ap1_7759"> <div class="divNumber">79.</div> <div class="p"> <table class="singleColumn"> <tr> <td> <div class="pN">7759</div> <div class="G">Navavatthaṃ navaphalaṃ,</div> </td> </tr> <tr> <td> <div class="G">navaggarasabhojanaṃ;</div> </td> </tr> <tr> <td> <div class="G">Labhāmi sabbamevetaṃ,</div> </td> </tr> <tr> <td> <div class="G">buddhapūjāyidaṃ phalaṃ.</div> </td> </tr> </table> </div>
</div>
<div class="q" id="p_20Ap1_7760"> <div class="divNumber">80.</div> <div class="p"> <table class="singleColumn"> <tr> <td> <div class="pN">7760</div> <div class="G">Imaṃ khāda imaṃ bhuñja,</div> </td> </tr> <tr> <td> <div class="G">imamhi sayane saya;</div> </td> </tr> <tr> <td> <div class="G">Labhāmi sabbamevetaṃ,</div> </td> </tr> <tr> <td> <div class="G">buddhapūjāyidaṃ phalaṃ.</div> </td> </tr> </table> </div>
</div>
<div class="q" id="p_20Ap1_7761"> <div class="divNumber">81.</div> <div class="p"> <table class="singleColumn"> <tr> <td> <div class="pN">7761</div> <div class="G">Sabbattha pūjito homi,</div> </td> </tr> <tr> <td> <div class="G">yaso accuggato mama;</div> </td> </tr> <tr> <td> <div class="G">Mahāpakkho sadā homi,</div> </td> </tr> <tr> <td> <div class="G">abhejjapariso sadā;</div> </td> </tr> <tr> <td> <div class="G">Ñātīnaṃ uttamo homi,</div> </td> </tr> <tr> <td> <div class="G">buddhapūjāyidaṃ phalaṃ.</div> </td> </tr> </table> </div>
</div>
<div class="q" id="p_20Ap1_7762"> <div class="divNumber">82.</div> <div class="p"> <table class="singleColumn"> <tr> <td> <div class="pN">7762</div> <div class="G">Sītaṃ uṇhaṃ na jānāmi,</div> </td> </tr> <tr> <td> <div class="G">pariḷāho na vijjati;</div> </td> </tr> <tr> <td> <div class="G">Atho cetasikaṃ dukkhaṃ,</div> </td> </tr> <tr> <td> <div class="G">hadaye me na vijjati.</div> </td> </tr> </table> </div>
</div>
<div class="q" id="p_20Ap1_7763"> <div class="divNumber">83.</div> <div class="p"> <table class="singleColumn"> <tr> <td> <div class="pN">7763</div> <div class="G">Suvaṇṇavaṇṇo hutvāna,</div> </td> </tr> <tr> <td> <div class="G">saṃsarāmi bhavābhave;</div> </td> </tr> <tr> <td> <div class="G">Vevaṇṇiyaṃ na jānāmi,</div> </td> </tr> <tr> <td> <div class="G">buddhapūjāyidaṃ phalaṃ.</div> </td> </tr> </table> </div>
</div>
<div class="q" id="p_20Ap1_7764"> <div class="divNumber">84.</div> <div class="p"> <table class="singleColumn"> <tr> <td> <div class="pN">7764</div> <div class="G">Devalokā cavitvāna,</div> </td> </tr> <tr> <td> <div class="G">sukkamūlena codito;</div> </td> </tr> <tr> <td> <div class="G">Sāvatthiyaṃ pure jāto,</div> </td> </tr> <tr> <td> <div class="G">mahāsālesu aḍḍhake.</div> </td> </tr> </table> </div>
</div>
<div class="q" id="p_20Ap1_7765"> <div class="divNumber">85.</div> <div class="p"> <table class="singleColumn"> <tr> <td> <div class="pN">7765</div> <div class="G">Pañca kāmaguṇe hitvā,</div> </td> </tr> <tr> <td> <div class="G">pabbajiṃ anagāriyaṃ;</div> </td> </tr> <tr> <td> <div class="G">Jātiyā sattavassohaṃ,</div> </td> </tr> <tr> <td> <div class="G">arahattamapāpuṇiṃ.</div> </td> </tr> </table> </div>
</div>
<div class="q" id="p_20Ap1_7766"> <div class="divNumber">86.</div> <div class="p"> <table class="singleColumn"> <tr> <td> <div class="pN">7766</div> <div class="G">Upasampadāyī buddho,</div> </td> </tr> <tr> <td> <div class="G">guṇamaññāya cakkhumā;</div> </td> </tr> <tr> <td> <div class="G">Taruṇo pūjanīyohaṃ,</div> </td> </tr> <tr> <td> <div class="G">buddhapūjāyidaṃ phalaṃ.</div> </td> </tr> </table> </div>
</div>
<div class="q" id="p_20Ap1_7767"> <div class="divNumber">87.</div> <div class="p"> <table class="singleColumn"> <tr> <td> <div class="pN">7767</div> <div class="G">Dibbacakkhuvisuddhaṃ me,</div> </td> </tr> <tr> <td> <div class="G">samādhikusalo ahaṃ;</div> </td> </tr> <tr> <td> <div class="G">Abhiññāpāramippatto,</div> </td> </tr> <tr> <td> <div class="G">buddhapūjāyidaṃ phalaṃ.</div> </td> </tr> </table> </div>
</div>
<div class="q" id="p_20Ap1_7768"> <div class="divNumber">88.</div> <div class="p"> <table class="singleColumn"> <tr> <td> <div class="pN">7768</div> <div class="G">Paṭisambhidā anuppatto,</div> </td> </tr> <tr> <td> <div class="G">iddhipādesu kovido;</div> </td> </tr> <tr> <td> <div class="G">Dhammesu pāramippatto,</div> </td> </tr> <tr> <td> <div class="G">buddhapūjāyidaṃ phalaṃ.</div> </td> </tr> </table> </div>
</div>
<div class="q" id="p_20Ap1_7769"> <div class="divNumber">89.</div> <div class="p"> <table class="singleColumn"> <tr> <td> <div class="pN">7769</div> <div class="G">Tiṃsakappasahassamhi,</div> </td> </tr> <tr> <td> <div class="G">yaṃ buddhamabhipūjayiṃ;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">buddhapūjāyidaṃ phalaṃ.</div> </td> </tr> </table> </div>
</div>
<div class="q" id="p_20Ap1_7770"> <div class="divNumber">90.</div> <div class="p"> <table class="singleColumn"> <tr> <td> <div class="pN">7770</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_7771"> <div class="divNumber">91.</div> <div class="p"> <table class="singleColumn"> <tr> <td> <div class="pN">7771</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap1_7772"> <div class="divNumber">92.</div> <div class="p"> <table class="singleColumn"> <tr> <td> <div class="pN">7772</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_7773"> <div class="p">
<span class="pN">7773</span>Itthaṃ sudaṃ āyasmā uttaro thero imā gāthāyo abhāsitthāti. </div>
</div>
<div class="CENTER" id="p_20Ap1_7774">
<span class="pN">7774</span>Uttarattherassāpadānaṃ chaṭṭhaṃ.</div>
</html>
