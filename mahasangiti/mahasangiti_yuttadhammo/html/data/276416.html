<html>
<div class="i">1.4.1.7 Tatuttarisikkhāpada</div>
<div class="h">
Mahāvibhaṅga
</div>
<div class="h">
Nissaggiyakaṇḍa
</div>
<div class="h">
Cīvaravagga
</div>
<div class="h">
Tatuttarisikkhāpada
</div>
<div class="q" id="p_1V_1998">
<div class="divNumber">
522.
</div>
<div class="p">
<span class="pN">1998</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū acchinnacīvarake bhikkhū upasaṅkamitvā evaṃ vadanti—  “bhagavatā, āvuso, anuññātaṃ—  ‘acchinnacīvarassa vā naṭṭhacīvarassa vā aññātakaṃ gahapatiṃ vā gahapatāniṃ vā cīvaraṃ viññāpetuṃ’; viññāpetha, āvuso, cīvaran”ti. “Alaṃ, āvuso, laddhaṃ amhehi cīvaran”ti. “Mayaṃ āyasmantānaṃ viññāpemā”ti. “Viññāpetha, āvuso”ti. Atha kho chabbaggiyā bhikkhū gahapatike upasaṅkamitvā etadavocuṃ—  “acchinnacīvarakā, āvuso, bhikkhū āgatā. Detha nesaṃ cīvarānī”ti, bahuṃ cīvaraṃ viññāpesuṃ.
</div>
</div>
<div class="q" id="p_1V_1999">
<div class="p">
<span class="pN">1999</span>Tena kho pana samayena aññataro puriso sabhāyaṃ nisinno aññataraṃ purisaṃ etadavoca—  “acchinnacīvarakā ayyo bhikkhū āgatā. Tesaṃ mayā cīvaraṃ dinnan”ti. Sopi evamāha—  “mayāpi dinnan”ti. Aparopi evamāha—  “mayāpi dinnan”ti. Te ujjhāyanti khiyyanti vipācenti—  “kathañhi nāma samaṇā sakyaputtiyā na mattaṃ jānitvā bahuṃ cīvaraṃ viññāpessanti, dussavāṇijjaṃ vā samaṇā sakyaputtiyā karissanti, paggāhikasālaṃ vā pasāressantī”ti.
</div>
</div>
<div class="q" id="p_1V_2000">
<div class="p">
<span class="pN">2000</span>Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū na mattaṃ jānitvā bahuṃ cīvaraṃ viññāpessantī”ti.
</div>
</div>
<div class="q" id="p_1V_2001">
<div class="p">
<span class="pN">2001</span>Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṃ ārocesuṃ…pe…  “saccaṃ kira tumhe, bhikkhave, na mattaṃ jānitvā bahuṃ cīvaraṃ viññāpethā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, na mattaṃ jānitvā bahuṃ cīvaraṃ viññāpessatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_1V_2002">
<div class="divNumber">
523.
</div>
<div class="p">
<span class="pN">2002</span><span class="bold">“Tañce aññātako gahapati vā gahapatānī vā bahūhi cīvarehi abhihaṭṭhuṃ pavāreyya santaruttaraparamaṃ tena bhikkhunā tato cīvaraṃ sāditabbaṃ. Tato ce uttari sādiyeyya, nissaggiyaṃ pācittiyan”</span>ti. (<span class="italic">7</span>:<span class="bold">26</span>)
</div>
</div>
<div class="q" id="p_1V_2003">
<div class="divNumber">
524.
</div>
<div class="p">
<span class="pN">2003</span><span class="bold">Tañce</span>ti acchinnacīvarakaṃ bhikkhuṃ.
</div>
</div>
<div class="q" id="p_1V_2004">
<div class="p">
<span class="pN">2004</span><span class="bold">Aññātako</span> nāma mātito vā pitito vā yāva sattamā pitāmahayugā asambaddho.
</div>
</div>
<div class="q" id="p_1V_2005">
<div class="p">
<span class="pN">2005</span><span class="bold">Gahapati</span> nāma yo koci agāraṃ ajjhāvasati.
</div>
</div>
<div class="q" id="p_1V_2006">
<div class="p">
<span class="pN">2006</span><span class="bold">Gahapatānī</span> nāma yā kāci agāraṃ ajjhāvasati.
</div>
</div>
<div class="q" id="p_1V_2007">
<div class="p">
<span class="pN">2007</span><span class="bold">Bahūhi cīvarehī</span>ti bahukehi cīvarehi.
</div>
</div>
<div class="q" id="p_1V_2008">
<div class="p">
<span class="pN">2008</span><span class="bold">Abhihaṭṭhuṃ pavāreyyā</span>ti yāvatakaṃ icchasi tāvatakaṃ gaṇhāhīti.
</div>
</div>
<div class="q" id="p_1V_2009">
<div class="p">
<span class="pN">2009</span><span class="bold">Santaruttaraparamaṃ tena bhikkhunā tato cīvaraṃ sāditabban</span>ti sace tīṇi naṭṭhāni honti dve sāditabbāni, dve naṭṭhāni ekaṃ sāditabbaṃ, ekaṃ naṭṭhaṃ na kiñci sāditabbaṃ.
</div>
</div>
<div class="q" id="p_1V_2010">
<div class="p">
<span class="pN">2010</span><span class="bold">Tato ce uttari sādiyeyyā</span>ti tatuttari viññāpeti, payoge dukkaṭaṃ. Paṭilābhena nissaggiyaṃ hoti. Nissajjitabbaṃ saṃghassa vā gaṇassa vā puggalassa vā. Evañca pana, bhikkhave, nissajjitabbaṃ…pe…  “idaṃ me, bhante, cīvaraṃ aññātakaṃ gahapatikaṃ upasaṅkamitvā tatuttari viññāpitaṃ nissaggiyaṃ. Imāhaṃ saṃghassa nissajjāmī”ti…pe…  dadeyyāti…pe…  dadeyyunti…pe…  āyasmato dammīti.
</div>
</div>
<div class="q" id="p_1V_2011">
<div class="divNumber">
525.
</div>
<div class="p">
<span class="pN">2011</span>Aññātake aññātakasaññī tatuttari cīvaraṃ viññāpeti, nissaggiyaṃ pācittiyaṃ. Aññātake vematiko tatuttari cīvaraṃ viññāpeti, nissaggiyaṃ pācittiyaṃ. Aññātake ñātakasaññī tatuttari cīvaraṃ viññāpeti, nissaggiyaṃ pācittiyaṃ.
</div>
</div>
<div class="q" id="p_1V_2012">
<div class="p">
<span class="pN">2012</span>Ñātake aññātakasaññī, āpatti dukkaṭassa. Ñātake vematiko, āpatti dukkaṭassa. Ñātake ñātakasaññī, anāpatti.
</div>
</div>
<div class="q" id="p_1V_2013">
<div class="divNumber">
526.
</div>
<div class="p">
<span class="pN">2013</span>Anāpatti—  “sesakaṃ āharissāmī”ti haranto gacchati, “sesakaṃ tuyheva hotū”ti denti, na acchinnakāraṇā denti, na naṭṭhakāraṇā denti, ñātakānaṃ, pavāritānaṃ, attano dhanena, ummattakassa, ādikammikassāti.
</div>
</div>
<div class="CENTER" id="p_1V_2014">
<span class="pN">2014</span>Tatuttarisikkhāpadaṃ niṭṭhitaṃ sattamaṃ.
</div>
</html>
