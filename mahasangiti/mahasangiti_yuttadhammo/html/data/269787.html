<html>
<div class="i">7.1.1 Gadrabhaṅgapañha</div>
<div class="h">Opammakathāpañha</div>
<div class="h">Gadrabhavagga</div>
<div class="h">Gadrabhaṅgapañha</div>
<div class="q" id="p_28Mi_1657"> <div class="divNumber">225.</div> <div class="p">
<span class="pN">1657</span>“Bhante nāgasena, ‘gadrabhassa ekaṃ aṅgaṃ gahetabban’ti yaṃ vadesi, katamaṃ taṃ ekaṃ aṅgaṃ gahetabban”ti? “Yathā, mahārāja, gadrabho nāma saṅkārakūṭepi catukkepi siṅghāṭakepi gāmadvārepi thusarāsimhipi yattha katthaci sayati, na sayanabahulo hoti; evameva kho, mahārāja, yoginā yogāvacarena tiṇasanthārepi paṇṇasanthārepi kaṭṭhamañcakepi chamāyapi yattha katthaci cammakhaṇḍaṃ pattharitvā yattha katthaci sayitabbaṃ, na sayanabahulena bhavitabbaṃ. Idaṃ, mahārāja, gadrabhassa ekaṃ aṅgaṃ gahetabbaṃ. Bhāsitampetaṃ, mahārāja, bhagavatā devātidevena ‘kaliṅgarūpadhānā, bhikkhave, etarahi mama sāvakā viharanti appamattā ātāpino padhānasmin’ti. Bhāsitampetaṃ, mahārāja, therena sāriputtena dhammasenāpatināpi—  </div>
</div>
<div class="q" id="p_28Mi_1658"> <div class="p"> <table class="singleColumn"> <tr> <td> <div class="pN">1658</div> <div class="G">‘Pallaṅkena nisinnassa,</div> </td> </tr> <tr> <td> <div class="G">jaṇṇuke nābhivassati;</div> </td> </tr> <tr> <td> <div class="G">Alaṃ phāsuvihārāya,</div> </td> </tr> <tr> <td> <div class="G">pahitattassa bhikkhuno’”ti.</div> </td> </tr> </table> </div>
</div>
<div class="CENTER" id="p_28Mi_1659">
<span class="pN">1659</span>Gadrabhaṅgapañho paṭhamo.</div>
</html>
