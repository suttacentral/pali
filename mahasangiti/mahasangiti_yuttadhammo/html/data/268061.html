<html>
<div class="i">1.2.5 Gaṇḍasutta</div>
<div class="h">Paṭhamapaṇṇāsaka</div>
<div class="h">Sīhanādavagga</div>
<div class="h">Gaṇḍasutta</div>
<div class="q" id="p_17A9_148"> <div class="divNumber">15.</div> <div class="p">
<span class="pN">148</span>“Seyyathāpi, bhikkhave, gaṇḍo anekavassagaṇiko. Tassassu gaṇḍassa nava vaṇamukhāni nava abhedanamukhāni. Tato yaṃ kiñci pagghareyya—  asuciyeva pagghareyya, duggandhaṃyeva pagghareyya, jegucchiyaṃyeva pagghareyya; yaṃ kiñci pasaveyya—  asuciyeva pasaveyya, duggandhaṃyeva pasaveyya, jegucchiyaṃyeva pasaveyya. </div>
</div>
<div class="q" id="p_17A9_149"> <div class="p">
<span class="pN">149</span>Gaṇḍoti kho, bhikkhave, imassetaṃ cātumahābhūtikassa kāyassa adhivacanaṃ mātāpettikasambhavassa odanakummāsūpacayassa aniccucchādanaparimaddanabhedanaviddhaṃsanadhammassa. Tassassu gaṇḍassa nava vaṇamukhāni nava abhedanamukhāni. Tato yaṃ kiñci paggharati—  asuciyeva paggharati, duggandhaṃyeva paggharati, jegucchiyaṃyeva paggharati; yaṃ kiñci pasavati—  asuciyeva pasavati, duggandhaṃyeva pasavati, jegucchiyaṃyeva pasavati. Tasmātiha, bhikkhave, imasmiṃ kāye nibbindathā”ti. </div>
</div>
<div class="CENTER" id="p_17A9_150">
<span class="pN">150</span>Pañcamaṃ.</div>
</html>
