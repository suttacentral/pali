<html>
<div class="i">7.7.3 Chattaṅgapañha</div>
<div class="h">Opammakathāpañha</div>
<div class="h">Kumbhavagga</div>
<div class="h">Chattaṅgapañha</div>
<div class="q" id="p_28Mi_1993"> <div class="divNumber">287.</div> <div class="p">
<span class="pN">1993</span>“Bhante nāgasena, ‘chattassa tīṇi aṅgāni gahetabbānī’ti yaṃ vadesi, katamāni tāni tīṇi aṅgāni gahetabbānī”ti? “Yathā, mahārāja, chattaṃ upari muddhani carati; evameva kho, mahārāja, yoginā yogāvacarena kilesānaṃ upari muddhani carena bhavitabbaṃ. Idaṃ, mahārāja, chattassa paṭhamaṃ aṅgaṃ gahetabbaṃ. </div>
</div>
<div class="q" id="p_28Mi_1994"> <div class="p">
<span class="pN">1994</span>Puna caparaṃ, mahārāja, chattaṃ muddhanupatthambhaṃ hoti; evameva kho, mahārāja, yoginā yogāvacarena yoniso manasikārupatthambhena bhavitabbaṃ. Idaṃ, mahārāja, chattassa dutiyaṃ aṅgaṃ gahetabbaṃ. </div>
</div>
<div class="q" id="p_28Mi_1995"> <div class="p">
<span class="pN">1995</span>Puna caparaṃ, mahārāja, chattaṃ vātātapameghavuṭṭhiyo paṭihanati; evameva kho, mahārāja, yoginā yogāvacarena nānāvidhadiṭṭhiputhusamaṇabrāhmaṇānaṃ matavāta-tividhaggisantāpakilesavuṭṭhiyo paṭihantabbā. Idaṃ, mahārāja, chattassa tatiyaṃ aṅgaṃ gahetabbaṃ. Bhāsitampetaṃ, mahārāja, therena sāriputtena dhammasenāpatinā—  </div>
</div>
<div class="q" id="p_28Mi_1996"> <div class="p"> <table class="singleColumn"> <tr> <td> <div class="pN">1996</div> <div class="G">‘Yathāpi chattaṃ vipulaṃ,</div> </td> </tr> <tr> <td> <div class="G">acchiddaṃ thirasaṃhitaṃ;</div> </td> </tr> <tr> <td> <div class="G">Vātātapaṃ nivāreti,</div> </td> </tr> <tr> <td> <div class="G">mahatī meghavuṭṭhiyo.</div> </td> </tr> </table> </div>
</div>
<div class="q" id="p_28Mi_1997"> <div class="p"> <table class="singleColumn"> <tr> <td> <div class="pN">1997</div> <div class="G">Tatheva buddhaputtopi,</div> </td> </tr> <tr> <td> <div class="G">sīlachattadharo suci;</div> </td> </tr> <tr> <td> <div class="G">Kilesavuṭṭhiṃ vāreti,</div> </td> </tr> <tr> <td> <div class="G">santāpatividhaggayo’”ti.</div> </td> </tr> </table> </div>
</div>
<div class="CENTER" id="p_28Mi_1998">
<span class="pN">1998</span>Chattaṅgapañho tatiyo.</div>
</html>
