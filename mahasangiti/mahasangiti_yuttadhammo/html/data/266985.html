<html>
<div class="i">2.1 Saṃsāramocakapetivatthu</div>
<div class="h">Ubbarivagga</div>
<div class="h">Saṃsāramocakapetivatthu</div>
<div class="q" id="p_19Pv_111"> <div class="divNumber">95.</div> <div class="p"> <table class="singleColumn"> <tr> <td> <div class="pN">111</div> <div class="G">“Naggā dubbaṇṇarūpāsi,</div> </td> </tr> <tr> <td> <div class="G">kisā dhamanisanthatā;</div> </td> </tr> <tr> <td> <div class="G">Upphāsulike kisike,</div> </td> </tr> <tr> <td> <div class="G">kā nu tvaṃ idha tiṭṭhasī”ti.</div> </td> </tr> </table> </div>
</div>
<div class="q" id="p_19Pv_112"> <div class="divNumber">96.</div> <div class="p"> <table class="singleColumn"> <tr> <td> <div class="pN">112</div> <div class="G">“Ahaṃ bhadante petīmhi,</div> </td> </tr> <tr> <td> <div class="G">duggatā yamalokikā;</div> </td> </tr> <tr> <td> <div class="G">Pāpakammaṃ karitvāna,</div> </td> </tr> <tr> <td> <div class="G">petalokaṃ ito gatā”ti.</div> </td> </tr> </table> </div>
</div>
<div class="q" id="p_19Pv_113"> <div class="divNumber">97.</div> <div class="p"> <table class="singleColumn"> <tr> <td> <div class="pN">113</div> <div class="G">“Kiṃ nu kāyena vācāya,</div> </td> </tr> <tr> <td> <div class="G">manasā dukkaṭaṃ kataṃ;</div> </td> </tr> <tr> <td> <div class="G">Kissa kammavipākena,</div> </td> </tr> <tr> <td> <div class="G">petalokaṃ ito gatā”ti.</div> </td> </tr> </table> </div>
</div>
<div class="q" id="p_19Pv_114"> <div class="divNumber">98.</div> <div class="p"> <table class="singleColumn"> <tr> <td> <div class="pN">114</div> <div class="G">“Anukampakā mayhaṃ nāhesuṃ bhante,</div> </td> </tr> <tr> <td> <div class="G">Pitā ca mātā athavāpi ñātakā;</div> </td> </tr> <tr> <td> <div class="G">Ye maṃ niyojeyyuṃ dadāhi dānaṃ,</div> </td> </tr> <tr> <td> <div class="G">Pasannacittā samaṇabrāhmaṇānaṃ.</div> </td> </tr> </table> </div>
</div>
<div class="q" id="p_19Pv_115"> <div class="divNumber">99.</div> <div class="p"> <table class="singleColumn"> <tr> <td> <div class="pN">115</div> <div class="G">Ito ahaṃ vassasatāni pañca,</div> </td> </tr> <tr> <td> <div class="G">Yaṃ evarūpā vicarāmi naggā;</div> </td> </tr> <tr> <td> <div class="G">Khudāya taṇhāya ca khajjamānā,</div> </td> </tr> <tr> <td> <div class="G">Pāpassa kammassa phalaṃ mamedaṃ.</div> </td> </tr> </table> </div>
</div>
<div class="q" id="p_19Pv_116"> <div class="divNumber">100.</div> <div class="p"> <table class="singleColumn"> <tr> <td> <div class="pN">116</div> <div class="G">Vandāmi taṃ ayya pasannacittā,</div> </td> </tr> <tr> <td> <div class="G">Anukampa maṃ vīra mahānubhāva;</div> </td> </tr> <tr> <td> <div class="G">Datvā ca me ādisa yaṃ hi kiñci,</div> </td> </tr> <tr> <td> <div class="G">Mocehi maṃ duggatiyā bhadante”ti.</div> </td> </tr> </table> </div>
</div>
<div class="q" id="p_19Pv_117"> <div class="divNumber">101.</div> <div class="p"> <table class="singleColumn"> <tr> <td> <div class="pN">117</div> <div class="G">Sādhūti so paṭissutvā,</div> </td> </tr> <tr> <td> <div class="G">sāriputtonukampako;</div> </td> </tr> <tr> <td> <div class="G">Bhikkhūnaṃ ālopaṃ datvā,</div> </td> </tr> <tr> <td> <div class="G">pāṇimattañca coḷakaṃ;</div> </td> </tr> <tr> <td> <div class="G">Thālakassa ca pānīyaṃ,</div> </td> </tr> <tr> <td> <div class="G">tassā dakkhiṇamādisi.</div> </td> </tr> </table> </div>
</div>
<div class="q" id="p_19Pv_118"> <div class="divNumber">102.</div> <div class="p"> <table class="singleColumn"> <tr> <td> <div class="pN">118</div> <div class="G">Samanantarānuddiṭṭhe,</div> </td> </tr> <tr> <td> <div class="G">vipāko udapajjatha;</div> </td> </tr> <tr> <td> <div class="G">Bhojanacchādanapānīyaṃ,</div> </td> </tr> <tr> <td> <div class="G">dakkhiṇāya idaṃ phalaṃ.</div> </td> </tr> </table> </div>
</div>
<div class="q" id="p_19Pv_119"> <div class="divNumber">103.</div> <div class="p"> <table class="singleColumn"> <tr> <td> <div class="pN">119</div> <div class="G">Tato suddhā sucivasanā,</div> </td> </tr> <tr> <td> <div class="G">kāsikuttamadhārinī;</div> </td> </tr> <tr> <td> <div class="G">Vicittavatthābharaṇā,</div> </td> </tr> <tr> <td> <div class="G">sāriputtaṃ upasaṅkami.</div> </td> </tr> </table> </div>
</div>
<div class="q" id="p_19Pv_120"> <div class="divNumber">104.</div> <div class="p"> <table class="singleColumn"> <tr> <td> <div class="pN">120</div> <div class="G">“Abhikkantena vaṇṇena,</div> </td> </tr> <tr> <td> <div class="G">yā tvaṃ tiṭṭhasi devate;</div> </td> </tr> <tr> <td> <div class="G">Obhāsentī disā sabbā,</div> </td> </tr> <tr> <td> <div class="G">osadhī viya tārakā.</div> </td> </tr> </table> </div>
</div>
<div class="q" id="p_19Pv_121"> <div class="divNumber">105.</div> <div class="p"> <table class="singleColumn"> <tr> <td> <div class="pN">121</div> <div class="G">Kena te tādiso vaṇṇo,</div> </td> </tr> <tr> <td> <div class="G">kena te idha mijjhati;</div> </td> </tr> <tr> <td> <div class="G">Uppajjanti ca te bhogā,</div> </td> </tr> <tr> <td> <div class="G">ye keci manaso piyā.</div> </td> </tr> </table> </div>
</div>
<div class="q" id="p_19Pv_122"> <div class="divNumber">106.</div> <div class="p"> <table class="singleColumn"> <tr> <td> <div class="pN">122</div> <div class="G">Pucchāmi taṃ devi mahānubhāve,</div> </td> </tr> <tr> <td> <div class="G">Manussabhūtā kimakāsi puññaṃ;</div> </td> </tr> <tr> <td> <div class="G">Kenāsi evaṃ jalitānubhāvā,</div> </td> </tr> <tr> <td> <div class="G">Vaṇṇo ca te sabbadisā pabhāsatī”ti.</div> </td> </tr> </table> </div>
</div>
<div class="q" id="p_19Pv_123"> <div class="divNumber">107.</div> <div class="p"> <table class="singleColumn"> <tr> <td> <div class="pN">123</div> <div class="G">“Uppaṇḍukiṃ kisaṃ chātaṃ,</div> </td> </tr> <tr> <td> <div class="G">naggaṃ sampatitacchaviṃ;</div> </td> </tr> <tr> <td> <div class="G">Muni kāruṇiko loke,</div> </td> </tr> <tr> <td> <div class="G">taṃ maṃ addakkhi duggataṃ.</div> </td> </tr> </table> </div>
</div>
<div class="q" id="p_19Pv_124"> <div class="divNumber">108.</div> <div class="p"> <table class="singleColumn"> <tr> <td> <div class="pN">124</div> <div class="G">Bhikkhūnaṃ ālopaṃ datvā,</div> </td> </tr> <tr> <td> <div class="G">pāṇimattañca coḷakaṃ;</div> </td> </tr> <tr> <td> <div class="G">Thālakassa ca pānīyaṃ,</div> </td> </tr> <tr> <td> <div class="G">mama dakkhiṇamādisi.</div> </td> </tr> </table> </div>
</div>
<div class="q" id="p_19Pv_125"> <div class="divNumber">109.</div> <div class="p"> <table class="singleColumn"> <tr> <td> <div class="pN">125</div> <div class="G">Ālopassa phalaṃ passa,</div> </td> </tr> <tr> <td> <div class="G">bhattaṃ vassasataṃ dasa;</div> </td> </tr> <tr> <td> <div class="G">Bhuñjāmi kāmakāminī,</div> </td> </tr> <tr> <td> <div class="G">anekarasabyañjanaṃ.</div> </td> </tr> </table> </div>
</div>
<div class="q" id="p_19Pv_126"> <div class="divNumber">110.</div> <div class="p"> <table class="singleColumn"> <tr> <td> <div class="pN">126</div> <div class="G">Pāṇimattassa coḷassa,</div> </td> </tr> <tr> <td> <div class="G">vipākaṃ passa yādisaṃ;</div> </td> </tr> <tr> <td> <div class="G">Yāvatā nandarājassa,</div> </td> </tr> <tr> <td> <div class="G">vijitasmiṃ paṭicchadā.</div> </td> </tr> </table> </div>
</div>
<div class="q" id="p_19Pv_127"> <div class="divNumber">111.</div> <div class="p"> <table class="singleColumn"> <tr> <td> <div class="pN">127</div> <div class="G">Tato bahutarā bhante,</div> </td> </tr> <tr> <td> <div class="G">vatthānacchādanāni me;</div> </td> </tr> <tr> <td> <div class="G">Koseyyakambalīyāni,</div> </td> </tr> <tr> <td> <div class="G">khomakappāsikāni ca.</div> </td> </tr> </table> </div>
</div>
<div class="q" id="p_19Pv_128"> <div class="divNumber">112.</div> <div class="p"> <table class="singleColumn"> <tr> <td> <div class="pN">128</div> <div class="G">Vipulā ca mahagghā ca,</div> </td> </tr> <tr> <td> <div class="G">tepākāsevalambare;</div> </td> </tr> <tr> <td> <div class="G">Sāhaṃ taṃ paridahāmi,</div> </td> </tr> <tr> <td> <div class="G">yaṃ yaṃ hi manaso piyaṃ.</div> </td> </tr> </table> </div>
</div>
<div class="q" id="p_19Pv_129"> <div class="divNumber">113.</div> <div class="p"> <table class="singleColumn"> <tr> <td> <div class="pN">129</div> <div class="G">Thālakassa ca pānīyaṃ,</div> </td> </tr> <tr> <td> <div class="G">vipākaṃ passa yādisaṃ;</div> </td> </tr> <tr> <td> <div class="G">Gambhīrā caturassā ca,</div> </td> </tr> <tr> <td> <div class="G">pokkharañño sunimmitā.</div> </td> </tr> </table> </div>
</div>
<div class="q" id="p_19Pv_130"> <div class="divNumber">114.</div> <div class="p"> <table class="singleColumn"> <tr> <td> <div class="pN">130</div> <div class="G">Setodakā suppatitthā,</div> </td> </tr> <tr> <td> <div class="G">sītā appaṭigandhiyā;</div> </td> </tr> <tr> <td> <div class="G">Padumuppalasañchannā,</div> </td> </tr> <tr> <td> <div class="G">vārikiñjakkhapūritā.</div> </td> </tr> </table> </div>
</div>
<div class="q" id="p_19Pv_131"> <div class="divNumber">115.</div> <div class="p"> <table class="singleColumn"> <tr> <td> <div class="pN">131</div> <div class="G">Sāhaṃ ramāmi kīḷāmi,</div> </td> </tr> <tr> <td> <div class="G">modāmi akutobhayā;</div> </td> </tr> <tr> <td> <div class="G">Muniṃ kāruṇikaṃ loke,</div> </td> </tr> <tr> <td> <div class="G">bhante vanditumāgatā”ti.</div> </td> </tr> </table> </div>
</div>
<div class="CENTER" id="p_19Pv_132">
<span class="pN">132</span>Saṃsāramocakapetivatthu paṭhamaṃ.</div>
</html>
