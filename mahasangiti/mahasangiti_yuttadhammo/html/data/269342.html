<html>
<div class="i">10.1.11 Maṭṭhakuṇḍalījātaka</div>
<div class="h">Dasakanipāta</div>
<div class="h">Catudvāravagga</div>
<div class="h">Maṭṭhakuṇḍalījātaka</div>
<div class="q" id="p_22J_2033"> <div class="divNumber">115.</div> <div class="p"> <table class="singleColumn"> <tr> <td> <div class="pN">2033</div> <div class="G">“Alaṅkato maṭṭhakuṇḍalī,</div> </td> </tr> <tr> <td> <div class="G">Māladhārī haricandanussado;</div> </td> </tr> <tr> <td> <div class="G">Bāhā paggayha kandasi,</div> </td> </tr> <tr> <td> <div class="G">Vanamajjhe kiṃ dukkhito tuvaṃ”.</div> </td> </tr> </table> </div>
</div>
<div class="q" id="p_22J_2034"> <div class="divNumber">116.</div> <div class="p"> <table class="singleColumn"> <tr> <td> <div class="pN">2034</div> <div class="G">“Sovaṇṇamayo pabhassaro,</div> </td> </tr> <tr> <td> <div class="G">Uppanno rathapañjaro mama;</div> </td> </tr> <tr> <td> <div class="G">Tassa cakkayugaṃ na vindāmi,</div> </td> </tr> <tr> <td> <div class="G">Tena dukkhena jahāmi jīvitaṃ”.</div> </td> </tr> </table> </div>
</div>
<div class="q" id="p_22J_2035"> <div class="divNumber">117.</div> <div class="p"> <table class="singleColumn"> <tr> <td> <div class="pN">2035</div> <div class="G">“Sovaṇṇamayaṃ maṇīmayaṃ,</div> </td> </tr> <tr> <td> <div class="G">Lohamayaṃ atha rūpiyāmayaṃ;</div> </td> </tr> <tr> <td> <div class="G">Pāvada rathaṃ karissāmi te,</div> </td> </tr> <tr> <td> <div class="G">Cakkayugaṃ paṭipādayāmi taṃ”.</div> </td> </tr> </table> </div>
</div>
<div class="q" id="p_22J_2036"> <div class="divNumber">118.</div> <div class="p"> <table class="singleColumn"> <tr> <td> <div class="pN">2036</div> <div class="G">“So māṇavo tassa pāvadi,</div> </td> </tr> <tr> <td> <div class="G">Candasūriyā ubhayettha bhātaro;</div> </td> </tr> <tr> <td> <div class="G">Sovaṇṇamayo ratho mama,</div> </td> </tr> <tr> <td> <div class="G">Tena cakkayugena sobhati”.</div> </td> </tr> </table> </div>
</div>
<div class="q" id="p_22J_2037"> <div class="divNumber">119.</div> <div class="p"> <table class="singleColumn"> <tr> <td> <div class="pN">2037</div> <div class="G">“Bālo kho tvaṃsi māṇava,</div> </td> </tr> <tr> <td> <div class="G">Yo tvaṃ patthayase apatthiyaṃ;</div> </td> </tr> <tr> <td> <div class="G">Maññāmi tuvaṃ marissasi,</div> </td> </tr> <tr> <td> <div class="G">Na hi tvaṃ lacchasi candasūriye”.</div> </td> </tr> </table> </div>
</div>
<div class="q" id="p_22J_2038"> <div class="divNumber">120.</div> <div class="p"> <table class="singleColumn"> <tr> <td> <div class="pN">2038</div> <div class="G">“Gamanāgamanampi dissati,</div> </td> </tr> <tr> <td> <div class="G">Vaṇṇadhātu ubhayettha vīthiyo;</div> </td> </tr> <tr> <td> <div class="G">Peto pana neva dissati,</div> </td> </tr> <tr> <td> <div class="G">Ko nu kho kandataṃ bālyataro”.</div> </td> </tr> </table> </div>
</div>
<div class="q" id="p_22J_2039"> <div class="divNumber">121.</div> <div class="p"> <table class="singleColumn"> <tr> <td> <div class="pN">2039</div> <div class="G">“Saccaṃ kho vadesi māṇava,</div> </td> </tr> <tr> <td> <div class="G">Ahameva kandataṃ bālyataro;</div> </td> </tr> <tr> <td> <div class="G">Candaṃ viya dārako rudaṃ,</div> </td> </tr> <tr> <td> <div class="G">Petaṃ kālakatābhipatthaye.</div> </td> </tr> </table> </div>
</div>
<div class="q" id="p_22J_2040"> <div class="divNumber">122.</div> <div class="p"> <table class="singleColumn"> <tr> <td> <div class="pN">2040</div> <div class="G">Ādittaṃ vata maṃ santaṃ,</div> </td> </tr> <tr> <td> <div class="G">ghatasittaṃva pāvakaṃ;</div> </td> </tr> <tr> <td> <div class="G">Vārinā viya osiñcaṃ,</div> </td> </tr> <tr> <td> <div class="G">sabbaṃ nibbāpaye daraṃ.</div> </td> </tr> </table> </div>
</div>
<div class="q" id="p_22J_2041"> <div class="divNumber">123.</div> <div class="p"> <table class="singleColumn"> <tr> <td> <div class="pN">2041</div> <div class="G">Abbahī vata me sallaṃ,</div> </td> </tr> <tr> <td> <div class="G">yamāsi hadayassitaṃ;</div> </td> </tr> <tr> <td> <div class="G">Yo me sokaparetassa,</div> </td> </tr> <tr> <td> <div class="G">puttasokaṃ apānudi.</div> </td> </tr> </table> </div>
</div>
<div class="q" id="p_22J_2042"> <div class="divNumber">124.</div> <div class="p"> <table class="singleColumn"> <tr> <td> <div class="pN">2042</div> <div class="G">Sohaṃ abbūḷhasallosmi,</div> </td> </tr> <tr> <td> <div class="G">vītasoko anāvilo;</div> </td> </tr> <tr> <td> <div class="G">Na socāmi na rodāmi,</div> </td> </tr> <tr> <td> <div class="G">tava sutvāna māṇavā”ti.</div> </td> </tr> </table> </div>
</div>
<div class="CENTER" id="p_22J_2043">
<span class="pN">2043</span>Maṭṭhakuṇḍalījātakaṃ ekādasamaṃ.</div>
</html>
