<html>
<div class="i">7.1.10 Gilānadassanasutta</div>
<div class="h">Cittasaṃyutta</div>
<div class="h">Cittavagga</div>
<div class="h">Gilānadassanasutta</div>
<div class="q" id="p_13S4_1536"> <div class="divNumber">352.</div> <div class="p">
<span class="pN">1536</span>Tena kho pana samayena citto gahapati ābādhiko hoti dukkhito bāḷhagilāno. Atha kho sambahulā ārāmadevatā vanadevatā rukkhadevatā osadhitiṇavanappatīsu adhivatthā devatā saṅgamma samāgamma cittaṃ gahapatiṃ etadavocuṃ—  “paṇidhehi, gahapati, anāgatamaddhānaṃ rājā assaṃ cakkavattī”ti. </div>
</div>
<div class="q" id="p_13S4_1537"> <div class="p">
<span class="pN">1537</span>Evaṃ vutte, citto gahapati tā ārāmadevatā vanadevatā rukkhadevatā osadhitiṇavanappatīsu adhivatthā devatā etadavoca—  “tampi aniccaṃ, tampi addhuvaṃ, tampi pahāya gamanīyan”ti. Evaṃ vutte, cittassa gahapatino mittāmaccā ñātisālohitā cittaṃ gahapatiṃ etadavocuṃ—  “satiṃ, ayyaputta, upaṭṭhapehi, mā vippalapī”ti. “Kiṃ tāhaṃ vadāmi yaṃ maṃ tumhe evaṃ vadetha—  ‘satiṃ, ayyaputta, upaṭṭhapehi, mā vippalapī’”ti? “Evaṃ kho tvaṃ, ayyaputta, vadesi—  ‘tampi aniccaṃ, tampi addhuvaṃ, tampi pahāya gamanīyan’”ti. “Tathā hi pana maṃ ārāmadevatā vanadevatā rukkhadevatā osadhitiṇavanappatīsu adhivatthā devatā evamāhaṃsu—  ‘paṇidhehi, gahapati, anāgatamaddhānaṃ rājā assaṃ cakkavattī’ti. Tāhaṃ evaṃ vadāmi—  ‘tampi aniccaṃ…pe…  tampi pahāya gamanīyan’”ti. “Kiṃ pana tā, ayyaputta, ārāmadevatā vanadevatā rukkhadevatā osadhitiṇavanappatīsu adhivatthā devatā atthavasaṃ sampassamānā evamāhaṃsu—  ‘paṇidhehi, gahapati, anāgatamaddhānaṃ rājā assaṃ cakkavattī’”ti? “Tāsaṃ kho ārāmadevatānaṃ vanadevatānaṃ rukkhadevatānaṃ osadhitiṇavanappatīsu adhivatthānaṃ devatānaṃ evaṃ hoti—  ‘ayaṃ kho citto gahapati, sīlavā kalyāṇadhammo. Sace paṇidahissati—  anāgatamaddhānaṃ rājā assaṃ cakkavattī’ti, ‘tassa kho ayaṃ ijjhissati, sīlavato cetopaṇidhi visuddhattā dhammiko dhammikaṃ phalaṃ anupassatī’ti. Imaṃ kho tā ārāmadevatā vanadevatā rukkhadevatā osadhitiṇavanappatīsu adhivatthā devatā atthavasaṃ sampassamānā evamāhaṃsu—  ‘paṇidhehi, gahapati, anāgatamaddhānaṃ rājā assaṃ cakkavattī’ti. Tāhaṃ evaṃ vadāmi—  ‘tampi aniccaṃ, tampi addhuvaṃ, tampi pahāya gamanīyan’”ti. </div>
</div>
<div class="q" id="p_13S4_1538"> <div class="p">
<span class="pN">1538</span>“Tena hi, ayyaputta, amhepi ovadāhī”ti. “Tasmā hi vo evaṃ sikkhitabbaṃ—  buddhe aveccappasādena samannāgatā bhavissāma—  ‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti. Dhamme aveccappasādena samannāgatā bhavissāma—  ‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhī’ti. Saṃghe aveccappasādena samannāgatā bhavissāma—  ‘suppaṭipanno bhagavato sāvakasaṃgho, ujuppaṭipanno bhagavato sāvakasaṃgho, ñāyappaṭipanno bhagavato sāvakasaṃgho, sāmīcippaṭipanno bhagavato sāvakasaṃgho, yadidaṃ cattāri purisayugāni aṭṭha purisapuggalā esa bhagavato sāvakasaṃgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassā’ti. Yaṃ kho pana kiñci kule deyyadhammaṃ sabbaṃ taṃ appaṭivibhattaṃ bhavissati sīlavantehi kalyāṇadhammehīti evañhi vo sikkhitabban”ti. Atha kho citto gahapati mittāmacce ñātisālohite buddhe ca dhamme ca saṃghe ca cāge ca samādapetvā kālamakāsīti. </div>
</div>
<div class="CENTER" id="p_13S4_1539">
<span class="pN">1539</span>Dasamaṃ.</div>
<div class="CENTER" id="p_13S4_1540">
<span class="pN">1540</span>Cittavaggo paṭhamo.</div>
<div class="SUMMARY" id="p_13S4_1541">
<span class="pN">1541</span><span class="firstLetter">T</span>assuddānaṃ</div>
<div class="q" id="p_13S4_1542"> <div class="p"> <table class="singleColumn"> <tr> <td> <div class="pN">1542</div> <div class="G">Saṃyojanaṃ dve isidattā,</div> </td> </tr> <tr> <td> <div class="G">Mahako kāmabhūpi ca;</div> </td> </tr> <tr> <td> <div class="G">Godatto ca nigaṇṭho ca,</div> </td> </tr> <tr> <td> <div class="G">Acelena gilānadassananti.</div> </td> </tr> </table> </div>
</div>
<div class="ENDH3" id="p_13S4_1543">
<span class="pN">1543</span>Cittasaṃyuttaṃ samattaṃ.</div>
</html>
