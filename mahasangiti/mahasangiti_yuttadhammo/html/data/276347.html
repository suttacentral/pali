<html>
<div class="i">1.5.10 Dutiyaidhalokikasutta</div>
<div class="h">Paṭhamapaṇṇāsaka</div>
<div class="h">Uposathavagga</div>
<div class="h">Dutiyaidhalokikasutta</div>
<div class="q" id="p_17A8_506"> <div class="divNumber">50.</div> <div class="p">
<span class="pN">506</span>“Catūhi, bhikkhave, dhammehi samannāgato mātugāmo idhalokavijayāya paṭipanno hoti, ayaṃsa loko āraddho hoti. Katamehi catūhi? Idha, bhikkhave, mātugāmo susaṃvihitakammanto hoti, saṅgahitaparijano, bhattu manāpaṃ carati, sambhataṃ anurakkhati. </div>
</div>
<div class="q" id="p_17A8_507"> <div class="p">
<span class="pN">507</span>Kathañca, bhikkhave, mātugāmo susaṃvihitakammanto hoti? Idha, bhikkhave, mātugāmo ye te bhattu abbhantarā kammantā…pe…  evaṃ kho, bhikkhave, mātugāmo susaṃvihitakammanto hoti. </div>
</div>
<div class="q" id="p_17A8_508"> <div class="p">
<span class="pN">508</span>Kathañca, bhikkhave, mātugāmo saṅgahitaparijano hoti? Idha, bhikkhave, mātugāmo yo so bhattu abbhantaro antojano…pe…  evaṃ kho, bhikkhave, mātugāmo saṅgahitaparijano hoti. </div>
</div>
<div class="q" id="p_17A8_509"> <div class="p">
<span class="pN">509</span>Kathañca, bhikkhave, mātugāmo bhattu manāpaṃ carati? Idha, bhikkhave, mātugāmo yaṃ bhattu amanāpasaṅkhātaṃ taṃ jīvitahetupi na ajjhācarati. Evaṃ kho, bhikkhave, mātugāmo bhattu manāpaṃ carati. </div>
</div>
<div class="q" id="p_17A8_510"> <div class="p">
<span class="pN">510</span>Kathañca, bhikkhave, mātugāmo sambhataṃ anurakkhati? Idha, bhikkhave, mātugāmo yaṃ bhattā āharati…pe…  evaṃ kho, bhikkhave, mātugāmo sambhataṃ anurakkhati. Imehi kho, bhikkhave, catūhi dhammehi samannāgato mātugāmo idhalokavijayāya paṭipanno hoti, ayaṃsa loko āraddho hoti. </div>
</div>
<div class="q" id="p_17A8_511"> <div class="p">
<span class="pN">511</span>Catūhi, bhikkhave, dhammehi samannāgato mātugāmo paralokavijayāya paṭipanno hoti, paraloko āraddho hoti. Katamehi catūhi? Idha, bhikkhave, mātugāmo saddhāsampanno hoti, sīlasampanno hoti, cāgasampanno hoti, paññāsampanno hoti. </div>
</div>
<div class="q" id="p_17A8_512"> <div class="p">
<span class="pN">512</span>Kathañca, bhikkhave, mātugāmo saddhāsampanno hoti? Idha, bhikkhave, mātugāmo saddho hoti…pe…  evaṃ kho, bhikkhave, mātugāmo saddhāsampanno hoti. </div>
</div>
<div class="q" id="p_17A8_513"> <div class="p">
<span class="pN">513</span>Kathañca, bhikkhave, mātugāmo sīlasampanno hoti? Idha, bhikkhave, mātugāmo pāṇātipātā paṭivirato hoti…pe…  surāmerayamajjapamādaṭṭhānā paṭivirato hoti. Evaṃ kho, bhikkhave, mātugāmo sīlasampanno hoti. </div>
</div>
<div class="q" id="p_17A8_514"> <div class="p">
<span class="pN">514</span>Kathañca, bhikkhave, mātugāmo cāgasampanno hoti? Idha, bhikkhave, mātugāmo vigatamalamaccherena cetasā agāraṃ ajjhāvasati…pe…  evaṃ kho, bhikkhave, mātugāmo cāgasampanno hoti. </div>
</div>
<div class="q" id="p_17A8_515"> <div class="p">
<span class="pN">515</span>Kathañca, bhikkhave, mātugāmo paññāsampanno hoti? Idha, bhikkhave, mātugāmo paññavā hoti…pe…  evaṃ kho, bhikkhave, mātugāmo paññāsampanno hoti. Imehi kho, bhikkhave, catūhi dhammehi samannāgato mātugāmo paralokavijayāya paṭipanno hoti, paraloko āraddho hotīti. </div>
</div>
<div class="q" id="p_17A8_516"> <div class="p"> <table class="singleColumn"> <tr> <td> <div class="pN">516</div> <div class="G">Susaṃvihitakammantā,</div> </td> </tr> <tr> <td> <div class="G">saṅgahitaparijjanā;</div> </td> </tr> <tr> <td> <div class="G">Bhattu manāpaṃ carati,</div> </td> </tr> <tr> <td> <div class="G">sambhataṃ anurakkhati.</div> </td> </tr> </table> </div>
</div>
<div class="q" id="p_17A8_517"> <div class="p"> <table class="singleColumn"> <tr> <td> <div class="pN">517</div> <div class="G">Saddhā sīlena sampannā,</div> </td> </tr> <tr> <td> <div class="G">vadaññū vītamaccharā;</div> </td> </tr> <tr> <td> <div class="G">Niccaṃ maggaṃ visodheti,</div> </td> </tr> <tr> <td> <div class="G">sotthānaṃ samparāyikaṃ.</div> </td> </tr> </table> </div>
</div>
<div class="q" id="p_17A8_518"> <div class="p"> <table class="singleColumn"> <tr> <td> <div class="pN">518</div> <div class="G">Iccete aṭṭha dhammā ca,</div> </td> </tr> <tr> <td> <div class="G">yassā vijjanti nāriyā;</div> </td> </tr> <tr> <td> <div class="G">Tampi sīlavatiṃ āhu,</div> </td> </tr> <tr> <td> <div class="G">dhammaṭṭhaṃ saccavādiniṃ.</div> </td> </tr> </table> </div>
</div>
<div class="q" id="p_17A8_519"> <div class="p"> <table class="singleColumn"> <tr> <td> <div class="pN">519</div> <div class="G">Soḷasākārasampannā,</div> </td> </tr> <tr> <td> <div class="G">Aṭṭhaṅgasusamāgatā;</div> </td> </tr> <tr> <td> <div class="G">Tādisī sīlavatī upāsikā,</div> </td> </tr> <tr> <td> <div class="G">Upapajjati devalokaṃ manāpan”ti.</div> </td> </tr> </table> </div>
</div>
<div class="CENTER" id="p_17A8_520">
<span class="pN">520</span>Dasamaṃ.</div>
<div class="CENTER" id="p_17A8_521">
<span class="pN">521</span>Uposathavaggo pañcamo.</div>
<div class="SUMMARY" id="p_17A8_522">
<span class="pN">522</span><span class="firstLetter">T</span>assuddānaṃ</div>
<div class="q" id="p_17A8_523"> <div class="p"> <table class="singleColumn"> <tr> <td> <div class="pN">523</div> <div class="G">Saṃkhitte vitthate visākhe,</div> </td> </tr> <tr> <td> <div class="G">Vāseṭṭho bojjhāya pañcamaṃ;</div> </td> </tr> <tr> <td> <div class="G">Anuruddhaṃ puna visākhe,</div> </td> </tr> <tr> <td> <div class="G">Nakulā idhalokikā dveti.</div> </td> </tr> </table> </div>
</div>
<div class="ENDH3" id="p_17A8_524">
<span class="pN">524</span>Paṭhamo paṇṇāsako samatto.</div>
</html>
