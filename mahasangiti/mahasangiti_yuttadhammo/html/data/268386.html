<html>
<div class="i">1.2.1 Mohapariññāsutta</div>
<div class="h">Ekakanipāta</div>
<div class="h">Dutiyavagga</div>
<div class="h">Mohapariññāsutta</div>
<div class="q" id="p_18It_56"> <div class="divNumber">11.</div> <div class="p">
<span class="pN">56</span>Vuttañhetaṃ bhagavatā vuttamarahatāti me sutaṃ—  </div>
</div>
<div class="q" id="p_18It_57"> <div class="p">
<span class="pN">57</span>“Mohaṃ, bhikkhave, anabhijānaṃ aparijānaṃ tattha cittaṃ avirājayaṃ appajahaṃ abhabbo dukkhakkhayāya. Mohañca kho, bhikkhave, abhijānaṃ parijānaṃ tattha cittaṃ virājayaṃ pajahaṃ bhabbo dukkhakkhayāyā”ti. Etamatthaṃ bhagavā avoca. Tatthetaṃ iti vuccati—  </div>
</div>
<div class="q" id="p_18It_58"> <div class="p"> <table class="singleColumn"> <tr> <td> <div class="pN">58</div> <div class="G">“Yena mohena mūḷhāse,</div> </td> </tr> <tr> <td> <div class="G">sattā gacchanti duggatiṃ;</div> </td> </tr> <tr> <td> <div class="G">Taṃ mohaṃ sammadaññāya,</div> </td> </tr> <tr> <td> <div class="G">pajahanti vipassino;</div> </td> </tr> <tr> <td> <div class="G">Pahāya na punāyanti,</div> </td> </tr> <tr> <td> <div class="G">imaṃ lokaṃ kudācanan”ti.</div> </td> </tr> </table> </div>
</div>
<div class="q" id="p_18It_59"> <div class="p">
<span class="pN">59</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_60">
<span class="pN">60</span>Paṭhamaṃ.</div>
</html>
