<html>
<div class="i">5.2 Soṇakoḷivisattheraapadāna</div>
<div class="h">Upālivagga</div>
<div class="h">Soṇakoḷivisattheraapadāna</div>
<div class="q" id="p_20Ap1_1235"> <div class="divNumber">25.</div> <div class="p"> <table class="singleColumn"> <tr> <td> <div class="pN">1235</div> <div class="G">“Anomadassissa munino,</div> </td> </tr> <tr> <td> <div class="G">lokajeṭṭhassa tādino;</div> </td> </tr> <tr> <td> <div class="G">Sudhāya lepanaṃ katvā,</div> </td> </tr> <tr> <td> <div class="G">caṅkamaṃ kārayiṃ ahaṃ.</div> </td> </tr> </table> </div>
</div>
<div class="q" id="p_20Ap1_1236"> <div class="divNumber">26.</div> <div class="p"> <table class="singleColumn"> <tr> <td> <div class="pN">1236</div> <div class="G">Nānāvaṇṇehi pupphehi,</div> </td> </tr> <tr> <td> <div class="G">caṅkamaṃ santhariṃ ahaṃ;</div> </td> </tr> <tr> <td> <div class="G">Ākāse vitānaṃ katvā,</div> </td> </tr> <tr> <td> <div class="G">bhojayiṃ buddhamuttamaṃ.</div> </td> </tr> </table> </div>
</div>
<div class="q" id="p_20Ap1_1237"> <div class="divNumber">27.</div> <div class="p"> <table class="singleColumn"> <tr> <td> <div class="pN">1237</div> <div class="G">Añjaliṃ paggahetvāna,</div> </td> </tr> <tr> <td> <div class="G">abhivādetvāna subbataṃ;</div> </td> </tr> <tr> <td> <div class="G">Dīghasālaṃ bhagavato,</div> </td> </tr> <tr> <td> <div class="G">niyyādesimahaṃ tadā.</div> </td> </tr> </table> </div>
</div>
<div class="q" id="p_20Ap1_1238"> <div class="divNumber">28.</div> <div class="p"> <table class="singleColumn"> <tr> <td> <div class="pN">1238</div> <div class="G">Mama saṅkappamaññāya,</div> </td> </tr> <tr> <td> <div class="G">satthā loke anuttaro;</div> </td> </tr> <tr> <td> <div class="G">Paṭiggahesi bhagavā,</div> </td> </tr> <tr> <td> <div class="G">anukampāya cakkhumā.</div> </td> </tr> </table> </div>
</div>
<div class="q" id="p_20Ap1_1239"> <div class="divNumber">29.</div> <div class="p"> <table class="singleColumn"> <tr> <td> <div class="pN">1239</div> <div class="G">Paṭiggahetvāna sambuddho,</div> </td> </tr> <tr> <td> <div class="G">dakkhiṇeyyo sadevake;</div> </td> </tr> <tr> <td> <div class="G">Bhikkhusaṃghe nisīditvā,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_20Ap1_1240"> <div class="divNumber">30.</div> <div class="p"> <table class="singleColumn"> <tr> <td> <div class="pN">1240</div> <div class="G">‘Yo so haṭṭhena cittena,</div> </td> </tr> <tr> <td> <div class="G">dīghasālaṃ adāsi me;</div> </td> </tr> <tr> <td> <div class="G">Tamahaṃ kittayissāmi,</div> </td> </tr> <tr> <td> <div class="G">suṇātha mama bhāsato.</div> </td> </tr> </table> </div>
</div>
<div class="q" id="p_20Ap1_1241"> <div class="divNumber">31.</div> <div class="p"> <table class="singleColumn"> <tr> <td> <div class="pN">1241</div> <div class="G">Imassa maccukālamhi,</div> </td> </tr> <tr> <td> <div class="G">puññakammasamaṅgino;</div> </td> </tr> <tr> <td> <div class="G">Sahassayuttassaratho,</div> </td> </tr> <tr> <td> <div class="G">upaṭṭhissati tāvade.</div> </td> </tr> </table> </div>
</div>
<div class="q" id="p_20Ap1_1242"> <div class="divNumber">32.</div> <div class="p"> <table class="singleColumn"> <tr> <td> <div class="pN">1242</div> <div class="G">Tena yānenayaṃ poso,</div> </td> </tr> <tr> <td> <div class="G">devalokaṃ gamissati;</div> </td> </tr> <tr> <td> <div class="G">Anumodissare devā,</div> </td> </tr> <tr> <td> <div class="G">sampatte kusalabbhave.</div> </td> </tr> </table> </div>
</div>
<div class="q" id="p_20Ap1_1243"> <div class="divNumber">33.</div> <div class="p"> <table class="singleColumn"> <tr> <td> <div class="pN">1243</div> <div class="G">Mahārahaṃ byamhaṃ seṭṭhaṃ,</div> </td> </tr> <tr> <td> <div class="G">ratanamattikalepanaṃ;</div> </td> </tr> <tr> <td> <div class="G">Kūṭāgāravarūpetaṃ,</div> </td> </tr> <tr> <td> <div class="G">byamhaṃ ajjhāvasissati.</div> </td> </tr> </table> </div>
</div>
<div class="q" id="p_20Ap1_1244"> <div class="divNumber">34.</div> <div class="p"> <table class="singleColumn"> <tr> <td> <div class="pN">1244</div> <div class="G">Tiṃsakappasahassāni,</div> </td> </tr> <tr> <td> <div class="G">devaloke ramissati;</div> </td> </tr> <tr> <td> <div class="G">Pañcavīsati kappāni,</div> </td> </tr> <tr> <td> <div class="G">devarājā bhavissati.</div> </td> </tr> </table> </div>
</div>
<div class="q" id="p_20Ap1_1245"> <div class="divNumber">35.</div> <div class="p"> <table class="singleColumn"> <tr> <td> <div class="pN">1245</div> <div class="G">Sattasattatikkhattuñca,</div> </td> </tr> <tr> <td> <div class="G">cakkavattī bhavissati;</div> </td> </tr> <tr> <td> <div class="G">Yasodharasanāmā te,</div> </td> </tr> <tr> <td> <div class="G">sabbepi ekanāmakā.</div> </td> </tr> </table> </div>
</div>
<div class="q" id="p_20Ap1_1246"> <div class="divNumber">36.</div> <div class="p"> <table class="singleColumn"> <tr> <td> <div class="pN">1246</div> <div class="G">Dve sampattī anubhotvā,</div> </td> </tr> <tr> <td> <div class="G">Vaḍḍhetvā puññasañcayaṃ;</div> </td> </tr> <tr> <td> <div class="G">Aṭṭhavīsatikappamhi,</div> </td> </tr> <tr> <td> <div class="G">Cakkavattī bhavissati.</div> </td> </tr> </table> </div>
</div>
<div class="q" id="p_20Ap1_1247"> <div class="divNumber">37.</div> <div class="p"> <table class="singleColumn"> <tr> <td> <div class="pN">1247</div> <div class="G">Tatrāpi byamhaṃ pavaraṃ,</div> </td> </tr> <tr> <td> <div class="G">vissakammena māpitaṃ;</div> </td> </tr> <tr> <td> <div class="G">Dasasaddāvivittaṃ taṃ,</div> </td> </tr> <tr> <td> <div class="G">puramajjhāvasissati.</div> </td> </tr> </table> </div>
</div>
<div class="q" id="p_20Ap1_1248"> <div class="divNumber">38.</div> <div class="p"> <table class="singleColumn"> <tr> <td> <div class="pN">1248</div> <div class="G">Aparimeyye ito kappe,</div> </td> </tr> <tr> <td> <div class="G">bhūmipālo mahiddhiko;</div> </td> </tr> <tr> <td> <div class="G">Okkāko nāma nāmena,</div> </td> </tr> <tr> <td> <div class="G">rājā raṭṭhe bhavissati.</div> </td> </tr> </table> </div>
</div>
<div class="q" id="p_20Ap1_1249"> <div class="divNumber">39.</div> <div class="p"> <table class="singleColumn"> <tr> <td> <div class="pN">1249</div> <div class="G">Soḷasitthisahassānaṃ,</div> </td> </tr> <tr> <td> <div class="G">sabbāsaṃ pavarā ca sā;</div> </td> </tr> <tr> <td> <div class="G">Abhijātā khattiyānī,</div> </td> </tr> <tr> <td> <div class="G">nava putte janessati.</div> </td> </tr> </table> </div>
</div>
<div class="q" id="p_20Ap1_1250"> <div class="divNumber">40.</div> <div class="p"> <table class="singleColumn"> <tr> <td> <div class="pN">1250</div> <div class="G">Nava putte janetvāna,</div> </td> </tr> <tr> <td> <div class="G">khattiyānī marissati;</div> </td> </tr> <tr> <td> <div class="G">Taruṇī ca piyā kaññā,</div> </td> </tr> <tr> <td> <div class="G">mahesittaṃ karissati.</div> </td> </tr> </table> </div>
</div>
<div class="q" id="p_20Ap1_1251"> <div class="divNumber">41.</div> <div class="p"> <table class="singleColumn"> <tr> <td> <div class="pN">1251</div> <div class="G">Okkākaṃ tosayitvāna,</div> </td> </tr> <tr> <td> <div class="G">varaṃ kaññā labhissati;</div> </td> </tr> <tr> <td> <div class="G">Varaṃ laddhāna sā kaññā,</div> </td> </tr> <tr> <td> <div class="G">putte pabbājayissati.</div> </td> </tr> </table> </div>
</div>
<div class="q" id="p_20Ap1_1252"> <div class="divNumber">42.</div> <div class="p"> <table class="singleColumn"> <tr> <td> <div class="pN">1252</div> <div class="G">Pabbājitā ca te sabbe,</div> </td> </tr> <tr> <td> <div class="G">gamissanti naguttamaṃ;</div> </td> </tr> <tr> <td> <div class="G">Jātibhedabhayā sabbe,</div> </td> </tr> <tr> <td> <div class="G">bhaginīhi vasissare.</div> </td> </tr> </table> </div>
</div>
<div class="q" id="p_20Ap1_1253"> <div class="divNumber">43.</div> <div class="p"> <table class="singleColumn"> <tr> <td> <div class="pN">1253</div> <div class="G">Ekā ca kaññā byādhīhi,</div> </td> </tr> <tr> <td> <div class="G">bhavissati parikkhatā;</div> </td> </tr> <tr> <td> <div class="G">Mā no jāti pabhijjīti,</div> </td> </tr> <tr> <td> <div class="G">nikhaṇissanti khattiyā.</div> </td> </tr> </table> </div>
</div>
<div class="q" id="p_20Ap1_1254"> <div class="divNumber">44.</div> <div class="p"> <table class="singleColumn"> <tr> <td> <div class="pN">1254</div> <div class="G">Khattiyo nīharitvāna,</div> </td> </tr> <tr> <td> <div class="G">tāya saddhiṃ vasissati;</div> </td> </tr> <tr> <td> <div class="G">Bhavissati tadā bhedo,</div> </td> </tr> <tr> <td> <div class="G">okkākakulasambhavo.</div> </td> </tr> </table> </div>
</div>
<div class="q" id="p_20Ap1_1255"> <div class="divNumber">45.</div> <div class="p"> <table class="singleColumn"> <tr> <td> <div class="pN">1255</div> <div class="G">Tesaṃ pajā bhavissanti,</div> </td> </tr> <tr> <td> <div class="G">koḷiyā nāma jātiyā;</div> </td> </tr> <tr> <td> <div class="G">Tattha mānusakaṃ bhogaṃ,</div> </td> </tr> <tr> <td> <div class="G">anubhossatinappakaṃ.</div> </td> </tr> </table> </div>
</div>
<div class="q" id="p_20Ap1_1256"> <div class="divNumber">46.</div> <div class="p"> <table class="singleColumn"> <tr> <td> <div class="pN">1256</div> <div class="G">Tamhā kāyā cavitvāna,</div> </td> </tr> <tr> <td> <div class="G">devalokaṃ gamissati;</div> </td> </tr> <tr> <td> <div class="G">Tatrāpi pavaraṃ byamhaṃ,</div> </td> </tr> <tr> <td> <div class="G">labhissati manoramaṃ.</div> </td> </tr> </table> </div>
</div>
<div class="q" id="p_20Ap1_1257"> <div class="divNumber">47.</div> <div class="p"> <table class="singleColumn"> <tr> <td> <div class="pN">1257</div> <div class="G">Devalokā cavitvāna,</div> </td> </tr> <tr> <td> <div class="G">sukkamūlena codito;</div> </td> </tr> <tr> <td> <div class="G">Āgantvāna manussattaṃ,</div> </td> </tr> <tr> <td> <div class="G">soṇo nāma bhavissati.</div> </td> </tr> </table> </div>
</div>
<div class="q" id="p_20Ap1_1258"> <div class="divNumber">48.</div> <div class="p"> <table class="singleColumn"> <tr> <td> <div class="pN">1258</div> <div class="G">Āraddhavīriyo pahitatto,</div> </td> </tr> <tr> <td> <div class="G">Padahaṃ satthu sāsane;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">Nibbāyissatināsavo.</div> </td> </tr> </table> </div>
</div>
<div class="q" id="p_20Ap1_1259"> <div class="divNumber">49.</div> <div class="p"> <table class="singleColumn"> <tr> <td> <div class="pN">1259</div> <div class="G">Anantadassī bhagavā,</div> </td> </tr> <tr> <td> <div class="G">gotamo sakyapuṅgavo;</div> </td> </tr> <tr> <td> <div class="G">Visesaññū mahāvīro,</div> </td> </tr> <tr> <td> <div class="G">aggaṭṭhāne ṭhapessati’.</div> </td> </tr> </table> </div>
</div>
<div class="q" id="p_20Ap1_1260"> <div class="divNumber">50.</div> <div class="p"> <table class="singleColumn"> <tr> <td> <div class="pN">1260</div> <div class="G">Vuṭṭhamhi deve caturaṅgulamhi,</div> </td> </tr> <tr> <td> <div class="G">Tiṇe anileritaaṅgaṇamhi;</div> </td> </tr> <tr> <td> <div class="G">Ṭhatvāna yogassa payuttatādino,</div> </td> </tr> <tr> <td> <div class="G">Tatottariṃ pāramatā na vijjati.</div> </td> </tr> </table> </div>
</div>
<div class="q" id="p_20Ap1_1261"> <div class="divNumber">51.</div> <div class="p"> <table class="singleColumn"> <tr> <td> <div class="pN">1261</div> <div class="G">Uttame damathe danto,</div> </td> </tr> <tr> <td> <div class="G">cittaṃ me supaṇīhitaṃ;</div> </td> </tr> <tr> <td> <div class="G">Bhāro me ohito sabbo,</div> </td> </tr> <tr> <td> <div class="G">nibbutomhi anāsavo.</div> </td> </tr> </table> </div>
</div>
<div class="q" id="p_20Ap1_1262"> <div class="divNumber">52.</div> <div class="p"> <table class="singleColumn"> <tr> <td> <div class="pN">1262</div> <div class="G">Aṅgīraso mahānāgo,</div> </td> </tr> <tr> <td> <div class="G">abhijātova kesarī;</div> </td> </tr> <tr> <td> <div class="G">Bhikkhusaṃghe nisīditvā,</div> </td> </tr> <tr> <td> <div class="G">etadagge ṭhapesi maṃ.</div> </td> </tr> </table> </div>
</div>
<div class="q" id="p_20Ap1_1263"> <div class="divNumber">53.</div> <div class="p"> <table class="singleColumn"> <tr> <td> <div class="pN">1263</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_1264"> <div class="p">
<span class="pN">1264</span>Itthaṃ sudaṃ āyasmā soṇo koḷiviso thero imā gāthāyo abhāsitthāti. </div>
</div>
<div class="CENTER" id="p_20Ap1_1265">
<span class="pN">1265</span>Soṇakoḷivisattherassāpadānaṃ dutiyaṃ.</div>
</html>
