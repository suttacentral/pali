<html>
<div class="i">11.1.1 Saṅkiccattheragāthā</div>
<div class="h">Ekādasakanipāta</div>
<div class="h">Paṭhamavagga</div>
<div class="h">Saṅkiccattheragāthā</div>
<div class="q" id="p_19Th1_910"> <div class="divNumber">597.</div> <div class="p"> <table class="singleColumn"> <tr> <td> <div class="pN">910</div> <div class="G">“Kiṃ tavattho vane tāta,</div> </td> </tr> <tr> <td> <div class="G">ujjuhānova pāvuse;</div> </td> </tr> <tr> <td> <div class="G">Verambhā ramaṇīyā te,</div> </td> </tr> <tr> <td> <div class="G">paviveko hi jhāyinaṃ”.</div> </td> </tr> </table> </div>
</div>
<div class="q" id="p_19Th1_911"> <div class="divNumber">598.</div> <div class="p"> <table class="singleColumn"> <tr> <td> <div class="pN">911</div> <div class="G">“Yathā abbhāni verambho,</div> </td> </tr> <tr> <td> <div class="G">vāto nudati pāvuse;</div> </td> </tr> <tr> <td> <div class="G">Saññā me abhikiranti,</div> </td> </tr> <tr> <td> <div class="G">vivekapaṭisaññutā.</div> </td> </tr> </table> </div>
</div>
<div class="q" id="p_19Th1_912"> <div class="divNumber">599.</div> <div class="p"> <table class="singleColumn"> <tr> <td> <div class="pN">912</div> <div class="G">Apaṇḍaro aṇḍasambhavo,</div> </td> </tr> <tr> <td> <div class="G">Sīvathikāya niketacāriko;</div> </td> </tr> <tr> <td> <div class="G">Uppādayateva me satiṃ,</div> </td> </tr> <tr> <td> <div class="G">Sandehasmiṃ virāganissitaṃ.</div> </td> </tr> </table> </div>
</div>
<div class="q" id="p_19Th1_913"> <div class="divNumber">600.</div> <div class="p"> <table class="singleColumn"> <tr> <td> <div class="pN">913</div> <div class="G">Yañca aññe na rakkhanti,</div> </td> </tr> <tr> <td> <div class="G">yo ca aññe na rakkhati;</div> </td> </tr> <tr> <td> <div class="G">Sa ve bhikkhu sukhaṃ seti,</div> </td> </tr> <tr> <td> <div class="G">kāmesu anapekkhavā.</div> </td> </tr> </table> </div>
</div>
<div class="q" id="p_19Th1_914"> <div class="divNumber">601.</div> <div class="p"> <table class="singleColumn"> <tr> <td> <div class="pN">914</div> <div class="G">Acchodikā puthusilā,</div> </td> </tr> <tr> <td> <div class="G">gonaṅgulamigāyutā;</div> </td> </tr> <tr> <td> <div class="G">Ambusevālasañchannā,</div> </td> </tr> <tr> <td> <div class="G">te selā ramayanti maṃ.</div> </td> </tr> </table> </div>
</div>
<div class="q" id="p_19Th1_915"> <div class="divNumber">602.</div> <div class="p"> <table class="singleColumn"> <tr> <td> <div class="pN">915</div> <div class="G">Vasitaṃ me araññesu,</div> </td> </tr> <tr> <td> <div class="G">kandarāsu guhāsu ca;</div> </td> </tr> <tr> <td> <div class="G">Senāsanesu pantesu,</div> </td> </tr> <tr> <td> <div class="G">vāḷamiganisevite.</div> </td> </tr> </table> </div>
</div>
<div class="q" id="p_19Th1_916"> <div class="divNumber">603.</div> <div class="p"> <table class="singleColumn"> <tr> <td> <div class="pN">916</div> <div class="G">‘Ime haññantu vajjhantu,</div> </td> </tr> <tr> <td> <div class="G">dukkhaṃ pappontu pāṇino’;</div> </td> </tr> <tr> <td> <div class="G">Saṅkappaṃ nābhijānāmi,</div> </td> </tr> <tr> <td> <div class="G">anariyaṃ dosasaṃhitaṃ.</div> </td> </tr> </table> </div>
</div>
<div class="q" id="p_19Th1_917"> <div class="divNumber">604.</div> <div class="p"> <table class="singleColumn"> <tr> <td> <div class="pN">917</div> <div class="G">Pariciṇṇo mayā satthā,</div> </td> </tr> <tr> <td> <div class="G">kataṃ buddhassa sāsanaṃ;</div> </td> </tr> <tr> <td> <div class="G">Ohito garuko bhāro,</div> </td> </tr> <tr> <td> <div class="G">bhavanetti samūhatā.</div> </td> </tr> </table> </div>
</div>
<div class="q" id="p_19Th1_918"> <div class="divNumber">605.</div> <div class="p"> <table class="singleColumn"> <tr> <td> <div class="pN">918</div> <div class="G">Yassa catthāya pabbajito,</div> </td> </tr> <tr> <td> <div class="G">agārasmānagāriyaṃ;</div> </td> </tr> <tr> <td> <div class="G">So me attho anuppatto,</div> </td> </tr> <tr> <td> <div class="G">sabbasaṃyojanakkhayo.</div> </td> </tr> </table> </div>
</div>
<div class="q" id="p_19Th1_919"> <div class="divNumber">606.</div> <div class="p"> <table class="singleColumn"> <tr> <td> <div class="pN">919</div> <div class="G">Nābhinandāmi maraṇaṃ,</div> </td> </tr> <tr> <td> <div class="G">nābhinandāmi jīvitaṃ;</div> </td> </tr> <tr> <td> <div class="G">Kālañca paṭikaṅkhāmi,</div> </td> </tr> <tr> <td> <div class="G">nibbisaṃ bhatako yathā.</div> </td> </tr> </table> </div>
</div>
<div class="q" id="p_19Th1_920"> <div class="divNumber">607.</div> <div class="p"> <table class="singleColumn"> <tr> <td> <div class="pN">920</div> <div class="G">Nābhinandāmi maraṇaṃ,</div> </td> </tr> <tr> <td> <div class="G">nābhinandāmi jīvitaṃ;</div> </td> </tr> <tr> <td> <div class="G">Kālañca paṭikaṅkhāmi,</div> </td> </tr> <tr> <td> <div class="G">sampajāno patissato”ti.</div> </td> </tr> </table> </div>
</div>
<div class="CENTER" id="p_19Th1_921">
<span class="pN">921</span>…  Saṅkicco thero… .</div>
<div class="ENDH3" id="p_19Th1_922">
<span class="pN">922</span>Ekādasakanipāto niṭṭhito.</div>
<div class="SUMMARY" id="p_19Th1_923">
<span class="pN">923</span><span class="firstLetter">T</span>atruddānaṃ</div>
<div class="q" id="p_19Th1_924"> <div class="p"> <table class="singleColumn"> <tr> <td> <div class="pN">924</div> <div class="G">Saṅkiccathero ekova,</div> </td> </tr> <tr> <td> <div class="G">katakicco anāsavo;</div> </td> </tr> <tr> <td> <div class="G">Ekādasanipātamhi,</div> </td> </tr> <tr> <td> <div class="G">gāthā ekādaseva cāti.</div> </td> </tr> </table> </div>
</div>
</html>
