<html>
<div class="i">1.4.5 Paṭhamamittasutta</div>
<div class="h">Paṭhamapaṇṇāsaka</div>
<div class="h">Devatāvagga</div>
<div class="h">Paṭhamamittasutta</div>
<div class="q" id="p_16A7_192"> <div class="divNumber">36.</div> <div class="p">
<span class="pN">192</span>“Sattahi, bhikkhave, aṅgehi samannāgato mitto sevitabbo. Katamehi sattahi? Duddadaṃ dadāti, dukkaraṃ karoti, dukkhamaṃ khamati, guyhamassa āvi karoti, guyhamassa pariguhati, āpadāsu na jahati, khīṇena nātimaññati. Imehi kho, bhikkhave, sattahi aṅgehi samannāgato mitto sevitabboti. </div>
</div>
<div class="q" id="p_16A7_193"> <div class="p"> <table class="singleColumn"> <tr> <td> <div class="pN">193</div> <div class="G">Duddadaṃ dadāti mitto,</div> </td> </tr> <tr> <td> <div class="G">dukkarañcāpi kubbati;</div> </td> </tr> <tr> <td> <div class="G">Athopissa duruttāni,</div> </td> </tr> <tr> <td> <div class="G">khamati dukkhamāni ca.</div> </td> </tr> </table> </div>
</div>
<div class="q" id="p_16A7_194"> <div class="p"> <table class="singleColumn"> <tr> <td> <div class="pN">194</div> <div class="G">Guyhañca tassa akkhāti,</div> </td> </tr> <tr> <td> <div class="G">guyhassa parigūhati;</div> </td> </tr> <tr> <td> <div class="G">Āpadāsu na jahāti,</div> </td> </tr> <tr> <td> <div class="G">khīṇena nātimaññati.</div> </td> </tr> </table> </div>
</div>
<div class="q" id="p_16A7_195"> <div class="p"> <table class="singleColumn"> <tr> <td> <div class="pN">195</div> <div class="G">Yamhi etāni ṭhānāni,</div> </td> </tr> <tr> <td> <div class="G">saṃvijjantīdha puggale;</div> </td> </tr> <tr> <td> <div class="G">So mitto mittakāmena,</div> </td> </tr> <tr> <td> <div class="G">bhajitabbo tathāvidho”ti.</div> </td> </tr> </table> </div>
</div>
<div class="CENTER" id="p_16A7_196">
<span class="pN">196</span>Pañcamaṃ.</div>
</html>
