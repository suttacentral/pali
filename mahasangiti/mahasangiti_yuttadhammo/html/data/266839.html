<html>
<div class="i">4.8 Sundarīsutta</div>
<div class="h">Meghiyavagga</div>
<div class="h">Sundarīsutta</div>
<div class="q" id="p_18Ud_318"> <div class="divNumber">38.</div> <div class="p">
<span class="pN">318</span>Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhagavā sakkato hoti garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṃ. Bhikkhusaṃghopi sakkato hoti garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṃ. Aññatitthiyā pana paribbājakā asakkatā honti agarukatā amānitā apūjitā anapacitā na lābhino cīvarapiṇḍapātasenāsanagilānapaccayabhesajjaparikkhārānaṃ. </div>
</div>
<div class="q" id="p_18Ud_319"> <div class="p">
<span class="pN">319</span>Atha kho te aññatitthiyā paribbājakā bhagavato sakkāraṃ asahamānā bhikkhusaṃghassa ca yena sundarī paribbājikā tenupasaṅkamiṃsu; upasaṅkamitvā sundariṃ paribbājikaṃ etadavocuṃ—  “ussahasi tvaṃ, bhagini, ñātīnaṃ atthaṃ kātun”ti? “Kyāhaṃ, ayyā, karomi? Kiṃ mayā na sakkā kātuṃ? Jīvitampi me pariccattaṃ ñātīnaṃ atthāyā”ti. </div>
</div>
<div class="q" id="p_18Ud_320"> <div class="p">
<span class="pN">320</span>“Tena hi, bhagini, abhikkhaṇaṃ jetavanaṃ gacchāhī”ti. “Evaṃ, ayyā”ti kho sundarī paribbājikā tesaṃ aññatitthiyānaṃ paribbājakānaṃ paṭissutvā abhikkhaṇaṃ jetavanaṃ agamāsi. </div>
</div>
<div class="q" id="p_18Ud_321"> <div class="p">
<span class="pN">321</span>Yadā te aññiṃsu aññatitthiyā paribbājakā—  “vodiṭṭhā kho sundarī paribbājikā bahujanena abhikkhaṇaṃ jetavanaṃ gacchantī”ti. Atha naṃ jīvitā voropetvā tattheva jetavanassa parikhākūpe nikkhipitvā yena rājā pasenadi kosalo tenupasaṅkamiṃsu; upasaṅkamitvā rājānaṃ pasenadiṃ kosalaṃ etadavocuṃ—  “yā sā, mahārāja, sundarī paribbājikā; sā no na dissatī”ti. “Kattha pana tumhe āsaṅkathā”ti? “Jetavane, mahārājā”ti. “Tena hi jetavanaṃ vicinathā”ti. </div>
</div>
<div class="q" id="p_18Ud_322"> <div class="p">
<span class="pN">322</span>Atha kho te aññatitthiyā paribbājakā jetavanaṃ vicinitvā yathānikkhittaṃ parikhākūpā uddharitvā mañcakaṃ āropetvā sāvatthiṃ pavesetvā rathiyāya rathiyaṃ siṅghāṭakena siṅghāṭakaṃ upasaṅkamitvā manusse ujjhāpesuṃ—  </div>
</div>
<div class="q" id="p_18Ud_323"> <div class="p">
<span class="pN">323</span>“Passathāyyā samaṇānaṃ sakyaputtiyānaṃ kammaṃ. Alajjino ime samaṇā sakyaputtiyā dussīlā pāpadhammā musāvādino abrahmacārino. Ime hi nāma dhammacārino samacārino brahmacārino saccavādino sīlavanto kalyāṇadhammā paṭijānissanti. Natthi imesaṃ sāmaññaṃ, natthi imesaṃ brahmaññaṃ. Naṭṭhaṃ imesaṃ sāmaññaṃ, naṭṭhaṃ imesaṃ brahmaññaṃ. Kuto imesaṃ sāmaññaṃ, kuto imesaṃ brahmaññaṃ? Apagatā ime sāmaññā, apagatā ime brahmaññā. Kathañhi nāma puriso purisakiccaṃ karitvā itthiṃ jīvitā voropessatī”ti. </div>
</div>
<div class="q" id="p_18Ud_324"> <div class="p">
<span class="pN">324</span>Tena kho pana samayena sāvatthiyaṃ manussā bhikkhū disvā asabbhāhi pharusāhi vācāhi akkosanti paribhāsanti rosanti vihesanti—  </div>
</div>
<div class="q" id="p_18Ud_325"> <div class="p">
<span class="pN">325</span>“Alajjino ime samaṇā sakyaputtiyā dussīlā pāpadhammā musāvādino abrahmacārino. Ime hi nāma dhammacārino samacārino brahmacārino saccavādino sīlavanto kalyāṇadhammā paṭijānissanti. Natthi imesaṃ sāmaññaṃ, natthi imesaṃ brahmaññaṃ. Naṭṭhaṃ imesaṃ sāmaññaṃ, naṭṭhaṃ imesaṃ brahmaññaṃ. Kuto imesaṃ sāmaññaṃ, kuto imesaṃ brahmaññaṃ? Apagatā ime sāmaññā, apagatā ime brahmaññā. Kathañhi nāma puriso purisakiccaṃ karitvā itthiṃ jīvitā voropessatī”ti. </div>
</div>
<div class="q" id="p_18Ud_326"> <div class="p">
<span class="pN">326</span>Atha kho sambahulā bhikkhū pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisiṃsu. Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ—  </div>
</div>
<div class="q" id="p_18Ud_327"> <div class="p">
<span class="pN">327</span>“Etarahi, bhante, sāvatthiyaṃ manussā bhikkhū disvā asabbhāhi pharusāhi vācāhi akkosanti paribhāsanti rosanti vihesanti—  ‘alajjino ime samaṇā sakyaputtiyā dussīlā pāpadhammā musāvādino abrahmacārino. Ime hi nāma dhammacārino samacārino brahmacārino saccavādino sīlavanto kalyāṇadhammā paṭijānissanti. Natthi imesaṃ sāmaññaṃ, natthi imesaṃ brahmaññaṃ. Naṭṭhaṃ imesaṃ sāmaññaṃ, naṭṭhaṃ imesaṃ brahmaññaṃ. Kuto imesaṃ sāmaññaṃ, kuto imesaṃ brahmaññaṃ? Apagatā ime sāmaññā, apagatā ime brahmaññā. Kathañhi nāma puriso purisakiccaṃ karitvā itthiṃ jīvitā voropessatī’”ti. </div>
</div>
<div class="q" id="p_18Ud_328"> <div class="p">
<span class="pN">328</span>“Neso, bhikkhave, saddo ciraṃ bhavissati sattāhameva bhavissati. Sattāhassa accayena antaradhāyissati. Tena hi, bhikkhave, ye manussā bhikkhū disvā asabbhāhi pharusāhi vācāhi akkosanti paribhāsanti rosanti vihesanti, te tumhe imāya gāthāya paṭicodetha—  </div>
</div>
<div class="q" id="p_18Ud_329"> <div class="p"> <table class="singleColumn"> <tr> <td> <div class="pN">329</div> <div class="G">‘Abhūtavādī nirayaṃ upeti,</div> </td> </tr> <tr> <td> <div class="G">Yo vāpi katvā na karomi cāha;</div> </td> </tr> <tr> <td> <div class="G">Ubhopi te pecca samā bhavanti,</div> </td> </tr> <tr> <td> <div class="G">Nihīnakammā manujā paratthā’”ti.</div> </td> </tr> </table> </div>
</div>
<div class="q" id="p_18Ud_330"> <div class="p">
<span class="pN">330</span>Atha kho te bhikkhū bhagavato santike imaṃ gāthaṃ pariyāpuṇitvā ye manussā bhikkhū disvā asabbhāhi pharusāhi vācāhi akkosanti paribhāsanti rosanti vihesanti te imāya gāthāya paṭicodenti—  </div>
</div>
<div class="q" id="p_18Ud_331"> <div class="p"> <table class="singleColumn"> <tr> <td> <div class="pN">331</div> <div class="G">“Abhūtavādī nirayaṃ upeti,</div> </td> </tr> <tr> <td> <div class="G">Yo vāpi katvā na karomi cāha;</div> </td> </tr> <tr> <td> <div class="G">Ubhopi te pecca samā bhavanti,</div> </td> </tr> <tr> <td> <div class="G">Nihīnakammā manujā paratthā”ti.</div> </td> </tr> </table> </div>
</div>
<div class="q" id="p_18Ud_332"> <div class="p">
<span class="pN">332</span>Manussānaṃ etadahosi—  “akārakā ime samaṇā sakyaputtiyā, nayimehi kataṃ, sapantime samaṇā sakyaputtiyā”ti. Neva so saddo ciraṃ ahosi. Sattāhameva ahosi. Sattāhassa accayena antaradhāyi. </div>
</div>
<div class="q" id="p_18Ud_333"> <div class="p">
<span class="pN">333</span>Atha kho sambahulā bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavato etadavocuṃ—  </div>
</div>
<div class="q" id="p_18Ud_334"> <div class="p">
<span class="pN">334</span>“Acchariyaṃ, bhante, abbhutaṃ, bhante. Yāva subhāsitañcidaṃ, bhante, bhagavatā—  ‘neso, bhikkhave, saddo ciraṃ bhavissati. Sattāhameva bhavissati. Sattāhassa accayena antaradhāyissatī’ti. Antarahito so, bhante, saddo”ti. </div>
</div>
<div class="q" id="p_18Ud_335"> <div class="p">
<span class="pN">335</span>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—  </div>
</div>
<div class="q" id="p_18Ud_336"> <div class="p"> <table class="singleColumn"> <tr> <td> <div class="pN">336</div> <div class="G">“Tudanti vācāya janā asaññatā,</div> </td> </tr> <tr> <td> <div class="G">Sarehi saṅgāmagataṃva kuñjaraṃ;</div> </td> </tr> <tr> <td> <div class="G">Sutvāna vākyaṃ pharusaṃ udīritaṃ,</div> </td> </tr> <tr> <td> <div class="G">Adhivāsaye bhikkhu aduṭṭhacitto”ti. (47)</div> </td> </tr> </table> </div>
</div>
<div class="CENTER" id="p_18Ud_337">
<span class="pN">337</span>Aṭṭhamaṃ.</div>
</html>
