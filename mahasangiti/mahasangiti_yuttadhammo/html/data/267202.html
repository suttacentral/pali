<html>
<div class="i">7.8 Ambadāyakattheraapadāna</div>
<div class="h">Sakacintaniyavagga</div>
<div class="h">Ambadāyakattheraapadāna</div>
<div class="q" id="p_20Ap1_1557"> <div class="divNumber">53.</div> <div class="p"> <table class="singleColumn"> <tr> <td> <div class="pN">1557</div> <div class="G">“Anomadassī bhagavā,</div> </td> </tr> <tr> <td> <div class="G">nisinno pabbatantare;</div> </td> </tr> <tr> <td> <div class="G">Mettāya aphari loke,</div> </td> </tr> <tr> <td> <div class="G">appamāṇe nirūpadhi.</div> </td> </tr> </table> </div>
</div>
<div class="q" id="p_20Ap1_1558"> <div class="divNumber">54.</div> <div class="p"> <table class="singleColumn"> <tr> <td> <div class="pN">1558</div> <div class="G">Kapi ahaṃ tadā āsiṃ,</div> </td> </tr> <tr> <td> <div class="G">himavante naguttame;</div> </td> </tr> <tr> <td> <div class="G">Disvā anomadassiṃ taṃ,</div> </td> </tr> <tr> <td> <div class="G">buddhe cittaṃ pasādayiṃ.</div> </td> </tr> </table> </div>
</div>
<div class="q" id="p_20Ap1_1559"> <div class="divNumber">55.</div> <div class="p"> <table class="singleColumn"> <tr> <td> <div class="pN">1559</div> <div class="G">Avidūre himavantassa,</div> </td> </tr> <tr> <td> <div class="G">ambāsuṃ phalino tadā;</div> </td> </tr> <tr> <td> <div class="G">Tato pakkaṃ gahetvāna,</div> </td> </tr> <tr> <td> <div class="G">ambaṃ samadhukaṃ adaṃ.</div> </td> </tr> </table> </div>
</div>
<div class="q" id="p_20Ap1_1560"> <div class="divNumber">56.</div> <div class="p"> <table class="singleColumn"> <tr> <td> <div class="pN">1560</div> <div class="G">Taṃ me buddho viyākāsi,</div> </td> </tr> <tr> <td> <div class="G">anomadassī mahāmuni;</div> </td> </tr> <tr> <td> <div class="G">Iminā madhudānena,</div> </td> </tr> <tr> <td> <div class="G">ambadānena cūbhayaṃ.</div> </td> </tr> </table> </div>
</div>
<div class="q" id="p_20Ap1_1561"> <div class="divNumber">57.</div> <div class="p"> <table class="singleColumn"> <tr> <td> <div class="pN">1561</div> <div class="G">Sattapaññāsakappamhi,</div> </td> </tr> <tr> <td> <div class="G">devaloke ramissati;</div> </td> </tr> <tr> <td> <div class="G">Avasesesu kappesu,</div> </td> </tr> <tr> <td> <div class="G">vokiṇṇaṃ saṃsarissati.</div> </td> </tr> </table> </div>
</div>
<div class="q" id="p_20Ap1_1562"> <div class="divNumber">58.</div> <div class="p"> <table class="singleColumn"> <tr> <td> <div class="pN">1562</div> <div class="G">Khepetvā pāpakaṃ kammaṃ,</div> </td> </tr> <tr> <td> <div class="G">paripakkāya buddhiyā;</div> </td> </tr> <tr> <td> <div class="G">Vinipātamagantvāna,</div> </td> </tr> <tr> <td> <div class="G">kilese jhāpayissati.</div> </td> </tr> </table> </div>
</div>
<div class="q" id="p_20Ap1_1563"> <div class="divNumber">59.</div> <div class="p"> <table class="singleColumn"> <tr> <td> <div class="pN">1563</div> <div class="G">Damena uttamenāhaṃ,</div> </td> </tr> <tr> <td> <div class="G">damitomhi mahesinā;</div> </td> </tr> <tr> <td> <div class="G">Pattomhi acalaṃ ṭhānaṃ,</div> </td> </tr> <tr> <td> <div class="G">hitvā jayaparājayaṃ.</div> </td> </tr> </table> </div>
</div>
<div class="q" id="p_20Ap1_1564"> <div class="divNumber">60.</div> <div class="p"> <table class="singleColumn"> <tr> <td> <div class="pN">1564</div> <div class="G">Sattasattatikappasate,</div> </td> </tr> <tr> <td> <div class="G">ambaṭṭhajasanāmakā;</div> </td> </tr> <tr> <td> <div class="G">Catuddasa te rājāno,</div> </td> </tr> <tr> <td> <div class="G">cakkavattī mahabbalā.</div> </td> </tr> </table> </div>
</div>
<div class="q" id="p_20Ap1_1565"> <div class="divNumber">61.</div> <div class="p"> <table class="singleColumn"> <tr> <td> <div class="pN">1565</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_1566"> <div class="p">
<span class="pN">1566</span>Itthaṃ sudaṃ āyasmā ambadāyako thero imā gāthāyo abhāsitthāti. </div>
</div>
<div class="CENTER" id="p_20Ap1_1567">
<span class="pN">1567</span>Ambadāyakattherassāpadānaṃ aṭṭhamaṃ.</div>
</html>
