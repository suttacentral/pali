<html>
<div class="i">3.2 Dutiyavagga</div>
<div class="h">Khaggavisāṇasuttaniddesa</div>
<div class="h">Dutiyavagga</div>
<div class="q" id="p_25Cn_1348"> <div class="divNumber">131.</div> <div class="p"> <table class="singleColumn"> <tr> <td> <div class="pN">1348</div> <div class="G"><span class="bold">Sace labhetha nipakaṃ sahāyaṃ,</span></div> </td> </tr> <tr> <td> <div class="G"><span class="bold">Saddhiṃ caraṃ sādhuvihāri dhīraṃ;</span></div> </td> </tr> <tr> <td> <div class="G"><span class="bold">Abhibhuyya sabbāni parissayāni,</span></div> </td> </tr> <tr> <td> <div class="G">
<span class="bold">Careyya tenattamano satīmā.</span> (1) </div> </td> </tr> </table> </div>
</div>
<div class="q" id="p_25Cn_1349"> <div class="p">
<span class="pN">1349</span><span class="bold">Sace labhetha nipakaṃ sahāyan</span>ti sace nipakaṃ paṇḍitaṃ paññavantaṃ buddhimantaṃ ñāṇiṃ vibhāviṃ medhāviṃ sahāyaṃ labheyya paṭilabheyya adhigaccheyya vindeyyāti—  sace labhetha nipakaṃ sahāyaṃ. </div>
</div>
<div class="q" id="p_25Cn_1350"> <div class="p">
<span class="pN">1350</span><span class="bold">Saddhiṃ caraṃ sādhuvihāri dhīran</span>ti. <span class="bold">Saddhiṃ caran</span>ti ekato caraṃ. <span class="bold">Sādhuvihārin</span>ti paṭhamenapi jhānena sādhuvihāriṃ, dutiyenapi jhānena…  tatiyenapi jhānena…  catutthenapi jhānena sādhuvihāriṃ, mettāyapi cetovimuttiyā sādhuvihāriṃ, karuṇāyapi…pe…  muditāyapi…  upekkhāyapi cetovimuttiyā sādhuvihāriṃ, ākāsānañcāyatanasamāpattiyāpi sādhuvihāriṃ, viññāṇañcāyatanasamāpattiyāpi…pe…  ākiñcaññāyatanasamāpattiyāpi…pe…  nevasaññānāsaññāyatanasamāpattiyāpi sādhuvihāriṃ, nirodhasamāpattiyāpi sādhuvihāriṃ, phalasamāpattiyāpi sādhuvihāriṃ. <span class="bold">Dhīran</span>ti dhīraṃ paṇḍitaṃ paññavantaṃ buddhimantaṃ ñāṇiṃ vibhāviṃ medhāvinti—  saddhiṃ caraṃ sādhuvihāri dhīraṃ. </div>
</div>
<div class="q" id="p_25Cn_1351"> <div class="p">
<span class="pN">1351</span><span class="bold">Abhibhuyya sabbāni parissayānī</span>ti. <span class="bold">Parissayā</span>ti dve parissayā—  pākaṭaparissayā ca paṭicchannaparissayā ca…pe…  ime vuccanti pākaṭaparissayā…pe…  ime vuccanti paṭicchannaparissayā…pe…  evampi, tatrāsayāti—  parissayā. <span class="bold">Abhibhuyya sabbāni parissayānī</span>ti sabbe parissaye abhibhuyya abhibhavitvā ajjhottharitvā pariyādiyitvā madditvāti—  abhibhuyya sabbāni parissayāni. </div>
</div>
<div class="q" id="p_25Cn_1352"> <div class="p">
<span class="pN">1352</span><span class="bold">Careyya tenattamano satīmā</span>ti so paccekasambuddho tena nipakena paṇḍitena paññavantena buddhimantena ñāṇinā vibhāvinā medhāvinā sahāyena saddhiṃ attamano tuṭṭhamano haṭṭhamano pahaṭṭhamano udaggamano muditamano careyya vihareyya iriyeyya vatteyya pāleyya yapeyya yāpeyyāti—  careyya tenattamano. <span class="bold">Satīmā</span>ti so paccekasambuddho satimā hoti paramena satinepakkena samannāgato, cirakatampi cirabhāsitampi saritā anussaritāti—  careyya tenattamano satīmā. Tenāha so paccekasambuddho—  </div>
</div>
<div class="q" id="p_25Cn_1353"> <div class="p"> <table class="singleColumn"> <tr> <td> <div class="pN">1353</div> <div class="G">“Sace labhetha nipakaṃ sahāyaṃ,</div> </td> </tr> <tr> <td> <div class="G">Saddhiṃ caraṃ sādhuvihāri dhīraṃ;</div> </td> </tr> <tr> <td> <div class="G">Abhibhuyya sabbāni parissayāni,</div> </td> </tr> <tr> <td> <div class="G">Careyya tenattamano satīmā”ti.</div> </td> </tr> </table> </div>
</div>
<div class="q" id="p_25Cn_1354"> <div class="divNumber">132.</div> <div class="p"> <table class="singleColumn"> <tr> <td> <div class="pN">1354</div> <div class="G"><span class="bold">No ce labhetha nipakaṃ sahāyaṃ,</span></div> </td> </tr> <tr> <td> <div class="G"><span class="bold">Saddhiṃ caraṃ sādhuvihāri dhīraṃ;</span></div> </td> </tr> <tr> <td> <div class="G"><span class="bold">Rājāva raṭṭhaṃ vijitaṃ pahāya,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (2) </div> </td> </tr> </table> </div>
</div>
<div class="q" id="p_25Cn_1355"> <div class="p">
<span class="pN">1355</span><span class="bold">No ce labhetha nipakaṃ sahāyan</span>ti no ce nipakaṃ paṇḍitaṃ paññavantaṃ buddhimantaṃ ñāṇiṃ vibhāviṃ medhāviṃ sahāyaṃ labheyya paṭilabheyya adhigaccheyya vindeyyāti—  no ce labhetha nipakaṃ sahāyaṃ. </div>
</div>
<div class="q" id="p_25Cn_1356"> <div class="p">
<span class="pN">1356</span><span class="bold">Saddhiṃ caraṃ sādhuvihāri dhīran</span>ti. <span class="bold">Saddhiṃ caran</span>ti ekato caraṃ. <span class="bold">Sādhuvihārin</span>ti paṭhamenapi jhānena sādhuvihāriṃ…pe…  nirodhasamāpattiyāpi sādhuvihāriṃ, phalasamāpattiyāpi sādhuvihāriṃ. <span class="bold">Dhīran</span>ti dhīraṃ paṇḍitaṃ paññavantaṃ buddhimantaṃ ñāṇiṃ vibhāviṃ medhāvinti—  saddhiṃ caraṃ sādhuvihāri dhīraṃ. </div>
</div>
<div class="q" id="p_25Cn_1357"> <div class="p">
<span class="pN">1357</span><span class="bold">Rājāva raṭṭhaṃ vijitaṃ pahāyā</span>ti rājā khattiyo muddhābhisitto vijitasaṅgāmo nihatapaccāmitto laddhādhippāyo paripuṇṇakosakoṭṭhāgāro raṭṭhañca janapadañca kosañca koṭṭhāgārañca pahūtahiraññasuvaṇṇaṃ nagarañca pariccajitvā kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajitvā akiñcanabhāvaṃ upagantvā eko carati viharati iriyati vatteti pāleti yapeti yāpeti. Evaṃ paccekasambuddhopi sabbaṃ gharāvāsapalibodhaṃ chinditvā puttadārapalibodhaṃ chinditvā ñātipalibodhaṃ chinditvā mittāmaccapalibodhaṃ chinditvā kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajitvā akiñcanabhāvaṃ upagantvā eko carati viharati iriyati vatteti pāleti yapeti yāpetīti—  rājāva raṭṭhaṃ vijitaṃ pahāya, eko care khaggavisāṇakappo. Tenāha so paccekasambuddho—  </div>
</div>
<div class="q" id="p_25Cn_1358"> <div class="p"> <table class="singleColumn"> <tr> <td> <div class="pN">1358</div> <div class="G">“No ce labhetha nipakaṃ sahāyaṃ,</div> </td> </tr> <tr> <td> <div class="G">Saddhiṃ caraṃ sādhuvihāri dhīraṃ;</div> </td> </tr> <tr> <td> <div class="G">Rājāva raṭṭhaṃ vijitaṃ pahāya,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1359"> <div class="divNumber">133.</div> <div class="p"> <table class="singleColumn"> <tr> <td> <div class="pN">1359</div> <div class="G"><span class="bold">Addhā pasaṃsāma sahāyasampadaṃ,</span></div> </td> </tr> <tr> <td> <div class="G"><span class="bold">Seṭṭhā samā sevitabbā sahāyā;</span></div> </td> </tr> <tr> <td> <div class="G"><span class="bold">Ete aladdhā anavajjabhojī,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (3) </div> </td> </tr> </table> </div>
</div>
<div class="q" id="p_25Cn_1360"> <div class="p">
<span class="pN">1360</span><span class="bold">Addhā pasaṃsāma sahāyasampadan</span>ti. <span class="bold">Addhā</span>ti ekaṃsavacanaṃ nissaṃsayavacanaṃ nikkaṅkhavacanaṃ advejjhavacanaṃ adveḷhakavacanaṃ niyogavacanaṃ apaṇṇakavacanaṃ aviraddhavacanaṃ avatthāpanavacanametaṃ—  addhāti. <span class="bold">Sahāyasampadan</span>ti sahāyasampadā vuccati yo so sahāyo asekkhena sīlakkhandhena samannāgato hoti, asekkhena samādhikkhandhena…  asekkhena paññākkhandhena …  asekkhena vimuttikkhandhena…  asekkhena vimuttiñāṇadassanakkhandhena samannāgato hoti. <span class="bold">Addhā pasaṃsāma sahāyasampadan</span>ti sahāyasampadaṃ pasaṃsāma thomema kittema vaṇṇemāti—  addhā pasaṃsāma sahāyasampadaṃ. </div>
</div>
<div class="q" id="p_25Cn_1361"> <div class="p">
<span class="pN">1361</span><span class="bold">Seṭṭhā samā sevitabbā sahāyā</span>ti seṭṭhā honti sahāyā sīlena samādhinā paññāya vimuttiyā vimuttiñāṇadassanena; samā sadisā honti sahāyā sīlena samādhinā paññāya vimuttiyā vimuttiñāṇadassanena. Seṭṭhā vā sahāyā sadisā vā sahāyā sevitabbā bhajitabbā payirupāsitabbā paripucchitabbā paripañhitabbāti—  seṭṭhā samā sevitabbā sahāyā. </div>
</div>
<div class="q" id="p_25Cn_1362"> <div class="p">
<span class="pN">1362</span><span class="bold">Ete aladdhā anavajjabhojī</span>ti atthi puggalo sāvajjabhojī atthi puggalo anavajjabhojīti. Katamo ca puggalo sāvajjabhojī? Idhekacco puggalo kuhanāya lapanāya nemittikatāya nippesikatāya lābhena lābhaṃ nijigīsanatāya dārudānena veḷudānena pattadānena pupphadānena phaladānena sinānadānena cuṇṇadānena mattikādānena dantakaṭṭhadānena mukhodakadānena cāṭukamyatāya muggasūpyatāya pāribhaṭyatāya pīṭhamaddikatāya vatthuvijjāya tiracchānavijjāya aṅgavijjāya nakkhattavijjāya dūtagamanena pahiṇagamanena jaṅghapesaniyena vejjakammena navakammena piṇḍapaṭipiṇḍakena dānānuppadānena, adhammena visamena laddhā labhitvā adhigantvā vinditvā paṭilabhitvā jīvikaṃ kappeti. Ayaṃ vuccati puggalo sāvajjabhojī. </div>
</div>
<div class="q" id="p_25Cn_1363"> <div class="p">
<span class="pN">1363</span>Katamo ca puggalo anavajjabhojī? Idhekacco puggalo na kuhanāya na lapanāya na nemittikatāya na nippesikatāya na lābhena lābhaṃ nijigīsanatāya na dārudānena na veḷudānena na pattadānena na pupphadānena na phaladānena na sinānadānena na cuṇṇadānena na mattikādānena na dantakaṭṭhadānena na mukhodakadānena na cāṭukamyatāya na muggasūpyatāya na pāribhaṭyatāya na pīṭhamaddikatāya na vatthuvijjāya na tiracchānavijjāya na aṅgavijjāya na nakkhattavijjāya na dūtagamanena na pahiṇagamanena na jaṅghapesaniyena na vejjakammena na navakammena na piṇḍapaṭipiṇḍakena na dānānuppadānena, dhammena samena laddhā labhitvā adhigantvā vinditvā paṭilabhitvā jīvikaṃ kappeti. Ayaṃ vuccati puggalo anavajjabhojī. </div>
</div>
<div class="q" id="p_25Cn_1364"> <div class="p">
<span class="pN">1364</span><span class="bold">Ete aladdhā anavajjabhojī</span>ti ete anavajjabhojī aladdhā alabhitvā anadhigantvā avinditvā appaṭilabhitvāti—  ete aladdhā anavajjabhojī, eko care khaggavisāṇakappo. Tenāha so paccekasambuddho—  </div>
</div>
<div class="q" id="p_25Cn_1365"> <div class="p"> <table class="singleColumn"> <tr> <td> <div class="pN">1365</div> <div class="G">“Addhā pasaṃsāma sahāyasampadaṃ,</div> </td> </tr> <tr> <td> <div class="G">Seṭṭhā samā sevitabbā sahāyā;</div> </td> </tr> <tr> <td> <div class="G">Ete aladdhā anavajjabhojī,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1366"> <div class="divNumber">134.</div> <div class="p"> <table class="singleColumn"> <tr> <td> <div class="pN">1366</div> <div class="G"><span class="bold">Disvā suvaṇṇassa pabhassarāni,</span></div> </td> </tr> <tr> <td> <div class="G"><span class="bold">Kammāraputtena suniṭṭhitāni;</span></div> </td> </tr> <tr> <td> <div class="G"><span class="bold">Saṅghaṭṭayantāni duve bhujasmiṃ,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (4) </div> </td> </tr> </table> </div>
</div>
<div class="q" id="p_25Cn_1367"> <div class="p">
<span class="pN">1367</span><span class="bold">Disvā suvaṇṇassa pabhassarānī</span>ti disvā passitvā tulayitvā tīrayitvā vibhāvayitvā vibhūtaṃ katvā. <span class="bold">Suvaṇṇassā</span>ti jātarūpassa. <span class="bold">Pabhassarānī</span>ti parisuddhāni pariyodātānīti—  disvā suvaṇṇassa pabhassarāni. </div>
</div>
<div class="q" id="p_25Cn_1368"> <div class="p">
<span class="pN">1368</span><span class="bold">Kammāraputtena suniṭṭhitānī</span>ti kammāraputto vuccati suvaṇṇakāro. <span class="bold">Kammāraputtena suniṭṭhitānī</span>ti kammāraputtena suniṭṭhitāni sukatāni suparikammakatānīti—  kammāraputtena suniṭṭhitāni. </div>
</div>
<div class="q" id="p_25Cn_1369"> <div class="p">
<span class="pN">1369</span><span class="bold">Saṅghaṭṭayantāni duve bhujasmin</span>ti bhujo vuccati hattho. Yathā ekasmiṃ hatthe dve nūpurāni ghaṭṭenti; evameva sattā taṇhāvasena diṭṭhivasena niraye ghaṭṭenti, tiracchānayoniyaṃ ghaṭṭenti, pettivisaye ghaṭṭenti, manussaloke ghaṭṭenti, devaloke ghaṭṭenti, gatiyā gatiṃ upapattiyā upapattiṃ paṭisandhiyā paṭisandhiṃ bhavena bhavaṃ saṃsārena saṃsāraṃ vaṭṭena vaṭṭaṃ ghaṭṭenti saṅghaṭṭenti saṅghaṭṭentā caranti viharanti iriyanti vattenti pālenti yapenti yāpentīti—  saṅghaṭṭayantāni duve bhujasmiṃ, eko care khaggavisāṇakappo. Tenāha so paccekasambuddho—  </div>
</div>
<div class="q" id="p_25Cn_1370"> <div class="p"> <table class="singleColumn"> <tr> <td> <div class="pN">1370</div> <div class="G">“Disvā suvaṇṇassa pabhassarāni,</div> </td> </tr> <tr> <td> <div class="G">Kammāraputtena suniṭṭhitāni;</div> </td> </tr> <tr> <td> <div class="G">Saṅghaṭṭayantāni duve bhujasmiṃ,</div> </td> </tr> <tr> <td> <div class="G">Eko care khaggavisāṇakappo”.</div> </td> </tr> </table> </div>
</div>
<div class="q" id="p_25Cn_1371"> <div class="divNumber">135.</div> <div class="p"> <table class="singleColumn"> <tr> <td> <div class="pN">1371</div> <div class="G"><span class="bold">Evaṃ dutīyena sahā mamassa,</span></div> </td> </tr> <tr> <td> <div class="G"><span class="bold">Vācābhilāpo abhisajjanā vā;</span></div> </td> </tr> <tr> <td> <div class="G"><span class="bold">Etaṃ bhayaṃ āyatiṃ pekkhamāno,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (5) </div> </td> </tr> </table> </div>
</div>
<div class="q" id="p_25Cn_1372"> <div class="p">
<span class="pN">1372</span><span class="bold">Evaṃ dutīyena sahā mamassā</span>ti taṇhādutiyo vā hoti puggaladutiyo vā. Kathaṃ taṇhādutiyo hoti? Taṇhāti rūpataṇhā…pe…  dhammataṇhā. Yassesā taṇhā appahīnā, so vuccati taṇhādutiyo. </div>
</div>
<div class="q" id="p_25Cn_1373"> <div class="p"> <table class="singleColumn"> <tr> <td> <div class="pN">1373</div> <div class="G">Taṇhādutiyo puriso,</div> </td> </tr> <tr> <td> <div class="G">dīghamaddhāna saṃsaraṃ;</div> </td> </tr> <tr> <td> <div class="G">Itthabhāvaññathābhāvaṃ,</div> </td> </tr> <tr> <td> <div class="G">saṃsāraṃ nātivattatīti.</div> </td> </tr> </table> </div>
</div>
<div class="q" id="p_25Cn_1374"> <div class="p">
<span class="pN">1374</span>Evaṃ taṇhādutiyo vā hoti. </div>
</div>
<div class="q" id="p_25Cn_1375"> <div class="p">
<span class="pN">1375</span>Kathaṃ puggaladutiyo hoti? Idhekacco na atthahetu na kāraṇahetu uddhato avūpasantacitto ekassa vā dutiyo hoti, dvinnaṃ vā tatiyo hoti, tiṇṇaṃ vā catuttho hoti. Tattha bahuṃ samphappalāpaṃ palapati; seyyathidaṃ—  rājakathaṃ corakathaṃ mahāmattakathaṃ senākathaṃ bhayakathaṃ yuddhakathaṃ annakathaṃ pānakathaṃ vatthakathaṃ sayanakathaṃ mālākathaṃ gandhakathaṃ ñātikathaṃ yānakathaṃ gāmakathaṃ nigamakathaṃ nagarakathaṃ janapadakathaṃ itthikathaṃ sūrakathaṃ visikhākathaṃ kumbhaṭṭhānakathaṃ pubbapetakathaṃ nānattakathaṃ lokakkhāyikaṃ samuddakkhāyikaṃ itibhavābhavakathaṃ katheti. Evaṃ puggaladutiyo hotīti—  evaṃ dutīyena sahā mamassa. </div>
</div>
<div class="q" id="p_25Cn_1376"> <div class="p">
<span class="pN">1376</span><span class="bold">Vācābhilāpo abhisajjanā vā</span>ti vācābhilāpo vuccati bāttiṃsa tiracchānakathā, seyyathidaṃ—  rājakathaṃ…pe…  itibhavābhavakathaṃ. <span class="bold">Abhisajjanā vā</span>ti dve sajjanā—  taṇhāsajjanā ca diṭṭhisajjanā ca…pe…  ayaṃ taṇhāsajjanā…pe…  ayaṃ diṭṭhisajjanāti—  vācābhilāpo abhisajjanā vā. </div>
</div>
<div class="q" id="p_25Cn_1377"> <div class="p">
<span class="pN">1377</span><span class="bold">Etaṃ bhayaṃ āyatiṃ pekkhamāno</span>ti. <span class="bold">Bhayan</span>ti jātibhayaṃ jarābhayaṃ byādhibhayaṃ maraṇabhayaṃ rājabhayaṃ corabhayaṃ aggibhayaṃ udakabhayaṃ attānuvādabhayaṃ parānuvādabhayaṃ daṇḍabhayaṃ duggatibhayaṃ ūmibhayaṃ kumbhilabhayaṃ āvaṭṭabhayaṃ susumārabhayaṃ ājīvikabhayaṃ asilokabhayaṃ parisasārajjabhayaṃ madanabhayaṃ bhayānakaṃ chambhitattaṃ lomahaṃso cetaso ubbego utrāso. <span class="bold">Etaṃ bhayaṃ āyatiṃ pekkhamāno</span>ti etaṃ bhayaṃ āyatiṃ pekkhamāno dakkhamāno olokayamāno nijjhāyamāno upaparikkhamānoti—  etaṃ bhayaṃ āyatiṃ pekkhamāno, eko care khaggavisāṇakappo. Tenāha so paccekasambuddho—  </div>
</div>
<div class="q" id="p_25Cn_1378"> <div class="p"> <table class="singleColumn"> <tr> <td> <div class="pN">1378</div> <div class="G">“Evaṃ dutīyena sahā mamassa,</div> </td> </tr> <tr> <td> <div class="G">Vācābhilāpo abhisajjanā vā;</div> </td> </tr> <tr> <td> <div class="G">Etaṃ bhayaṃ āyatiṃ pekkhamāno,</div> </td> </tr> <tr> <td> <div class="G">Eko care khaggavisāṇakappo”.</div> </td> </tr> </table> </div>
</div>
<div class="q" id="p_25Cn_1379"> <div class="divNumber">136.</div> <div class="p"> <table class="singleColumn"> <tr> <td> <div class="pN">1379</div> <div class="G"><span class="bold">Kāmā hi citrā madhurā manoramā,</span></div> </td> </tr> <tr> <td> <div class="G"><span class="bold">Virūparūpena mathenti cittaṃ;</span></div> </td> </tr> <tr> <td> <div class="G"><span class="bold">Ādīnavaṃ kāmaguṇesu disvā,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (6) </div> </td> </tr> </table> </div>
</div>
<div class="q" id="p_25Cn_1380"> <div class="p">
<span class="pN">1380</span><span class="bold">Kāmā hi citrā madhurā manoramā</span>ti. <span class="bold">Kāmā</span>ti uddānato dve kāmā—  vatthukāmā ca kilesakāmā ca…pe…  ime vuccanti vatthukāmā…pe…  ime vuccanti kilesakāmā. <span class="bold">Citrā</span>ti nānāvaṇṇā rūpā nānāvaṇṇā saddā nānāvaṇṇā gandhā nānāvaṇṇā rasā nānāvaṇṇā phoṭṭhabbā iṭṭhā kantā manāpā piyarūpā kāmūpasaṃhitā rajanīyā. <span class="bold">Madhurā</span>ti vuttañhetaṃ bhagavatā—  “pañcime, bhikkhave, kāmaguṇā. Katame pañca? Cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā, sotaviññeyyā saddā…pe…  ghānaviññeyyā gandhā…  jivhāviññeyyā rasā…  kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā. Ime kho, bhikkhave, pañca kāmaguṇā. Yaṃ kho, bhikkhave, ime pañca kāmaguṇe paṭicca uppajjati sukhaṃ somanassaṃ, idaṃ vuccati kāmasukhaṃ miḷhasukhaṃ puthujjanasukhaṃ anariyasukhaṃ, ‘na sevitabbaṃ na bhāvetabbaṃ na bahulīkātabbaṃ, bhāyitabbaṃ etassa sukhassā’ti vadāmī”ti—  kāmā hi citrā madhurā. <span class="bold">Manoramā</span>ti. <span class="bold">Mano</span>ti yaṃ cittaṃ…pe…  tajjā manoviññāṇadhātu. Mano ramenti thomenti tosenti pahāsentīti—  kāmā hi citrā madhurā manoramā. </div>
</div>
<div class="q" id="p_25Cn_1381"> <div class="p">
<span class="pN">1381</span><span class="bold">Virūparūpena mathenti cittan</span>ti nānāvaṇṇehi rūpehi…pe…  nānāvaṇṇehi phoṭṭhabbehi cittaṃ mathenti tosenti pahāsentīti—  virūparūpena mathenti cittaṃ. </div>
</div>
<div class="q" id="p_25Cn_1382"> <div class="p">
<span class="pN">1382</span><span class="bold">Ādīnavaṃ kāmaguṇesu disvā</span>ti. Vuttañhetaṃ bhagavatā—  “ko ca, bhikkhave, kāmānaṃ ādīnavo? Idha, bhikkhave, kulaputto yena sippaṭṭhānena jīvikaṃ kappeti, yadi muddāya yadi gaṇanāya yadi saṅkhānena yadi kasiyā yadi vaṇijjāya yadi gorakkhena yadi issatthena yadi rājaporisena yadi sippaññatarena, sītassa purakkhato uṇhassa purakkhato ḍaṃsamakasavātātapasarīsapasamphassehi samphassamāno khuppipāsāya mīyamāno; ayaṃ, bhikkhave, kāmānaṃ ādīnavo sandiṭṭhiko dukkhakkhandho kāmahetu kāmanidānaṃ kāmādhikaraṇaṃ kāmānameva hetu. </div>
</div>
<div class="q" id="p_25Cn_1383"> <div class="p">
<span class="pN">1383</span>Tassa ce, bhikkhave, kulaputtassa evaṃ uṭṭhahato ghaṭato vāyamato te bhogā nābhinipphajjanti, so socati kilamati paridevati urattāḷiṃ kandati, sammohaṃ āpajjati—  ‘moghaṃ vata me uṭṭhānaṃ, aphalo vata me vāyāmo’ti. Ayampi, bhikkhave, kāmānaṃ ādīnavo sandiṭṭhiko dukkhakkhandho kāmahetu kāmanidānaṃ kāmādhikaraṇaṃ kāmānameva hetu. </div>
</div>
<div class="q" id="p_25Cn_1384"> <div class="p">
<span class="pN">1384</span>Tassa ce, bhikkhave, kulaputtassa evaṃ uṭṭhahato ghaṭato vāyamato te bhogā abhinipphajjanti, so tesaṃ bhogānaṃ ārakkhādhikaraṇaṃ dukkhaṃ domanassaṃ paṭisaṃvedeti—  ‘kinti me bhoge neva rājāno hareyyuṃ, na corā hareyyuṃ, na aggi ḍaheyya, na udakaṃ vaheyya, na appiyā dāyādā hareyyun’ti. Tassa evaṃ ārakkhato gopayato te bhoge rājāno vā haranti corā vā haranti aggi vā ḍahati udakaṃ vā vahati appiyā vā dāyādā haranti. So socati…pe…  sammohaṃ āpajjati—  ‘yampi me ahosi tampi no natthī’ti. Ayampi, bhikkhave, kāmānaṃ ādīnavo sandiṭṭhiko dukkhakkhandho kāmahetu kāmanidānaṃ kāmādhikaraṇaṃ kāmānameva hetu. </div>
</div>
<div class="q" id="p_25Cn_1385"> <div class="p">
<span class="pN">1385</span>Puna caparaṃ, bhikkhave, kāmahetu kāmanidānaṃ kāmādhikaraṇaṃ kāmānameva hetu rājānopi rājūhi vivadanti, khattiyāpi khattiyehi vivadanti, brāhmaṇāpi brāhmaṇehi vivadanti, gahapatīpi gahapatīhi vivadanti, mātāpi puttena vivadati, puttopi mātarā vivadati, pitāpi puttena vivadati, puttopi pitarā vivadati, bhātāpi bhaginiyā vivadati, bhaginīpi bhātarā vivadati, sahāyopi sahāyena vivadati. Te tattha kalahaviggahavivādāpannā aññamaññaṃ pāṇīhipi upakkamanti leḍḍūhipi upakkamanti daṇḍehipi upakkamanti satthehipi upakkamanti. Te tattha maraṇampi nigacchanti maraṇamattampi dukkhaṃ. Ayampi, bhikkhave, kāmānaṃ ādīnavo sandiṭṭhiko dukkhakkhandho kāmahetu kāmanidānaṃ kāmādhikaraṇaṃ kāmānameva hetu. </div>
</div>
<div class="q" id="p_25Cn_1386"> <div class="p">
<span class="pN">1386</span>Puna caparaṃ, bhikkhave, kāmahetu kāmanidānaṃ kāmādhikaraṇaṃ kāmānameva hetu asicammaṃ gahetvā dhanukalāpaṃ sannayhitvā ubhatobyūḷhaṃ saṅgāmaṃ pakkhandanti, usūsupi khippamānesu sattīsupi khippamānāsu asīsupi vijjotalantesu. Te tattha usūhipi vijjhanti sattīhipi vijjhanti asināpi sīsaṃ chindanti. Te tattha maraṇampi nigacchanti maraṇamattampi dukkhaṃ. Ayampi, bhikkhave, kāmānaṃ ādīnavo sandiṭṭhiko dukkhakkhandho kāmahetu kāmanidānaṃ kāmādhikaraṇaṃ kāmānameva hetu. </div>
</div>
<div class="q" id="p_25Cn_1387"> <div class="p">
<span class="pN">1387</span>Puna caparaṃ, bhikkhave, kāmahetu kāmanidānaṃ kāmādhikaraṇaṃ kāmānameva hetu asicammaṃ gahetvā dhanukalāpaṃ sannayhitvā addāvalepanā upakāriyo pakkhandanti, usūsupi khippamānesu sattīsupi khippamānāsu, asīsupi vijjotalantesu. Te tattha usūhipi vijjhanti sattīhipi vijjhanti chakaṇakāyapi osiñcanti abhivaggenapi omaddanti asināpi sīsaṃ chindanti. Te tattha maraṇampi nigacchanti maraṇamattampi dukkhaṃ. Ayampi, bhikkhave, kāmānaṃ ādīnavo sandiṭṭhiko dukkhakkhandho kāmahetu kāmanidānaṃ kāmādhikaraṇaṃ kāmānameva hetu. </div>
</div>
<div class="q" id="p_25Cn_1388"> <div class="p">
<span class="pN">1388</span>Puna caparaṃ, bhikkhave, kāmahetu kāmanidānaṃ kāmādhikaraṇaṃ kāmānameva hetu sandhimpi chindanti nillopampi haranti ekāgārikampi karonti paripanthepi tiṭṭhanti paradārampi gacchanti. Tamenaṃ rājāno gahetvā vividhā kammakāraṇā kārenti—  kasāhipi tāḷenti, vettehipi tāḷenti, aḍḍhadaṇḍakehipi tāḷenti, hatthampi chindanti…pe…  asināpi sīsaṃ chindanti. Te tattha maraṇampi nigacchanti maraṇamattampi dukkhaṃ. Ayampi, bhikkhave, kāmānaṃ ādīnavo sandiṭṭhiko dukkhakkhandho kāmahetu kāmanidānaṃ kāmādhikaraṇaṃ kāmānameva hetu. </div>
</div>
<div class="q" id="p_25Cn_1389"> <div class="p">
<span class="pN">1389</span>Puna caparaṃ, bhikkhave, kāmahetu kāmanidānaṃ kāmādhikaraṇaṃ kāmānameva hetu kāyena duccaritaṃ caranti vācāya duccaritaṃ caranti manasā duccaritaṃ caranti. Te kāyena duccaritaṃ caritvā vācāya duccaritaṃ caritvā manasā duccaritaṃ caritvā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti. Ayampi, bhikkhave, kāmānaṃ ādīnavo samparāyiko dukkhakkhandho kāmahetu kāmanidānaṃ kāmādhikaraṇaṃ kāmānameva hetu”. </div>
</div>
<div class="q" id="p_25Cn_1390"> <div class="p">
<span class="pN">1390</span><span class="bold">Ādīnavaṃ kāmaguṇesu disvā</span>ti kāmaguṇesu ādīnavaṃ disvā passitvā tulayitvā tīrayitvā vibhāvayitvā vibhūtaṃ katvāti—  ādīnavaṃ kāmaguṇesu disvā, eko care khaggavisāṇakappo. Tenāha so paccekasambuddho—  </div>
</div>
<div class="q" id="p_25Cn_1391"> <div class="p"> <table class="singleColumn"> <tr> <td> <div class="pN">1391</div> <div class="G">“Kāmā hi citrā madhurā manoramā,</div> </td> </tr> <tr> <td> <div class="G">Virūparūpena mathenti cittaṃ;</div> </td> </tr> <tr> <td> <div class="G">Ādīnavaṃ kāmaguṇesu disvā,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1392"> <div class="divNumber">137.</div> <div class="p"> <table class="singleColumn"> <tr> <td> <div class="pN">1392</div> <div class="G"><span class="bold">Ītī ca gaṇḍo ca upaddavo ca,</span></div> </td> </tr> <tr> <td> <div class="G"><span class="bold">Rogo ca sallañca bhayañca metaṃ;</span></div> </td> </tr> <tr> <td> <div class="G"><span class="bold">Etaṃ bhayaṃ kāmaguṇesu disvā,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (7) </div> </td> </tr> </table> </div>
</div>
<div class="q" id="p_25Cn_1393"> <div class="p">
<span class="pN">1393</span><span class="bold">Ītī ca gaṇḍo ca upaddavo ca, rogo ca sallañca bhayañca</span> <span class="bold">metan</span>ti vuttañhetaṃ bhagavatā—  “bhayanti, bhikkhave, kāmānametaṃ adhivacanaṃ. Dukkhanti, bhikkhave, kāmānametaṃ adhivacanaṃ. Rogoti, bhikkhave, kāmānametaṃ adhivacanaṃ. Gaṇḍoti, bhikkhave, kāmānametaṃ adhivacanaṃ. Sallanti, bhikkhave, kāmānametaṃ adhivacanaṃ. Saṅgoti, bhikkhave, kāmānametaṃ adhivacanaṃ. Paṅkoti, bhikkhave, kāmānametaṃ adhivacanaṃ. Gabbhoti, bhikkhave, kāmānametaṃ adhivacanaṃ. Kasmā ca, bhikkhave, bhayanti kāmānametaṃ adhivacanaṃ? Yasmā ca kāmarāgarattāyaṃ, bhikkhave, chandarāgavinibaddho diṭṭhadhammikāpi bhayā na parimuccati, samparāyikāpi bhayā na parimuccati, tasmā bhayanti kāmānametaṃ adhivacanaṃ. Kasmā ca, bhikkhave, dukkhanti…pe…  rogoti…  gaṇḍoti…  sallanti…  saṅgoti…  paṅkoti…  gabbhoti kāmānametaṃ adhivacanaṃ? Yasmā ca kāmarāgarattāyaṃ, bhikkhave, chandarāgavinibaddho diṭṭhadhammikāpi gabbhā na parimuccati, samparāyikāpi gabbhā na parimuccati, tasmā gabbhoti kāmānametaṃ adhivacanan”ti. </div>
</div>
<div class="q" id="p_25Cn_1394"> <div class="p"> <table class="singleColumn"> <tr> <td> <div class="pN">1394</div> <div class="G">Bhayaṃ dukkhañca rogo ca,</div> </td> </tr> <tr> <td> <div class="G">gaṇḍo sallañca saṅgo ca;</div> </td> </tr> <tr> <td> <div class="G">Paṅko gabbho ca ubhayaṃ,</div> </td> </tr> <tr> <td> <div class="G">ete kāmā pavuccanti;</div> </td> </tr> <tr> <td> <div class="G">Yattha satto puthujjano.</div> </td> </tr> </table> </div>
</div>
<div class="q" id="p_25Cn_1395"> <div class="p"> <table class="singleColumn"> <tr> <td> <div class="pN">1395</div> <div class="G">Otiṇṇo sātarūpena,</div> </td> </tr> <tr> <td> <div class="G">puna gabbhāya gacchati;</div> </td> </tr> <tr> <td> <div class="G">Yato ca bhikkhu ātāpī,</div> </td> </tr> <tr> <td> <div class="G">sampajaññaṃ na riccati.</div> </td> </tr> </table> </div>
</div>
<div class="q" id="p_25Cn_1396"> <div class="p"> <table class="singleColumn"> <tr> <td> <div class="pN">1396</div> <div class="G">So imaṃ palipathaṃ duggaṃ,</div> </td> </tr> <tr> <td> <div class="G">atikkamma tathāvidho;</div> </td> </tr> <tr> <td> <div class="G">Pajaṃ jātijarūpetaṃ,</div> </td> </tr> <tr> <td> <div class="G">phandamānaṃ avekkhatīti.</div> </td> </tr> </table> </div>
</div>
<div class="q" id="p_25Cn_1397"> <div class="p"> <table class="singleColumn"> <tr> <td> <div class="pN">1397</div> <div class="G">Ītī ca gaṇḍo ca upaddavo ca,</div> </td> </tr> <tr> <td> <div class="G">Rogo ca sallañca bhayañca metaṃ.</div> </td> </tr> </table> </div>
</div>
<div class="q" id="p_25Cn_1398"> <div class="p">
<span class="pN">1398</span><span class="bold">Etaṃ bhayaṃ kāmaguṇesu disvā</span>ti etaṃ bhayaṃ kāmaguṇesu disvā passitvā tulayitvā tīrayitvā vibhāvayitvā vibhūtaṃ katvāti—  etaṃ bhayaṃ kāmaguṇesu disvā, eko care khaggavisāṇakappo. Tenāha so paccekasambuddho—  </div>
</div>
<div class="q" id="p_25Cn_1399"> <div class="p"> <table class="singleColumn"> <tr> <td> <div class="pN">1399</div> <div class="G">“Ītī ca gaṇḍo ca upaddavo ca,</div> </td> </tr> <tr> <td> <div class="G">Rogo ca sallañca bhayañca metaṃ;</div> </td> </tr> <tr> <td> <div class="G">Etaṃ bhayaṃ kāmaguṇesu disvā,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1400"> <div class="divNumber">138.</div> <div class="p"> <table class="singleColumn"> <tr> <td> <div class="pN">1400</div> <div class="G"><span class="bold">Sītañca uṇhañca khudaṃ pipāsaṃ,</span></div> </td> </tr> <tr> <td> <div class="G"><span class="bold">Vātātape ḍaṃsasarīsape ca;</span></div> </td> </tr> <tr> <td> <div class="G"><span class="bold">Sabbānipetāni abhisambhavitvā,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (8) </div> </td> </tr> </table> </div>
</div>
<div class="q" id="p_25Cn_1401"> <div class="p">
<span class="pN">1401</span><span class="bold">Sītañca uṇhañca khudaṃ pipāsan</span>ti. <span class="bold">Sītan</span>ti dvīhi kāraṇehi sītaṃ hoti—  abbhantaradhātuppakopavasena vā sītaṃ hoti bahiddhā utuvasena vā sītaṃ hoti. <span class="bold">Uṇhan</span>ti dvīhi kāraṇehi uṇhaṃ hoti—  abbhantaradhātuppakopavasena vā uṇhaṃ hoti bahiddhā utuvasena vā uṇhaṃ hoti. <span class="bold">Khudā</span> vuccati chātako. <span class="bold">Pipāsā</span> vuccati udakapipāsāti—  sītañca uṇhañca khudaṃ pipāsaṃ. </div>
</div>
<div class="q" id="p_25Cn_1402"> <div class="p">
<span class="pN">1402</span><span class="bold">Vātātape ḍaṃsasarīsape cā</span>ti. <span class="bold">Vātā</span>ti puratthimā vātā pacchimā vātā uttarā vātā dakkhiṇā vātā sarajā vātā arajā vātā sītā vātā uṇhā vātā parittā vātā adhimattā vātā verambhavātā pakkhavātā supaṇṇavātā tālapaṇṇavātā vidhūpanavātā. <span class="bold">Ātapo</span> vuccati sūriyasantāpo. <span class="bold">Ḍaṃsā</span> vuccanti piṅgalamakkhikā. <span class="bold">Sarīsapā</span> vuccanti ahīti—  vātātape ḍaṃsasarīsape ca. </div>
</div>
<div class="q" id="p_25Cn_1403"> <div class="p">
<span class="pN">1403</span><span class="bold">Sabbānipetāni abhisambhavitvā</span>ti abhibhavitvā ajjhottharitvā pariyādiyitvā madditvāti—  sabbānipetāni abhisambhavitvā, eko care khaggavisāṇakappo. Tenāha so paccekasambuddho—  </div>
</div>
<div class="q" id="p_25Cn_1404"> <div class="p"> <table class="singleColumn"> <tr> <td> <div class="pN">1404</div> <div class="G">“Sītañca uṇhañca khudaṃ pipāsaṃ,</div> </td> </tr> <tr> <td> <div class="G">Vātātape ḍaṃsasarīsape ca;</div> </td> </tr> <tr> <td> <div class="G">Sabbānipetāni abhisambhavitvā,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1405"> <div class="divNumber">139.</div> <div class="p"> <table class="singleColumn"> <tr> <td> <div class="pN">1405</div> <div class="G"><span class="bold">Nāgova yūthāni vivajjayitvā,</span></div> </td> </tr> <tr> <td> <div class="G"><span class="bold">Sañjātakhandho padumī uḷāro;</span></div> </td> </tr> <tr> <td> <div class="G"><span class="bold">Yathābhirantaṃ vihare araññe,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (9) </div> </td> </tr> </table> </div>
</div>
<div class="q" id="p_25Cn_1406"> <div class="p">
<span class="pN">1406</span><span class="bold">Nāgova yūthāni vivajjayitvā</span>ti nāgo vuccati hatthināgo. Paccekasambuddhopi nāgo. Kiṃkāraṇā paccekasambuddho nāgo? Āguṃ na karotīti nāgo; na gacchatīti nāgo; na āgacchatīti nāgo. Kathaṃ so paccekasambuddho āguṃ na karotīti nāgo? Āgu vuccati pāpakā akusalā dhammā saṃkilesikā ponobhavikā sadarā dukkhavipākā āyatiṃ jātijarāmaraṇiyā. </div>
</div>
<div class="q" id="p_25Cn_1407"> <div class="p"> <table class="singleColumn"> <tr> <td> <div class="pN">1407</div> <div class="G">Āguṃ na karoti kiñci loke,</div> </td> </tr> <tr> <td> <div class="G">Sabbasaṃyoge visajja bandhanāni;</div> </td> </tr> <tr> <td> <div class="G">Sabbattha na sajjatī vimutto,</div> </td> </tr> <tr> <td> <div class="G">Nāgo tādi pavuccate tathattā.</div> </td> </tr> </table> </div>
</div>
<div class="q" id="p_25Cn_1408"> <div class="p">
<span class="pN">1408</span>Evaṃ so paccekasambuddho āguṃ na karotīti nāgo. </div>
</div>
<div class="q" id="p_25Cn_1409"> <div class="p">
<span class="pN">1409</span>Kathaṃ so paccekasambuddho na gacchatīti nāgo? So paccekasambuddho na chandāgatiṃ gacchati, na dosāgatiṃ gacchati, na mohāgatiṃ gacchati, na bhayāgatiṃ gacchati, na rāgavasena gacchati, na dosavasena gacchati, na mohavasena gacchati, na mānavasena gacchati, na diṭṭhivasena gacchati, na uddhaccavasena gacchati, na vicikicchāvasena gacchati, na anusayavasena gacchati, na vaggehi dhammehi yāyati nīyati vuyhati saṃharīyati. Evaṃ so paccekasambuddho na gacchatīti nāgo. </div>
</div>
<div class="q" id="p_25Cn_1410"> <div class="p">
<span class="pN">1410</span>Kathaṃ so paccekasambuddho na āgacchatīti nāgo? Sotāpattimaggena ye kilesā pahīnā te kilese na puneti na pacceti na paccāgacchati, sakadāgāmimaggena…pe…  anāgāmimaggena…pe…  arahattamaggena ye kilesā pahīnā te kilese na puneti na pacceti na paccāgacchati. Evaṃ so paccekasambuddho na āgacchatīti nāgo. </div>
</div>
<div class="q" id="p_25Cn_1411"> <div class="p">
<span class="pN">1411</span><span class="bold">Nāgova yūthāni vivajjayitvā</span>ti yathā so hatthināgo yūthāni vivajjetvā parivajjetvā abhinivajjetvā ekova araññavanamajjhogāhetvā carati viharati iriyati vatteti pāleti yapeti yāpeti, paccekasambuddhopi gaṇaṃ vivajjetvā parivajjetvā abhivajjetvā eko araññavanapatthāni pantāni senāsanāni paṭisevati appasaddāni appanigghosāni vijanavātāni manussarāhasseyyakāni paṭisallānasāruppāni. So eko gacchati eko tiṭṭhati eko nisīdati eko seyyaṃ kappeti eko gāmaṃ piṇḍāya pavisati eko paṭikkamati eko raho nisīdati eko caṅkamaṃ adhiṭṭhāti eko carati viharati iriyati vatteti pāleti yapeti yāpetīti—  nāgova yūthāni vivajjayitvā. </div>
</div>
<div class="q" id="p_25Cn_1412"> <div class="p">
<span class="pN">1412</span><span class="bold">Sañjātakhandho padumī uḷāro</span>ti yathā so hatthināgo sañjātakkhandho sattaratano vā hoti aṭṭharatano vā, paccekasambuddhopi sañjātakkhandho asekkhena sīlakkhandhena asekkhena samādhikkhandhena asekkhena paññākkhandhena asekkhena vimuttikkhandhena asekkhena vimuttiñāṇadassanakkhandhena. Yathā so hatthināgo padumī, paccekasambuddhopi sattahi bojjhaṅgapupphehi padumī, satisambojjhaṅgapupphena dhammavicayasambojjhaṅgapupphena vīriyasambojjhaṅgapupphena pītisambojjhaṅgapupphena passaddhisambojjhaṅgapupphena samādhisambojjhaṅgapupphena upekkhāsambojjhaṅgapupphena. Yathā so hatthināgo uḷāro thāmena balena javena sūrena, paccekasambuddhopi uḷāro sīlena samādhinā paññāya vimuttiyā vimuttiñāṇadassanenāti—  sañjātakhandho padumī uḷāro. </div>
</div>
<div class="q" id="p_25Cn_1413"> <div class="p">
<span class="pN">1413</span><span class="bold">Yathābhirantaṃ vihare araññe</span>ti yathā so hatthināgo yathābhirantaṃ araññe viharati, paccekasambuddhopi yathābhirantaṃ araññe viharati. Paṭhamenapi jhānena yathābhirantaṃ araññe viharati, dutiyenapi jhānena…pe…  tatiyenapi jhānena…  catutthenapi jhānena yathābhirantaṃ araññe viharati; mettāyapi cetovimuttiyā yathābhirantaṃ araññe viharati, karuṇāyapi cetovimuttiyā…  muditāyapi cetovimuttiyā…  upekkhāyapi cetovimuttiyā yathābhirantaṃ araññe viharati; ākāsānañcāyatanasamāpattiyāpi yathābhirantaṃ araññe viharati, viññāṇañcāyatanasamāpattiyāpi…  ākiñcaññāyatanasamāpattiyāpi…  nevasaññānāsaññāyatanasamāpattiyāpi…  nirodhasamāpattiyāpi…  phalasamāpattiyāpi yathābhirantaṃ araññe viharatīti—  yathābhirantaṃ vihare araññe, eko care khaggavisāṇakappo. Tenāha so paccekasambuddho—  </div>
</div>
<div class="q" id="p_25Cn_1414"> <div class="p"> <table class="singleColumn"> <tr> <td> <div class="pN">1414</div> <div class="G">“Nāgova yūthāni vivajjayitvā,</div> </td> </tr> <tr> <td> <div class="G">Sañjātakhandho padumī uḷāro;</div> </td> </tr> <tr> <td> <div class="G">Yathābhirantaṃ vihare araññe,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1415"> <div class="divNumber">140.</div> <div class="p"> <table class="singleColumn"> <tr> <td> <div class="pN">1415</div> <div class="G"><span class="bold">Aṭṭhānataṃ saṅgaṇikāratassa,</span></div> </td> </tr> <tr> <td> <div class="G"><span class="bold">Yaṃ phassaye sāmayikaṃ vimuttiṃ;</span></div> </td> </tr> <tr> <td> <div class="G"><span class="bold">Ādiccabandhussa vaco nisamma,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (10) </div> </td> </tr> </table> </div>
</div>
<div class="q" id="p_25Cn_1416"> <div class="p">
<span class="pN">1416</span><span class="bold">Aṭṭhānataṃ saṅgaṇikāratassa, yaṃ phassaye sāmayikaṃ vimuttin</span>ti vuttañhetaṃ bhagavatā—  “yāvatānanda, bhikkhu saṅgaṇikārāmo saṅgaṇikarato saṅgaṇikārāmataṃ anuyutto, gaṇārāmo gaṇarato gaṇasammudito gaṇārāmataṃ anuyutto, yaṃ taṃ nekkhammasukhaṃ pavivekasukhaṃ upasamasukhaṃ sambodhisukhaṃ, tassa sukhassa nikāmalābhī bhavissati akicchalābhī akasiralābhīti—  netaṃ ṭhānaṃ vijjati. Yo ca kho so, ānanda, bhikkhu eko gaṇasmā vūpakaṭṭho viharati, tassetaṃ bhikkhuno pāṭikaṅkhaṃ. Yaṃ taṃ nekkhammasukhaṃ pavivekasukhaṃ upasamasukhaṃ sambodhisukhaṃ, tassa sukhassa nikāmalābhī bhavissati akicchalābhī akasiralābhīti—  ṭhānametaṃ vijjati. Yāvatānanda, bhikkhu saṅgaṇikārāmo saṅgaṇikarato saṅgaṇikārāmataṃ anuyutto, gaṇārāmo gaṇarato gaṇasammudito (gaṇārāmataṃ anuyutto) sāmāyikaṃ vā kantaṃ cetovimuttiṃ upasampajja viharissati, asāmāyikaṃ vā akuppanti—  netaṃ ṭhānaṃ vijjati. Yo ca kho so, ānanda, bhikkhu eko gaṇasmā vūpakaṭṭho viharati, tassetaṃ bhikkhuno pāṭikaṅkhaṃ sāmāyikaṃ vā kantaṃ cetovimuttiṃ upasampajja viharissati, asāmāyikaṃ vā akuppanti, ṭhānametaṃ vijjatī”ti—  aṭṭhānataṃ saṅgaṇikāratassa, yaṃ phassaye sāmayikaṃ vimuttiṃ. </div>
</div>
<div class="q" id="p_25Cn_1417"> <div class="p">
<span class="pN">1417</span><span class="bold">Ādiccabandhussa vaco nisammā</span>ti ādicco vuccati sūriyo. So gotamo gottena. Paccekasambuddhopi gotamo gottena. So paccekasambuddho sūriyassa gottañātako gottabandhu, tasmā paccekasambuddho ādiccabandhu. <span class="bold">Ādiccabandhussa vaco nisammā</span>ti ādiccabandhussa vacanaṃ byappathaṃ desanaṃ anusāsanaṃ anusiṭṭhaṃ sutvā suṇitvā uggahetvā upadhārayitvā upalakkhayitvāti—  ādiccabandhussa vaco nisamma, eko care khaggavisāṇakappo. Tenāha so paccekasambuddho—  </div>
</div>
<div class="q" id="p_25Cn_1418"> <div class="p"> <table class="singleColumn"> <tr> <td> <div class="pN">1418</div> <div class="G">“Aṭṭhānataṃ saṅgaṇikāratassa,</div> </td> </tr> <tr> <td> <div class="G">Yaṃ phassaye sāmayikaṃ vimuttiṃ;</div> </td> </tr> <tr> <td> <div class="G">Ādiccabandhussa vaco nisamma,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="CENTER" id="p_25Cn_1419">
<span class="pN">1419</span>Dutiyo vaggo.</div>
</html>
