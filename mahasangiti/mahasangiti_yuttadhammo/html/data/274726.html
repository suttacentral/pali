<html>
<div class="i">3.4.8 Pariññātasutta</div>
<div class="h">Satipaṭṭhānasaṃyutta</div>
<div class="h">Ananussutavagga</div>
<div class="h">Pariññātasutta</div>
<div class="q" id="p_14S5_925"> <div class="divNumber">404.</div> <div class="p">
<span class="pN">925</span>“Cattārome, bhikkhave, satipaṭṭhānā. Katame cattāro? Idha, bhikkhave, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṃ. Tassa kāye kāyānupassino viharato kāyo pariññāto hoti. Kāyassa pariññātattā amataṃ sacchikataṃ hoti. </div>
</div>
<div class="q" id="p_14S5_926"> <div class="p">
<span class="pN">926</span>Vedanāsu vedanānupassī viharati ātāpī sampajāno satimā, vineyya loke abhijjhādomanassaṃ. Tassa vedanāsu vedanānupassino viharato vedanā pariññātā honti. Vedanānaṃ pariññātattā amataṃ sacchikataṃ hoti. </div>
</div>
<div class="q" id="p_14S5_927"> <div class="p">
<span class="pN">927</span>Citte cittānupassī viharati ātāpī sampajāno satimā, vineyya loke abhijjhādomanassaṃ. Tassa citte cittānupassino viharato cittaṃ pariññātaṃ hoti. Cittassa pariññātattā amataṃ sacchikataṃ hoti. </div>
</div>
<div class="q" id="p_14S5_928"> <div class="p">
<span class="pN">928</span>Dhammesu dhammānupassī viharati ātāpī sampajāno satimā, vineyya loke abhijjhādomanassaṃ. Tassa dhammesu dhammānupassino viharato dhammā pariññātā honti. Dhammānaṃ pariññātattā amataṃ sacchikataṃ hotī”ti. </div>
</div>
<div class="CENTER" id="p_14S5_929">
<span class="pN">929</span>Aṭṭhamaṃ.</div>
</html>
