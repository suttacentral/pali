<html>
<div class="i">7.3.8 Sūriyaṅgapañha</div>
<div class="h">Opammakathāpañha</div>
<div class="h">Pathavīvagga</div>
<div class="h">Sūriyaṅgapañha</div>
<div class="q" id="p_28Mi_1810"> <div class="divNumber">252.</div> <div class="p">
<span class="pN">1810</span>“Bhante nāgasena, ‘sūriyassa satta aṅgāni gahetabbānī’ti yaṃ vadesi, katamāni tāni satta aṅgāni gahetabbānī”ti? “Yathā, mahārāja, sūriyo sabbaṃ udakaṃ parisoseti; evameva kho, mahārāja, yoginā yogāvacarena sabbakilesā anavasesaṃ parisosetabbā. Idaṃ, mahārāja, sūriyassa paṭhamaṃ aṅgaṃ gahetabbaṃ. </div>
</div>
<div class="q" id="p_28Mi_1811"> <div class="p">
<span class="pN">1811</span>Puna caparaṃ, mahārāja, sūriyo tamandhakāraṃ vidhamati; evameva kho, mahārāja, yoginā yogāvacarena sabbaṃ rāgatamaṃ dosatamaṃ mohatamaṃ mānatamaṃ diṭṭhitamaṃ kilesatamaṃ sabbaṃ duccaritatamaṃ vidhamayitabbaṃ. Idaṃ, mahārāja, sūriyassa dutiyaṃ aṅgaṃ gahetabbaṃ. </div>
</div>
<div class="q" id="p_28Mi_1812"> <div class="p">
<span class="pN">1812</span>Puna caparaṃ, mahārāja, sūriyo abhikkhaṇaṃ carati; evameva kho, mahārāja, yoginā yogāvacarena abhikkhaṇaṃ yoniso manasikāro kātabbo. Idaṃ, mahārāja, sūriyassa tatiyaṃ aṅgaṃ gahetabbaṃ. </div>
</div>
<div class="q" id="p_28Mi_1813"> <div class="p">
<span class="pN">1813</span>Puna caparaṃ, mahārāja, sūriyo raṃsimālī; evameva kho, mahārāja, yoginā yogāvacarena ārammaṇamālinā bhavitabbaṃ. Idaṃ, mahārāja, sūriyassa catutthaṃ aṅgaṃ gahetabbaṃ. </div>
</div>
<div class="q" id="p_28Mi_1814"> <div class="p">
<span class="pN">1814</span>Puna caparaṃ, mahārāja, sūriyo mahājanakāyaṃ santāpento carati; evameva kho, mahārāja, yoginā yogāvacarena ācārasīlaguṇavattappaṭipattiyā jhānavimokkhasamādhisamāpattiindriyabalabojjhaṅgasatipaṭṭhānasammappadhānaiddhipādehi sadevako loko santāpayitabbo. Idaṃ, mahārāja, sūriyassa pañcamaṃ aṅgaṃ gahetabbaṃ. </div>
</div>
<div class="q" id="p_28Mi_1815"> <div class="p">
<span class="pN">1815</span>Puna caparaṃ, mahārāja, sūriyo rāhubhayā bhīto carati; evameva kho, mahārāja, yoginā yogāvacarena duccaritaduggativisamakantāravipākavinipātakilesajālajaṭite diṭṭhisaṅghāṭapaṭimukke kupathapakkhande kummaggapaṭipanne satte disvā mahatā saṃvegabhayena mānasaṃ saṃvejetabbaṃ. Idaṃ, mahārāja, sūriyassa chaṭṭhaṃ aṅgaṃ gahetabbaṃ. </div>
</div>
<div class="q" id="p_28Mi_1816"> <div class="p">
<span class="pN">1816</span>Puna caparaṃ, mahārāja, sūriyo kalyāṇapāpake dasseti; evameva kho, mahārāja, yoginā yogāvacarena indriyabalabojjhaṅgasatipaṭṭhānasammappadhānaiddhipādalokiyalokuttaradhammā dassetabbā. Idaṃ, mahārāja, sūriyassa sattamaṃ aṅgaṃ gahetabbaṃ. Bhāsitampetaṃ, mahārāja, therena vaṅgīsena—  </div>
</div>
<div class="q" id="p_28Mi_1817"> <div class="p"> <table class="singleColumn"> <tr> <td> <div class="pN">1817</div> <div class="G">‘Yathāpi sūriyo udayanto,</div> </td> </tr> <tr> <td> <div class="G">Rūpaṃ dasseti pāṇinaṃ;</div> </td> </tr> <tr> <td> <div class="G">Suciñca asuciñcāpi,</div> </td> </tr> <tr> <td> <div class="G">Kalyāṇañcāpi pāpakaṃ.</div> </td> </tr> </table> </div>
</div>
<div class="q" id="p_28Mi_1818"> <div class="p"> <table class="singleColumn"> <tr> <td> <div class="pN">1818</div> <div class="G">Tathā bhikkhu dhammadharo,</div> </td> </tr> <tr> <td> <div class="G">avijjāpihitaṃ janaṃ;</div> </td> </tr> <tr> <td> <div class="G">Pathaṃ dasseti vividhaṃ,</div> </td> </tr> <tr> <td> <div class="G">ādiccovudayaṃ yathā’”ti.</div> </td> </tr> </table> </div>
</div>
<div class="CENTER" id="p_28Mi_1819">
<span class="pN">1819</span>Sūriyaṅgapañho aṭṭhamo.</div>
</html>
