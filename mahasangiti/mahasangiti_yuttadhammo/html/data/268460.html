<html>
<div class="i">3.4.6 Asubhānupassīsutta</div>
<div class="h">Tikanipāta</div>
<div class="h">Catutthavagga</div>
<div class="h">Asubhānupassīsutta</div>
<div class="q" id="p_18It_591"> <div class="divNumber">85.</div> <div class="p">
<span class="pN">591</span>Vuttañhetaṃ bhagavatā vuttamarahatāti me sutaṃ—  </div>
</div>
<div class="q" id="p_18It_592"> <div class="p">
<span class="pN">592</span>“Asubhānupassī, bhikkhave, kāyasmiṃ viharatha; ānāpānassati ca vo ajjhattaṃ parimukhaṃ sūpaṭṭhitā hotu; sabbasaṅkhāresu aniccānupassino viharatha. Asubhānupassīnaṃ, bhikkhave, kāyasmiṃ viharataṃ yo subhāya dhātuyā rāgānusayo so pahīyati. Ānāpānassatiyā ajjhattaṃ parimukhaṃ sūpaṭṭhititāya ye bāhirā vitakkāsayā vighātapakkhikā, te na honti. Sabbasaṅkhāresu aniccānupassīnaṃ viharataṃ yā avijjā sā pahīyati, yā vijjā sā uppajjatī”ti. Etamatthaṃ bhagavā avoca. Tatthetaṃ iti vuccati—  </div>
</div>
<div class="q" id="p_18It_593"> <div class="p"> <table class="singleColumn"> <tr> <td> <div class="pN">593</div> <div class="G">“Asubhānupassī kāyasmiṃ,</div> </td> </tr> <tr> <td> <div class="G">ānāpāne paṭissato;</div> </td> </tr> <tr> <td> <div class="G">Sabbasaṅkhārasamathaṃ,</div> </td> </tr> <tr> <td> <div class="G">passaṃ ātāpi sabbadā.</div> </td> </tr> </table> </div>
</div>
<div class="q" id="p_18It_594"> <div class="p"> <table class="singleColumn"> <tr> <td> <div class="pN">594</div> <div class="G">Sa ve sammaddaso bhikkhu,</div> </td> </tr> <tr> <td> <div class="G">yato tattha vimuccati;</div> </td> </tr> <tr> <td> <div class="G">Abhiññāvosito santo,</div> </td> </tr> <tr> <td> <div class="G">sa ve yogātigo munī”ti.</div> </td> </tr> </table> </div>
</div>
<div class="q" id="p_18It_595"> <div class="p">
<span class="pN">595</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_596">
<span class="pN">596</span>Chaṭṭhaṃ.</div>
</html>
