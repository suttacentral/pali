<html>
<div class="i">2.1.10 Dutiyachandarāgasutta</div>
<div class="h">Rādhasaṃyutta</div>
<div class="h">Paṭhamamāravagga</div>
<div class="h">Dutiyachandarāgasutta</div>
<div class="q" id="p_13S3_843"> <div class="divNumber">169.</div> <div class="p">
<span class="pN">843</span>Sāvatthinidānaṃ. Ekamantaṃ nisinnaṃ kho āyasmantaṃ rādhaṃ bhagavā etadavoca—  “rūpe kho, rādha, yo chando yo rāgo yā nandī yā taṇhā ye upayupādānā cetaso adhiṭṭhānābhinivesānusayā, te pajahatha. Evaṃ taṃ rūpaṃ pahīnaṃ bhavissati ucchinnamūlaṃ tālāvatthukataṃ anabhāvaṃkataṃ āyatiṃ anuppādadhammaṃ. Vedanāya yo chando yo rāgo yā nandī yā taṇhā ye upayupādānā cetaso adhiṭṭhānābhinivesānusayā, te pajahatha. Evaṃ sā vedanā pahīnā bhavissati ucchinnamūlā tālāvatthukatā anabhāvaṃkatā āyatiṃ anuppādadhammā. Saññāya…  saṅkhāresu yo chando yo rāgo yā nandī yā taṇhā ye upayupādānā cetaso adhiṭṭhānābhinivesānusayā, te pajahatha. Evaṃ te saṅkhārā pahīnā bhavissanti ucchinnamūlā tālāvatthukatā anabhāvaṃkatā āyatiṃ anuppādadhammā. Viññāṇe yo chando yo rāgo yā nandī yā taṇhā ye upayupādānā cetaso adhiṭṭhānābhinivesānusayā, te pajahatha. Evaṃ taṃ viññāṇaṃ pahīnaṃ bhavissati ucchinnamūlaṃ tālāvatthukataṃ anabhāvaṃkataṃ āyatiṃ anuppādadhamman”ti. </div>
</div>
<div class="CENTER" id="p_13S3_844">
<span class="pN">844</span>Dasamaṃ.</div>
<div class="CENTER" id="p_13S3_845">
<span class="pN">845</span>Rādhasaṃyuttassa paṭhamamāravaggo.</div>
<div class="SUMMARY" id="p_13S3_846">
<span class="pN">846</span><span class="firstLetter">T</span>assuddānaṃ</div>
<div class="q" id="p_13S3_847"> <div class="p"> <table class="singleColumn"> <tr> <td> <div class="pN">847</div> <div class="G">Māro satto bhavanetti,</div> </td> </tr> <tr> <td> <div class="G">pariññeyyā samaṇā duve;</div> </td> </tr> <tr> <td> <div class="G">Sotāpanno arahā ca,</div> </td> </tr> <tr> <td> <div class="G">chandarāgāpare duveti.</div> </td> </tr> </table> </div>
</div>
</html>
