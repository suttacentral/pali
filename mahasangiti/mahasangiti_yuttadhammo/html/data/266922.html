<html>
<div class="i">3.4 Pūraḷāsa (sundarikabhāradvāja) sutta</div>
<div class="h">Mahāvagga</div>
<div class="h">Pūraḷāsa (sundarikabhāradvāja) sutta</div>
<div class="q" id="p_18Sn_528"> <div class="p">
<span class="pN">528</span>Evaṃ me sutaṃ—  ekaṃ samayaṃ bhagavā kosalesu viharati sundarikāya nadiyā tīre. Tena kho pana samayena sundarikabhāradvājo brāhmaṇo sundarikāya nadiyā tīre aggiṃ juhati, aggihuttaṃ paricarati. Atha kho sundarikabhāradvājo brāhmaṇo aggiṃ juhitvā aggihuttaṃ paricaritvā uṭṭhāyāsanā samantā catuddisā anuvilokesi—  “ko nu kho imaṃ habyasesaṃ bhuñjeyyā”ti? Addasā kho sundarikabhāradvājo brāhmaṇo bhagavantaṃ avidūre aññatarasmiṃ rukkhamūle sasīsaṃ pārutaṃ nisinnaṃ; disvāna vāmena hatthena habyasesaṃ gahetvā dakkhiṇena hatthena kamaṇḍaluṃ gahetvā yena bhagavā tenupasaṅkami. </div>
</div>
<div class="q" id="p_18Sn_529"> <div class="p">
<span class="pN">529</span>Atha kho bhagavā sundarikabhāradvājassa brāhmaṇassa padasaddena sīsaṃ vivari. Atha kho sundarikabhāradvājo brāhmaṇo—  “muṇḍo ayaṃ bhavaṃ, muṇḍako ayaṃ bhavan”ti tatova puna nivattitukāmo ahosi. Atha kho sundarikabhāradvājassa brāhmaṇassa etadahosi—  “muṇḍāpi hi idhekacce brāhmaṇā bhavanti, yannūnāhaṃ upasaṅkamitvā jātiṃ puccheyyan”ti. Atha kho sundarikabhāradvājo brāhmaṇo yena bhagavā tenupasaṅkami; upasaṅkamitvā bhagavantaṃ etadavoca—  “kiṃjacco bhavan”ti? </div>
</div>
<div class="q" id="p_18Sn_530"> <div class="p">
<span class="pN">530</span>Atha kho bhagavā sundarikabhāradvājaṃ brāhmaṇaṃ gāthāhi ajjhabhāsi—  </div>
</div>
<div class="q" id="p_18Sn_531"> <div class="divNumber">458.</div> <div class="p"> <table class="singleColumn"> <tr> <td> <div class="pN">531</div> <div class="G">“Na brāhmaṇo nomhi na rājaputto,</div> </td> </tr> <tr> <td> <div class="G">Na vessāyano uda koci nomhi;</div> </td> </tr> <tr> <td> <div class="G">Gottaṃ pariññāya puthujjanānaṃ,</div> </td> </tr> <tr> <td> <div class="G">Akiñcano manta carāmi loke. (1)</div> </td> </tr> </table> </div>
</div>
<div class="q" id="p_18Sn_532"> <div class="divNumber">459.</div> <div class="p"> <table class="singleColumn"> <tr> <td> <div class="pN">532</div> <div class="G">Saṅghāṭivāsī agaho carāmi,</div> </td> </tr> <tr> <td> <div class="G">Nivuttakeso abhinibbutatto;</div> </td> </tr> <tr> <td> <div class="G">Alippamāno idha māṇavehi,</div> </td> </tr> <tr> <td> <div class="G">Akallaṃ maṃ brāhmaṇa pucchasi gottapañhaṃ”. (2)</div> </td> </tr> </table> </div>
</div>
<div class="q" id="p_18Sn_533"> <div class="divNumber">460.</div> <div class="p"> <table class="singleColumn"> <tr> <td> <div class="pN">533</div> <div class="G">“Pucchanti ve bho brāhmaṇā brāhmaṇebhi,</div> </td> </tr> <tr> <td> <div class="G">Saha brāhmaṇo no bhavan”ti. (3)</div> </td> </tr> </table> </div>
</div>
<div class="q" id="p_18Sn_534"> <div class="divNumber">461.</div> <div class="p"> <table class="singleColumn"> <tr> <td> <div class="pN">534</div> <div class="G">“Brāhmaṇo hi ce tvaṃ brūsi,</div> </td> </tr> <tr> <td> <div class="G">Mañca brūsi abrāhmaṇaṃ;</div> </td> </tr> <tr> <td> <div class="G">Taṃ taṃ sāvittiṃ pucchāmi,</div> </td> </tr> <tr> <td> <div class="G">Tipadaṃ catuvīsatakkharaṃ”. (4)</div> </td> </tr> </table> </div>
</div>
<div class="q" id="p_18Sn_535"> <div class="divNumber">462.</div> <div class="p"> <table class="singleColumn"> <tr> <td> <div class="pN">535</div> <div class="G">“Kiṃ nissitā isayo manujā,</div> </td> </tr> <tr> <td> <div class="G">Khattiyā brāhmaṇā devatānaṃ;</div> </td> </tr> <tr> <td> <div class="G">Yaññamakappayiṃsu puthū idha loke”. (5)</div> </td> </tr> </table> </div>
</div>
<div class="q" id="p_18Sn_536"> <div class="divNumber">463.</div> <div class="p"> <table class="singleColumn"> <tr> <td> <div class="pN">536</div> <div class="G">“Yadantagū vedagū yaññakāle,</div> </td> </tr> <tr> <td> <div class="G">Yassāhutiṃ labhe tassijjheti brūmi”. (6)</div> </td> </tr> </table> </div>
</div>
<div class="q" id="p_18Sn_537"> <div class="divNumber">464.</div> <div class="p"> <table class="singleColumn"> <tr> <td> <div class="pN">537</div> <div class="G">“Addhā hi tassa hutamijjhe, <span class="gathaQuote">(iti brāhmaṇo)</span>
</div> </td> </tr> <tr> <td> <div class="G">Yaṃ tādisaṃ vedagumaddasāma;</div> </td> </tr> <tr> <td> <div class="G">Tumhādisānañhi adassanena,</div> </td> </tr> <tr> <td> <div class="G">Añño jano bhuñjati pūraḷāsaṃ”. (7)</div> </td> </tr> </table> </div>
</div>
<div class="q" id="p_18Sn_538"> <div class="divNumber">465.</div> <div class="p"> <table class="singleColumn"> <tr> <td> <div class="pN">538</div> <div class="G">“Tasmātiha tvaṃ brāhmaṇa atthena,</div> </td> </tr> <tr> <td> <div class="G">Atthiko upasaṅkamma puccha;</div> </td> </tr> <tr> <td> <div class="G">Santaṃ vidhūmaṃ anīghaṃ nirāsaṃ,</div> </td> </tr> <tr> <td> <div class="G">Appevidha abhivinde sumedhaṃ”. (8)</div> </td> </tr> </table> </div>
</div>
<div class="q" id="p_18Sn_539"> <div class="divNumber">466.</div> <div class="p"> <table class="singleColumn"> <tr> <td> <div class="pN">539</div> <div class="G">“Yaññe ratohaṃ bho gotama,</div> </td> </tr> <tr> <td> <div class="G">Yaññaṃ yiṭṭhukāmo nāhaṃ pajānāmi;</div> </td> </tr> <tr> <td> <div class="G">Anusāsatu maṃ bhavaṃ,</div> </td> </tr> <tr> <td> <div class="G">Yattha hutaṃ ijjhate brūhi me taṃ”. (9)</div> </td> </tr> </table> </div>
</div>
<div class="q" id="p_18Sn_540"> <div class="p">
<span class="pN">540</span>“Tena hi tvaṃ, brāhmaṇa, odahassu sotaṃ; dhammaṃ te desessāmi—  </div>
</div>
<div class="q" id="p_18Sn_541"> <div class="divNumber">467.</div> <div class="p"> <table class="singleColumn"> <tr> <td> <div class="pN">541</div> <div class="G">Mā jātiṃ pucchī caraṇañca puccha,</div> </td> </tr> <tr> <td> <div class="G">Kaṭṭhā have jāyati jātavedo;</div> </td> </tr> <tr> <td> <div class="G">Nīcākulīnopi munī dhitīmā,</div> </td> </tr> <tr> <td> <div class="G">Ājāniyo hoti hirīnisedho. (10)</div> </td> </tr> </table> </div>
</div>
<div class="q" id="p_18Sn_542"> <div class="divNumber">468.</div> <div class="p"> <table class="singleColumn"> <tr> <td> <div class="pN">542</div> <div class="G">Saccena danto damasā upeto,</div> </td> </tr> <tr> <td> <div class="G">Vedantagū vūsitabrahmacariyo;</div> </td> </tr> <tr> <td> <div class="G">Kālena tamhi habyaṃ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha. (11)</div> </td> </tr> </table> </div>
</div>
<div class="q" id="p_18Sn_543"> <div class="divNumber">469.</div> <div class="p"> <table class="singleColumn"> <tr> <td> <div class="pN">543</div> <div class="G">Ye kāme hitvā agahā caranti,</div> </td> </tr> <tr> <td> <div class="G">Susaññatattā tasaraṃva ujjuṃ;</div> </td> </tr> <tr> <td> <div class="G">Kālena tesu habyaṃ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha. (12)</div> </td> </tr> </table> </div>
</div>
<div class="q" id="p_18Sn_544"> <div class="divNumber">470.</div> <div class="p"> <table class="singleColumn"> <tr> <td> <div class="pN">544</div> <div class="G">Ye vītarāgā susamāhitindriyā,</div> </td> </tr> <tr> <td> <div class="G">Candova rāhuggahaṇā pamuttā;</div> </td> </tr> <tr> <td> <div class="G">Kālena tesu habyaṃ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha. (13)</div> </td> </tr> </table> </div>
</div>
<div class="q" id="p_18Sn_545"> <div class="divNumber">471.</div> <div class="p"> <table class="singleColumn"> <tr> <td> <div class="pN">545</div> <div class="G">Asajjamānā vicaranti loke,</div> </td> </tr> <tr> <td> <div class="G">Sadā satā hitvā mamāyitāni;</div> </td> </tr> <tr> <td> <div class="G">Kālena tesu habyaṃ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha. (14)</div> </td> </tr> </table> </div>
</div>
<div class="q" id="p_18Sn_546"> <div class="divNumber">472.</div> <div class="p"> <table class="singleColumn"> <tr> <td> <div class="pN">546</div> <div class="G">Yo kāme hitvā abhibhuyyacārī,</div> </td> </tr> <tr> <td> <div class="G">Yo vedi jātīmaraṇassa antaṃ;</div> </td> </tr> <tr> <td> <div class="G">Parinibbuto udakarahadova sīto,</div> </td> </tr> <tr> <td> <div class="G">Tathāgato arahati pūraḷāsaṃ. (15)</div> </td> </tr> </table> </div>
</div>
<div class="q" id="p_18Sn_547"> <div class="divNumber">473.</div> <div class="p"> <table class="singleColumn"> <tr> <td> <div class="pN">547</div> <div class="G">Samo samehi visamehi dūre,</div> </td> </tr> <tr> <td> <div class="G">Tathāgato hoti anantapañño;</div> </td> </tr> <tr> <td> <div class="G">Anūpalitto idha vā huraṃ vā,</div> </td> </tr> <tr> <td> <div class="G">Tathāgato arahati pūraḷāsaṃ. (16)</div> </td> </tr> </table> </div>
</div>
<div class="q" id="p_18Sn_548"> <div class="divNumber">474.</div> <div class="p"> <table class="singleColumn"> <tr> <td> <div class="pN">548</div> <div class="G">Yamhi na māyā vasati na māno,</div> </td> </tr> <tr> <td> <div class="G">Yo vītalobho amamo nirāso;</div> </td> </tr> <tr> <td> <div class="G">Paṇunnakodho abhinibbutatto,</div> </td> </tr> <tr> <td> <div class="G">Yo brāhmaṇo sokamalaṃ ahāsi;</div> </td> </tr> <tr> <td> <div class="G">Tathāgato arahati pūraḷāsaṃ. (17)</div> </td> </tr> </table> </div>
</div>
<div class="q" id="p_18Sn_549"> <div class="divNumber">475.</div> <div class="p"> <table class="singleColumn"> <tr> <td> <div class="pN">549</div> <div class="G">Nivesanaṃ yo manaso ahāsi,</div> </td> </tr> <tr> <td> <div class="G">Pariggahā yassa na santi keci;</div> </td> </tr> <tr> <td> <div class="G">Anupādiyāno idha vā huraṃ vā,</div> </td> </tr> <tr> <td> <div class="G">Tathāgato arahati pūraḷāsaṃ. (18)</div> </td> </tr> </table> </div>
</div>
<div class="q" id="p_18Sn_550"> <div class="divNumber">476.</div> <div class="p"> <table class="singleColumn"> <tr> <td> <div class="pN">550</div> <div class="G">Samāhito yo udatāri oghaṃ,</div> </td> </tr> <tr> <td> <div class="G">Dhammaṃ caññāsi paramāya diṭṭhiyā;</div> </td> </tr> <tr> <td> <div class="G">Khīṇāsavo antimadehadhārī,</div> </td> </tr> <tr> <td> <div class="G">Tathāgato arahati pūraḷāsaṃ. (19)</div> </td> </tr> </table> </div>
</div>
<div class="q" id="p_18Sn_551"> <div class="divNumber">477.</div> <div class="p"> <table class="singleColumn"> <tr> <td> <div class="pN">551</div> <div class="G">Bhavāsavā yassa vacī kharā ca,</div> </td> </tr> <tr> <td> <div class="G">Vidhūpitā atthagatā na santi;</div> </td> </tr> <tr> <td> <div class="G">Sa vedagū sabbadhi vippamutto,</div> </td> </tr> <tr> <td> <div class="G">Tathāgato arahati pūraḷāsaṃ. (20)</div> </td> </tr> </table> </div>
</div>
<div class="q" id="p_18Sn_552"> <div class="divNumber">478.</div> <div class="p"> <table class="singleColumn"> <tr> <td> <div class="pN">552</div> <div class="G">Saṅgātigo yassa na santi saṅgā,</div> </td> </tr> <tr> <td> <div class="G">Yo mānasattesu amānasatto;</div> </td> </tr> <tr> <td> <div class="G">Dukkhaṃ pariññāya sakhettavatthuṃ,</div> </td> </tr> <tr> <td> <div class="G">Tathāgato arahati pūraḷāsaṃ. (21)</div> </td> </tr> </table> </div>
</div>
<div class="q" id="p_18Sn_553"> <div class="divNumber">479.</div> <div class="p"> <table class="singleColumn"> <tr> <td> <div class="pN">553</div> <div class="G">Āsaṃ anissāya vivekadassī,</div> </td> </tr> <tr> <td> <div class="G">Paravediyaṃ diṭṭhimupātivatto;</div> </td> </tr> <tr> <td> <div class="G">Ārammaṇā yassa na santi keci,</div> </td> </tr> <tr> <td> <div class="G">Tathāgato arahati pūraḷāsaṃ. (22)</div> </td> </tr> </table> </div>
</div>
<div class="q" id="p_18Sn_554"> <div class="divNumber">480.</div> <div class="p"> <table class="singleColumn"> <tr> <td> <div class="pN">554</div> <div class="G">Paroparā yassa samecca dhammā,</div> </td> </tr> <tr> <td> <div class="G">Vidhūpitā atthagatā na santi;</div> </td> </tr> <tr> <td> <div class="G">Santo upādānakhaye vimutto,</div> </td> </tr> <tr> <td> <div class="G">Tathāgato arahati pūraḷāsaṃ. (23)</div> </td> </tr> </table> </div>
</div>
<div class="q" id="p_18Sn_555"> <div class="divNumber">481.</div> <div class="p"> <table class="singleColumn"> <tr> <td> <div class="pN">555</div> <div class="G">Saṃyojanaṃ jātikhayantadassī,</div> </td> </tr> <tr> <td> <div class="G">Yopānudi rāgapathaṃ asesaṃ;</div> </td> </tr> <tr> <td> <div class="G">Suddho nidoso vimalo akāco,</div> </td> </tr> <tr> <td> <div class="G">Tathāgato arahati pūraḷāsaṃ. (24)</div> </td> </tr> </table> </div>
</div>
<div class="q" id="p_18Sn_556"> <div class="divNumber">482.</div> <div class="p"> <table class="singleColumn"> <tr> <td> <div class="pN">556</div> <div class="G">Yo attano attānaṃ nānupassati,</div> </td> </tr> <tr> <td> <div class="G">Samāhito ujjugato ṭhitatto;</div> </td> </tr> <tr> <td> <div class="G">Sa ve anejo akhilo akaṅkho,</div> </td> </tr> <tr> <td> <div class="G">Tathāgato arahati pūraḷāsaṃ. (25)</div> </td> </tr> </table> </div>
</div>
<div class="q" id="p_18Sn_557"> <div class="divNumber">483.</div> <div class="p"> <table class="singleColumn"> <tr> <td> <div class="pN">557</div> <div class="G">Mohantarā yassa na santi keci,</div> </td> </tr> <tr> <td> <div class="G">Sabbesu dhammesu ca ñāṇadassī;</div> </td> </tr> <tr> <td> <div class="G">Sarīrañca antimaṃ dhāreti,</div> </td> </tr> <tr> <td> <div class="G">Patto ca sambodhimanuttaraṃ sivaṃ;</div> </td> </tr> <tr> <td> <div class="G">Ettāvatā yakkhassa suddhi,</div> </td> </tr> <tr> <td> <div class="G">Tathāgato arahati pūraḷāsaṃ”. (26)</div> </td> </tr> </table> </div>
</div>
<div class="q" id="p_18Sn_558"> <div class="divNumber">484.</div> <div class="p"> <table class="singleColumn"> <tr> <td> <div class="pN">558</div> <div class="G">“Hutañca mayhaṃ hutamatthu saccaṃ,</div> </td> </tr> <tr> <td> <div class="G">Yaṃ tādisaṃ vedagunaṃ alatthaṃ;</div> </td> </tr> <tr> <td> <div class="G">Brahmā hi sakkhi paṭigaṇhātu me bhagavā,</div> </td> </tr> <tr> <td> <div class="G">Bhuñjatu me bhagavā pūraḷāsaṃ”. (27)</div> </td> </tr> </table> </div>
</div>
<div class="q" id="p_18Sn_559"> <div class="divNumber">485.</div> <div class="p"> <table class="singleColumn"> <tr> <td> <div class="pN">559</div> <div class="G">“Gāthābhigītaṃ me abhojaneyyaṃ,</div> </td> </tr> <tr> <td> <div class="G">Sampassataṃ brāhmaṇa nesa dhammo;</div> </td> </tr> <tr> <td> <div class="G">Gāthābhigītaṃ panudanti buddhā,</div> </td> </tr> <tr> <td> <div class="G">Dhamme satī brāhmaṇa vuttiresā. (28)</div> </td> </tr> </table> </div>
</div>
<div class="q" id="p_18Sn_560"> <div class="divNumber">486.</div> <div class="p"> <table class="singleColumn"> <tr> <td> <div class="pN">560</div> <div class="G">Aññena ca kevalinaṃ mahesiṃ,</div> </td> </tr> <tr> <td> <div class="G">Khīṇāsavaṃ kukkuccavūpasantaṃ;</div> </td> </tr> <tr> <td> <div class="G">Annena pānena upaṭṭhahassu,</div> </td> </tr> <tr> <td> <div class="G">Khettañhi taṃ puññapekkhassa hoti”. (29)</div> </td> </tr> </table> </div>
</div>
<div class="q" id="p_18Sn_561"> <div class="divNumber">487.</div> <div class="p"> <table class="singleColumn"> <tr> <td> <div class="pN">561</div> <div class="G">“Sādhāhaṃ bhagavā tathā vijaññaṃ,</div> </td> </tr> <tr> <td> <div class="G">Yo dakkhiṇaṃ bhuñjeyya mādisassa;</div> </td> </tr> <tr> <td> <div class="G">Yaṃ yaññakāle pariyesamāno,</div> </td> </tr> <tr> <td> <div class="G">Pappuyya tava sāsanaṃ”. (30)</div> </td> </tr> </table> </div>
</div>
<div class="q" id="p_18Sn_562"> <div class="divNumber">488.</div> <div class="p"> <table class="singleColumn"> <tr> <td> <div class="pN">562</div> <div class="G">“Sārambhā yassa vigatā,</div> </td> </tr> <tr> <td> <div class="G">Cittaṃ yassa anāvilaṃ;</div> </td> </tr> <tr> <td> <div class="G">Vippamutto ca kāmehi,</div> </td> </tr> <tr> <td> <div class="G">Thinaṃ yassa panūditaṃ. (31)</div> </td> </tr> </table> </div>
</div>
<div class="q" id="p_18Sn_563"> <div class="divNumber">489.</div> <div class="p"> <table class="singleColumn"> <tr> <td> <div class="pN">563</div> <div class="G">Sīmantānaṃ vinetāraṃ,</div> </td> </tr> <tr> <td> <div class="G">Jātimaraṇakovidaṃ;</div> </td> </tr> <tr> <td> <div class="G">Muniṃ moneyyasampannaṃ,</div> </td> </tr> <tr> <td> <div class="G">Tādisaṃ yaññamāgataṃ. (32)</div> </td> </tr> </table> </div>
</div>
<div class="q" id="p_18Sn_564"> <div class="divNumber">490.</div> <div class="p"> <table class="singleColumn"> <tr> <td> <div class="pN">564</div> <div class="G">Bhakuṭiṃ vinayitvāna,</div> </td> </tr> <tr> <td> <div class="G">Pañjalikā namassatha;</div> </td> </tr> <tr> <td> <div class="G">Pūjetha annapānena,</div> </td> </tr> <tr> <td> <div class="G">Evaṃ ijjhanti dakkhiṇā”. (33)</div> </td> </tr> </table> </div>
</div>
<div class="q" id="p_18Sn_565"> <div class="divNumber">491.</div> <div class="p"> <table class="singleColumn"> <tr> <td> <div class="pN">565</div> <div class="G">“Buddho bhavaṃ arahati pūraḷāsaṃ,</div> </td> </tr> <tr> <td> <div class="G">Puññakhettamanuttaraṃ;</div> </td> </tr> <tr> <td> <div class="G">Āyāgo sabbalokassa,</div> </td> </tr> <tr> <td> <div class="G">Bhoto dinnaṃ mahapphalan”ti. (34)</div> </td> </tr> </table> </div>
</div>
<div class="q" id="p_18Sn_566"> <div class="p">
<span class="pN">566</span>Atha kho sundarikabhāradvājo brāhmaṇo bhagavantaṃ etadavoca—  “abhikkantaṃ, bho gotama, abhikkantaṃ, bho gotama. Seyyathāpi, bho gotama, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya—  ‘cakkhumanto rūpāni dakkhantī’ti; evamevaṃ bhotā gotamena anekapariyāyena dhammo pakāsito. Esāhaṃ bhavantaṃ gotamaṃ saraṇaṃ gacchāmi dhammañca bhikkhusaṃghañca. Labheyyāhaṃ bhoto gotamassa santike pabbajjaṃ, labheyyaṃ upasampadan”ti. Alattha kho sundarikabhāradvājo brāhmaṇo…pe…  arahataṃ ahosīti. </div>
</div>
<div class="CENTER" id="p_18Sn_567">
<span class="pN">567</span>Sundarikabhāradvājasuttaṃ catutthaṃ.</div>
</html>
