<html>
<div class="i">1.1 Bodhikathā</div>
<div class="h">Mahākhandhaka</div>
<div class="h">Bodhikathā</div>
<div class="q" id="p_3V_2"> <div class="divNumber">1.</div> <div class="p">
<span class="pN">2</span>Tena samayena buddho bhagavā uruvelāyaṃ viharati najjā nerañjarāya tīre bodhirukkhamūle paṭhamābhisambuddho. Atha kho bhagavā bodhirukkhamūle sattāhaṃ ekapallaṅkena nisīdi vimuttisukhapaṭisaṃvedī. Atha kho bhagavā rattiyā paṭhamaṃ yāmaṃ paṭiccasamuppādaṃ anulomapaṭilomaṃ manasākāsi—  </div>
</div>
<div class="q" id="p_3V_3"> <div class="p">
<span class="pN">3</span>“Avijjāpaccayā saṅkhārā, saṅkhārapaccayā viññāṇaṃ, viññāṇapaccayā nāmarūpaṃ, nāmarūpapaccayā saḷāyatanaṃ, saḷāyatanapaccayā phasso, phassapaccayā vedanā, vedanāpaccayā taṇhā, taṇhāpaccayā upādānaṃ, upādānapaccayā bhavo, bhavapaccayā jāti, jātipaccayā jarāmaraṇaṃ sokaparidevadukkhadomanassupāyāsā sambhavanti. Evametassa kevalassa dukkhakkhandhassa samudayo hoti. </div>
</div>
<div class="q" id="p_3V_4"> <div class="p">
<span class="pN">4</span>Avijjāya tveva asesavirāganirodhā saṅkhāranirodho, saṅkhāranirodhā viññāṇanirodho, viññāṇanirodhā nāmarūpanirodho, nāmarūpanirodhā saḷāyatananirodho, saḷāyatananirodhā phassanirodho, phassanirodhā vedanānirodho, vedanānirodhā taṇhānirodho, taṇhānirodhā upādānanirodho, upādānanirodhā bhavanirodho, bhavanirodhā jātinirodho, jātinirodhā jarāmaraṇaṃ sokaparidevadukkhadomanassupāyāsā nirujjhanti. Evametassa kevalassa dukkhakkhandhassa nirodho hotī”ti. </div>
</div>
<div class="q" id="p_3V_5"> <div class="p">
<span class="pN">5</span>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—  </div>
</div>
<div class="q" id="p_3V_6"> <div class="p"> <table class="singleColumn"> <tr> <td> <div class="pN">6</div> <div class="G">“Yadā have pātubhavanti dhammā,</div> </td> </tr> <tr> <td> <div class="G">Ātāpino jhāyato brāhmaṇassa;</div> </td> </tr> <tr> <td> <div class="G">Athassa kaṅkhā vapayanti sabbā,</div> </td> </tr> <tr> <td> <div class="G">Yato pajānāti sahetudhamman”ti.</div> </td> </tr> </table> </div>
</div>
<div class="q" id="p_3V_7"> <div class="divNumber">2.</div> <div class="p">
<span class="pN">7</span>Atha kho bhagavā rattiyā majjhimaṃ yāmaṃ paṭiccasamuppādaṃ anulomapaṭilomaṃ manasākāsi—  “avijjāpaccayā saṅkhārā, saṅkhārapaccayā viññāṇaṃ, viññāṇapaccayā nāmarūpaṃ…pe…  evametassa kevalassa dukkhakkhandhassa samudayo hoti…pe…  nirodho hotī”ti. </div>
</div>
<div class="q" id="p_3V_8"> <div class="p">
<span class="pN">8</span>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—  </div>
</div>
<div class="q" id="p_3V_9"> <div class="p"> <table class="singleColumn"> <tr> <td> <div class="pN">9</div> <div class="G">“Yadā have pātubhavanti dhammā,</div> </td> </tr> <tr> <td> <div class="G">Ātāpino jhāyato brāhmaṇassa;</div> </td> </tr> <tr> <td> <div class="G">Athassa kaṅkhā vapayanti sabbā,</div> </td> </tr> <tr> <td> <div class="G">Yato khayaṃ paccayānaṃ avedī”ti.</div> </td> </tr> </table> </div>
</div>
<div class="q" id="p_3V_10"> <div class="divNumber">3.</div> <div class="p">
<span class="pN">10</span>Atha kho bhagavā rattiyā pacchimaṃ yāmaṃ paṭiccasamuppādaṃ anulomapaṭilomaṃ manasākāsi—  “avijjāpaccayā saṅkhārā, saṅkhārapaccayā viññāṇaṃ, viññāṇapaccayā nāmarūpaṃ…pe…  evametassa kevalassa dukkhakkhandhassa samudayo hoti…pe…  nirodho hotī”ti. </div>
</div>
<div class="q" id="p_3V_11"> <div class="p">
<span class="pN">11</span>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—  </div>
</div>
<div class="q" id="p_3V_12"> <div class="p"> <table class="singleColumn"> <tr> <td> <div class="pN">12</div> <div class="G">“Yadā have pātubhavanti dhammā,</div> </td> </tr> <tr> <td> <div class="G">Ātāpino jhāyato brāhmaṇassa;</div> </td> </tr> <tr> <td> <div class="G">Vidhūpayaṃ tiṭṭhati mārasenaṃ,</div> </td> </tr> <tr> <td> <div class="G">Sūriyova obhāsayamantalikkhan”ti.</div> </td> </tr> </table> </div>
</div>
<div class="CENTER" id="p_3V_13">
<span class="pN">13</span>Bodhikathā niṭṭhitā.</div>
</html>
