<html>
<div class="i">3.2.3 Doṇapākasutta</div>
<div class="h">Kosalasaṃyutta</div>
<div class="h">Dutiyavagga</div>
<div class="h">Doṇapākasutta</div>
<div class="q" id="p_12S1_652"> <div class="divNumber">124.</div> <div class="p">
<span class="pN">652</span>Sāvatthinidānaṃ. Tena kho pana samayena rājā pasenadi kosalo doṇapākakuraṃ bhuñjati. Atha kho rājā pasenadi kosalo bhuttāvī mahassāsī yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. </div>
</div>
<div class="q" id="p_12S1_653"> <div class="p">
<span class="pN">653</span>Atha kho bhagavā rājānaṃ pasenadiṃ kosalaṃ bhuttāviṃ mahassāsiṃ viditvā tāyaṃ velāyaṃ imaṃ gāthaṃ abhāsi—  </div>
</div>
<div class="q" id="p_12S1_654"> <div class="p"> <table class="singleColumn"> <tr> <td> <div class="pN">654</div> <div class="G">“Manujassa sadā satīmato,</div> </td> </tr> <tr> <td> <div class="G">Mattaṃ jānato laddhabhojane;</div> </td> </tr> <tr> <td> <div class="G">Tanukassa bhavanti vedanā,</div> </td> </tr> <tr> <td> <div class="G">Saṇikaṃ jīrati āyupālayan”ti.</div> </td> </tr> </table> </div>
</div>
<div class="q" id="p_12S1_655"> <div class="p">
<span class="pN">655</span>Tena kho pana samayena sudassano māṇavo rañño pasenadissa kosalassa piṭṭhito ṭhito hoti. Atha kho rājā pasenadi kosalo sudassanaṃ māṇavaṃ āmantesi—  “ehi tvaṃ, tāta sudassana, bhagavato santike imaṃ gāthaṃ pariyāpuṇitvā mama bhattābhihāre bhattābhihāre bhāsa. Ahañca te devasikaṃ kahāpaṇasataṃ kahāpaṇasataṃ niccaṃ bhikkhaṃ pavattayissāmī”ti. “Evaṃ, devā”ti kho sudassano māṇavo rañño pasenadissa kosalassa paṭissutvā bhagavato santike imaṃ gāthaṃ pariyāpuṇitvā rañño pasenadissa kosalassa bhattābhihāre sudaṃ bhāsati—  </div>
</div>
<div class="q" id="p_12S1_656"> <div class="p"> <table class="singleColumn"> <tr> <td> <div class="pN">656</div> <div class="G">“Manujassa sadā satīmato,</div> </td> </tr> <tr> <td> <div class="G">Mattaṃ jānato laddhabhojane;</div> </td> </tr> <tr> <td> <div class="G">Tanukassa bhavanti vedanā,</div> </td> </tr> <tr> <td> <div class="G">Saṇikaṃ jīrati āyupālayan”ti.</div> </td> </tr> </table> </div>
</div>
<div class="q" id="p_12S1_657"> <div class="p">
<span class="pN">657</span>Atha kho rājā pasenadi kosalo anupubbena nāḷikodanaparamatāya saṇṭhāsi. Atha kho rājā pasenadi kosalo aparena samayena susallikhitagatto pāṇinā gattāni anumajjanto tāyaṃ velāyaṃ imaṃ udānaṃ udānesi—  “ubhayena vata maṃ so bhagavā atthena anukampi—  diṭṭhadhammikena ceva atthena samparāyikena cā”ti. </div>
</div>
</html>
