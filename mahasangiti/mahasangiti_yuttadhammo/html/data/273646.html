<html>
<div class="i">1.4.2 Maccharisutta</div>
<div class="h">Devatāsaṃyutta</div>
<div class="h">Satullapakāyikavagga</div>
<div class="h">Maccharisutta</div>
<div class="q" id="p_12S1_143"> <div class="divNumber">32.</div> <div class="p">
<span class="pN">143</span>Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho sambahulā satullapakāyikā devatāyo abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ aṭṭhaṃsu. Ekamantaṃ ṭhitā kho ekā devatā bhagavato santike imaṃ gāthaṃ abhāsi—  </div>
</div>
<div class="q" id="p_12S1_144"> <div class="p"> <table class="singleColumn"> <tr> <td> <div class="pN">144</div> <div class="G">“Maccherā ca pamādā ca,</div> </td> </tr> <tr> <td> <div class="G">evaṃ dānaṃ na dīyati;</div> </td> </tr> <tr> <td> <div class="G">Puññaṃ ākaṅkhamānena,</div> </td> </tr> <tr> <td> <div class="G">deyyaṃ hoti vijānatā”ti.</div> </td> </tr> </table> </div>
</div>
<div class="q" id="p_12S1_145"> <div class="p">
<span class="pN">145</span>Atha kho aparā devatā bhagavato santike imā gāthāyo abhāsi—  </div>
</div>
<div class="q" id="p_12S1_146"> <div class="p"> <table class="singleColumn"> <tr> <td> <div class="pN">146</div> <div class="G">“Yasseva bhīto na dadāti maccharī,</div> </td> </tr> <tr> <td> <div class="G">Tadevādadato bhayaṃ;</div> </td> </tr> <tr> <td> <div class="G">Jighacchā ca pipāsā ca,</div> </td> </tr> <tr> <td> <div class="G">Yassa bhāyati maccharī;</div> </td> </tr> <tr> <td> <div class="G">Tameva bālaṃ phusati,</div> </td> </tr> <tr> <td> <div class="G">Asmiṃ loke paramhi ca.</div> </td> </tr> </table> </div>
</div>
<div class="q" id="p_12S1_147"> <div class="p"> <table class="singleColumn"> <tr> <td> <div class="pN">147</div> <div class="G">Tasmā vineyya maccheraṃ,</div> </td> </tr> <tr> <td> <div class="G">dajjā dānaṃ malābhibhū;</div> </td> </tr> <tr> <td> <div class="G">Puññāni paralokasmiṃ,</div> </td> </tr> <tr> <td> <div class="G">patiṭṭhā honti pāṇinan”ti.</div> </td> </tr> </table> </div>
</div>
<div class="q" id="p_12S1_148"> <div class="p">
<span class="pN">148</span>Atha kho aparā devatā bhagavato santike imā gāthāyo abhāsi—  </div>
</div>
<div class="q" id="p_12S1_149"> <div class="p"> <table class="singleColumn"> <tr> <td> <div class="pN">149</div> <div class="G">“Te matesu na mīyanti,</div> </td> </tr> <tr> <td> <div class="G">panthānaṃva sahabbajaṃ;</div> </td> </tr> <tr> <td> <div class="G">Appasmiṃ ye pavecchanti,</div> </td> </tr> <tr> <td> <div class="G">esa dhammo sanantano.</div> </td> </tr> </table> </div>
</div>
<div class="q" id="p_12S1_150"> <div class="p"> <table class="singleColumn"> <tr> <td> <div class="pN">150</div> <div class="G">Appasmeke pavecchanti,</div> </td> </tr> <tr> <td> <div class="G">bahuneke na dicchare;</div> </td> </tr> <tr> <td> <div class="G">Appasmā dakkhiṇā dinnā,</div> </td> </tr> <tr> <td> <div class="G">sahassena samaṃ mitā”ti.</div> </td> </tr> </table> </div>
</div>
<div class="q" id="p_12S1_151"> <div class="p">
<span class="pN">151</span>Atha kho aparā devatā bhagavato santike imā gāthāyo abhāsi—  </div>
</div>
<div class="q" id="p_12S1_152"> <div class="p"> <table class="singleColumn"> <tr> <td> <div class="pN">152</div> <div class="G">“Duddadaṃ dadamānānaṃ,</div> </td> </tr> <tr> <td> <div class="G">dukkaraṃ kamma kubbataṃ;</div> </td> </tr> <tr> <td> <div class="G">Asanto nānukubbanti,</div> </td> </tr> <tr> <td> <div class="G">sataṃ dhammo duranvayo.</div> </td> </tr> </table> </div>
</div>
<div class="q" id="p_12S1_153"> <div class="p"> <table class="singleColumn"> <tr> <td> <div class="pN">153</div> <div class="G">Tasmā satañca asataṃ,</div> </td> </tr> <tr> <td> <div class="G">nānā hoti ito gati;</div> </td> </tr> <tr> <td> <div class="G">Asanto nirayaṃ yanti,</div> </td> </tr> <tr> <td> <div class="G">santo saggaparāyanā”ti.</div> </td> </tr> </table> </div>
</div>
<div class="q" id="p_12S1_154"> <div class="p">
<span class="pN">154</span>Atha kho aparā devatā bhagavato santike etadavoca—  “kassa nu kho, bhagavā, subhāsitan”ti? </div>
</div>
<div class="q" id="p_12S1_155"> <div class="p">
<span class="pN">155</span>“Sabbāsaṃ vo subhāsitaṃ pariyāyena; api ca mamapi suṇātha—  </div>
</div>
<div class="q" id="p_12S1_156"> <div class="p"> <table class="singleColumn"> <tr> <td> <div class="pN">156</div> <div class="G">Dhammaṃ care yopi samuñjakaṃ care,</div> </td> </tr> <tr> <td> <div class="G">Dārañca posaṃ dadamappakasmiṃ;</div> </td> </tr> <tr> <td> <div class="G">Sataṃ sahassānaṃ sahassayāginaṃ,</div> </td> </tr> <tr> <td> <div class="G">Kalampi nāgghanti tathāvidhassa te”ti.</div> </td> </tr> </table> </div>
</div>
<div class="q" id="p_12S1_157"> <div class="p">
<span class="pN">157</span>Atha kho aparā devatā bhagavantaṃ gāthāya ajjhabhāsi—  </div>
</div>
<div class="q" id="p_12S1_158"> <div class="p"> <table class="singleColumn"> <tr> <td> <div class="pN">158</div> <div class="G">“Kenesa yañño vipulo mahaggato,</div> </td> </tr> <tr> <td> <div class="G">Samena dinnassa na agghameti;</div> </td> </tr> <tr> <td> <div class="G">Kathaṃ sataṃ sahassānaṃ sahassayāginaṃ,</div> </td> </tr> <tr> <td> <div class="G">Kalampi nāgghanti tathāvidhassa te”ti.</div> </td> </tr> </table> </div>
</div>
<div class="q" id="p_12S1_159"> <div class="p"> <table class="singleColumn"> <tr> <td> <div class="pN">159</div> <div class="G">“Dadanti heke visame niviṭṭhā,</div> </td> </tr> <tr> <td> <div class="G">Chetvā vadhitvā atha socayitvā;</div> </td> </tr> <tr> <td> <div class="G">Sā dakkhiṇā assumukhā sadaṇḍā,</div> </td> </tr> <tr> <td> <div class="G">Samena dinnassa na agghameti.</div> </td> </tr> </table> </div>
</div>
<div class="q" id="p_12S1_160"> <div class="p"> <table class="singleColumn"> <tr> <td> <div class="pN">160</div> <div class="G">Evaṃ sataṃ sahassānaṃ sahassayāginaṃ,</div> </td> </tr> <tr> <td> <div class="G">Kalampi nāgghanti tathāvidhassa te”ti.</div> </td> </tr> </table> </div>
</div>
</html>
