<html>
<div class="i">2.1.9 Paṭhamavuḍḍhapabbajitasutta</div>
<div class="h">Dutiyapaṇṇāsaka</div>
<div class="h">Nīvaraṇavagga</div>
<div class="h">Paṭhamavuḍḍhapabbajitasutta</div>
<div class="q" id="p_16A5_392"> <div class="divNumber">59.</div> <div class="p">
<span class="pN">392</span>“Pañcahi, bhikkhave, dhammehi samannāgato dullabho vuḍḍhapabbajito. Katamehi pañcahi? Dullabho, bhikkhave, vuḍḍhapabbajito nipuṇo, dullabho ākappasampanno, dullabho bahussuto, dullabho dhammakathiko, dullabho vinayadharo. Imehi kho, bhikkhave, pañcahi dhammehi samannāgato dullabho vuḍḍhapabbajitoti. </div>
</div>
<div class="CENTER" id="p_16A5_393">
<span class="pN">393</span>Navamaṃ.</div>
</html>
