<html>
<div class="i">20.1.2 Soṇanandajātaka</div>
<div class="h">Sattatinipāta</div>
<div class="h">Kusavagga</div>
<div class="h">Soṇanandajātaka</div>
<div class="q" id="p_23J_675"> <div class="divNumber">92.</div> <div class="p"> <table class="singleColumn"> <tr> <td> <div class="pN">675</div> <div class="G">“Devatā nusi gandhabbo,</div> </td> </tr> <tr> <td> <div class="G">adu sakko purindado;</div> </td> </tr> <tr> <td> <div class="G">Manussabhūto iddhimā,</div> </td> </tr> <tr> <td> <div class="G">kathaṃ jānemu taṃ mayaṃ”.</div> </td> </tr> </table> </div>
</div>
<div class="q" id="p_23J_676"> <div class="divNumber">93.</div> <div class="p"> <table class="singleColumn"> <tr> <td> <div class="pN">676</div> <div class="G">“Nāpi devo na gandhabbo,</div> </td> </tr> <tr> <td> <div class="G">nāpi sakko purindado;</div> </td> </tr> <tr> <td> <div class="G">Manussabhūto iddhimā,</div> </td> </tr> <tr> <td> <div class="G">evaṃ jānāhi bhāradha”.</div> </td> </tr> </table> </div>
</div>
<div class="q" id="p_23J_677"> <div class="divNumber">94.</div> <div class="p"> <table class="singleColumn"> <tr> <td> <div class="pN">677</div> <div class="G">“Katarūpamidaṃ bhoto,</div> </td> </tr> <tr> <td> <div class="G">veyyāvaccaṃ anappakaṃ;</div> </td> </tr> <tr> <td> <div class="G">Devamhi vassamānamhi,</div> </td> </tr> <tr> <td> <div class="G">anovassaṃ bhavaṃ akā.</div> </td> </tr> </table> </div>
</div>
<div class="q" id="p_23J_678"> <div class="divNumber">95.</div> <div class="p"> <table class="singleColumn"> <tr> <td> <div class="pN">678</div> <div class="G">Tato vātātape ghore,</div> </td> </tr> <tr> <td> <div class="G">sītacchāyaṃ bhavaṃ akā;</div> </td> </tr> <tr> <td> <div class="G">Tato amittamajjhesu,</div> </td> </tr> <tr> <td> <div class="G">saratāṇaṃ bhavaṃ akā.</div> </td> </tr> </table> </div>
</div>
<div class="q" id="p_23J_679"> <div class="divNumber">96.</div> <div class="p"> <table class="singleColumn"> <tr> <td> <div class="pN">679</div> <div class="G">Tato phītāni raṭṭhāni,</div> </td> </tr> <tr> <td> <div class="G">vasino te bhavaṃ akā;</div> </td> </tr> <tr> <td> <div class="G">Tato ekasataṃ khatye,</div> </td> </tr> <tr> <td> <div class="G">anuyante bhavaṃ akā.</div> </td> </tr> </table> </div>
</div>
<div class="q" id="p_23J_680"> <div class="divNumber">97.</div> <div class="p"> <table class="singleColumn"> <tr> <td> <div class="pN">680</div> <div class="G">Patītāssu mayaṃ bhoto,</div> </td> </tr> <tr> <td> <div class="G">Vada taṃ bhañjamicchasi;</div> </td> </tr> <tr> <td> <div class="G">Hatthiyānaṃ assarathaṃ,</div> </td> </tr> <tr> <td> <div class="G">Nāriyo ca alaṅkatā;</div> </td> </tr> <tr> <td> <div class="G">Nivesanāni rammāni,</div> </td> </tr> <tr> <td> <div class="G">Mayaṃ bhoto dadāmase.</div> </td> </tr> </table> </div>
</div>
<div class="q" id="p_23J_681"> <div class="divNumber">98.</div> <div class="p"> <table class="singleColumn"> <tr> <td> <div class="pN">681</div> <div class="G">Atha vaṅge vā magadhe,</div> </td> </tr> <tr> <td> <div class="G">mayaṃ bhoto dadāmase;</div> </td> </tr> <tr> <td> <div class="G">Atha vā assakāvantī,</div> </td> </tr> <tr> <td> <div class="G">sumanā damma te mayaṃ.</div> </td> </tr> </table> </div>
</div>
<div class="q" id="p_23J_682"> <div class="divNumber">99.</div> <div class="p"> <table class="singleColumn"> <tr> <td> <div class="pN">682</div> <div class="G">Upaḍḍhaṃ vāpi rajjassa,</div> </td> </tr> <tr> <td> <div class="G">mayaṃ bhoto dadāmase;</div> </td> </tr> <tr> <td> <div class="G">Sace te attho rajjena,</div> </td> </tr> <tr> <td> <div class="G">anusāsa yadicchasi”.</div> </td> </tr> </table> </div>
</div>
<div class="q" id="p_23J_683"> <div class="divNumber">100.</div> <div class="p"> <table class="singleColumn"> <tr> <td> <div class="pN">683</div> <div class="G">“Na me atthopi rajjena,</div> </td> </tr> <tr> <td> <div class="G">nagarena dhanena vā;</div> </td> </tr> <tr> <td> <div class="G">Athopi janapadena,</div> </td> </tr> <tr> <td> <div class="G">attho mayhaṃ na vijjati.</div> </td> </tr> </table> </div>
</div>
<div class="q" id="p_23J_684"> <div class="divNumber">101.</div> <div class="p"> <table class="singleColumn"> <tr> <td> <div class="pN">684</div> <div class="G">Bhotova raṭṭhe vijite,</div> </td> </tr> <tr> <td> <div class="G">araññe atthi assamo;</div> </td> </tr> <tr> <td> <div class="G">Pitā mayhaṃ janettī ca,</div> </td> </tr> <tr> <td> <div class="G">ubho sammanti assame.</div> </td> </tr> </table> </div>
</div>
<div class="q" id="p_23J_685"> <div class="divNumber">102.</div> <div class="p"> <table class="singleColumn"> <tr> <td> <div class="pN">685</div> <div class="G">Tesāhaṃ pubbācariyesu,</div> </td> </tr> <tr> <td> <div class="G">Puññaṃ na labhāmi kātave;</div> </td> </tr> <tr> <td> <div class="G">Bhavantaṃ ajjhāvaraṃ katvā,</div> </td> </tr> <tr> <td> <div class="G">Soṇaṃ yācemu saṃvaraṃ”.</div> </td> </tr> </table> </div>
</div>
<div class="q" id="p_23J_686"> <div class="divNumber">103.</div> <div class="p"> <table class="singleColumn"> <tr> <td> <div class="pN">686</div> <div class="G">“Karomi te taṃ vacanaṃ,</div> </td> </tr> <tr> <td> <div class="G">yaṃ maṃ bhaṇasi brāhmaṇa;</div> </td> </tr> <tr> <td> <div class="G">Etañca kho no akkhāhi,</div> </td> </tr> <tr> <td> <div class="G">kīvanto hontu yācakā”.</div> </td> </tr> </table> </div>
</div>
<div class="q" id="p_23J_687"> <div class="divNumber">104.</div> <div class="p"> <table class="singleColumn"> <tr> <td> <div class="pN">687</div> <div class="G">“Parosataṃ jānapadā,</div> </td> </tr> <tr> <td> <div class="G">mahāsālā ca brāhmaṇā;</div> </td> </tr> <tr> <td> <div class="G">Ime ca khattiyā sabbe,</div> </td> </tr> <tr> <td> <div class="G">abhijātā yasassino;</div> </td> </tr> <tr> <td> <div class="G">Bhavañca rājā manojo,</div> </td> </tr> <tr> <td> <div class="G">alaṃ hessanti yācakā”.</div> </td> </tr> </table> </div>
</div>
<div class="q" id="p_23J_688"> <div class="divNumber">105.</div> <div class="p"> <table class="singleColumn"> <tr> <td> <div class="pN">688</div> <div class="G">“Hatthī asse ca yojentu,</div> </td> </tr> <tr> <td> <div class="G">rathaṃ sannayha sārathi;</div> </td> </tr> <tr> <td> <div class="G">Ābandhanāni gaṇhātha,</div> </td> </tr> <tr> <td> <div class="G">pādāsussārayaddhaje;</div> </td> </tr> <tr> <td> <div class="G">Assamaṃ taṃ gamissāmi,</div> </td> </tr> <tr> <td> <div class="G">yattha sammati kosiyo”.</div> </td> </tr> </table> </div>
</div>
<div class="q" id="p_23J_689"> <div class="divNumber">106.</div> <div class="p"> <table class="singleColumn"> <tr> <td> <div class="pN">689</div> <div class="G">Tato ca rājā pāyāsi,</div> </td> </tr> <tr> <td> <div class="G">senāya caturaṅginī;</div> </td> </tr> <tr> <td> <div class="G">Agamā assamaṃ rammaṃ,</div> </td> </tr> <tr> <td> <div class="G">yattha sammati kosiyo.</div> </td> </tr> </table> </div>
</div>
<div class="q" id="p_23J_690"> <div class="divNumber">107.</div> <div class="p"> <table class="singleColumn"> <tr> <td> <div class="pN">690</div> <div class="G">“Kassa kādambayo kājo,</div> </td> </tr> <tr> <td> <div class="G">vehāsaṃ caturaṅgulaṃ;</div> </td> </tr> <tr> <td> <div class="G">Aṃsaṃ asamphusaṃ eti,</div> </td> </tr> <tr> <td> <div class="G">udahārāya gacchato”.</div> </td> </tr> </table> </div>
</div>
<div class="q" id="p_23J_691"> <div class="divNumber">108.</div> <div class="p"> <table class="singleColumn"> <tr> <td> <div class="pN">691</div> <div class="G">“Ahaṃ soṇo mahārāja,</div> </td> </tr> <tr> <td> <div class="G">tāpaso sahitabbato;</div> </td> </tr> <tr> <td> <div class="G">Bharāmi mātāpitaro,</div> </td> </tr> <tr> <td> <div class="G">rattindivamatandito.</div> </td> </tr> </table> </div>
</div>
<div class="q" id="p_23J_692"> <div class="divNumber">109.</div> <div class="p"> <table class="singleColumn"> <tr> <td> <div class="pN">692</div> <div class="G">Vane phalañca mūlañca,</div> </td> </tr> <tr> <td> <div class="G">āharitvā disampati;</div> </td> </tr> <tr> <td> <div class="G">Posemi mātāpitaro,</div> </td> </tr> <tr> <td> <div class="G">pubbe katamanussaraṃ”.</div> </td> </tr> </table> </div>
</div>
<div class="q" id="p_23J_693"> <div class="divNumber">110.</div> <div class="p"> <table class="singleColumn"> <tr> <td> <div class="pN">693</div> <div class="G">“Icchāma assamaṃ gantuṃ,</div> </td> </tr> <tr> <td> <div class="G">yattha sammati kosiyo;</div> </td> </tr> <tr> <td> <div class="G">Maggaṃ no soṇa akkhāhi,</div> </td> </tr> <tr> <td> <div class="G">yena gacchemu assamaṃ”.</div> </td> </tr> </table> </div>
</div>
<div class="q" id="p_23J_694"> <div class="divNumber">111.</div> <div class="p"> <table class="singleColumn"> <tr> <td> <div class="pN">694</div> <div class="G">“Ayaṃ ekapadī rāja,</div> </td> </tr> <tr> <td> <div class="G">yenetaṃ meghasannibhaṃ;</div> </td> </tr> <tr> <td> <div class="G">Koviḷārehi sañchannaṃ,</div> </td> </tr> <tr> <td> <div class="G">ettha sammati kosiyo”.</div> </td> </tr> </table> </div>
</div>
<div class="q" id="p_23J_695"> <div class="divNumber">112.</div> <div class="p"> <table class="singleColumn"> <tr> <td> <div class="pN">695</div> <div class="G">Idaṃ vatvāna pakkāmi,</div> </td> </tr> <tr> <td> <div class="G">taramāno mahāisi;</div> </td> </tr> <tr> <td> <div class="G">Vehāse antalikkhasmiṃ,</div> </td> </tr> <tr> <td> <div class="G">anusāsitvāna khattiye.</div> </td> </tr> </table> </div>
</div>
<div class="q" id="p_23J_696"> <div class="divNumber">113.</div> <div class="p"> <table class="singleColumn"> <tr> <td> <div class="pN">696</div> <div class="G">Assamaṃ parimajjitvā,</div> </td> </tr> <tr> <td> <div class="G">paññāpetvāna āsanaṃ;</div> </td> </tr> <tr> <td> <div class="G">Paṇṇasālaṃ pavisitvā,</div> </td> </tr> <tr> <td> <div class="G">pitaraṃ paṭibodhayi.</div> </td> </tr> </table> </div>
</div>
<div class="q" id="p_23J_697"> <div class="divNumber">114.</div> <div class="p"> <table class="singleColumn"> <tr> <td> <div class="pN">697</div> <div class="G">“Ime āyanti rājāno,</div> </td> </tr> <tr> <td> <div class="G">abhijātā yasassino;</div> </td> </tr> <tr> <td> <div class="G">Assamā nikkhamitvāna,</div> </td> </tr> <tr> <td> <div class="G">nisīda tvaṃ mahāise”.</div> </td> </tr> </table> </div>
</div>
<div class="q" id="p_23J_698"> <div class="divNumber">115.</div> <div class="p"> <table class="singleColumn"> <tr> <td> <div class="pN">698</div> <div class="G">Tassa taṃ vacanaṃ sutvā,</div> </td> </tr> <tr> <td> <div class="G">taramāno mahāisi;</div> </td> </tr> <tr> <td> <div class="G">Assamā nikkhamitvāna,</div> </td> </tr> <tr> <td> <div class="G">sadvāramhi upāvisi.</div> </td> </tr> </table> </div>
</div>
<div class="q" id="p_23J_699"> <div class="divNumber">116.</div> <div class="p"> <table class="singleColumn"> <tr> <td> <div class="pN">699</div> <div class="G">Tañca disvāna āyantaṃ,</div> </td> </tr> <tr> <td> <div class="G">jalantaṃriva tejasā;</div> </td> </tr> <tr> <td> <div class="G">Khatyasaṅghaparibyūḷhaṃ,</div> </td> </tr> <tr> <td> <div class="G">kosiyo etadabravi.</div> </td> </tr> </table> </div>
</div>
<div class="q" id="p_23J_700"> <div class="divNumber">117.</div> <div class="p"> <table class="singleColumn"> <tr> <td> <div class="pN">700</div> <div class="G">Kassa bherī mudiṅgā ca,</div> </td> </tr> <tr> <td> <div class="G">saṅkhā paṇavadindimā;</div> </td> </tr> <tr> <td> <div class="G">Purato paṭipannāni,</div> </td> </tr> <tr> <td> <div class="G">hāsayantā rathesabhaṃ.</div> </td> </tr> </table> </div>
</div>
<div class="q" id="p_23J_701"> <div class="divNumber">118.</div> <div class="p"> <table class="singleColumn"> <tr> <td> <div class="pN">701</div> <div class="G">Kassa kañcanapaṭṭena,</div> </td> </tr> <tr> <td> <div class="G">puthunā vijjuvaṇṇinā;</div> </td> </tr> <tr> <td> <div class="G">Yuvā kalāpasannaddho,</div> </td> </tr> <tr> <td> <div class="G">ko eti siriyā jalaṃ.</div> </td> </tr> </table> </div>
</div>
<div class="q" id="p_23J_702"> <div class="divNumber">119.</div> <div class="p"> <table class="singleColumn"> <tr> <td> <div class="pN">702</div> <div class="G">Ukkāmukhapahaṭṭhaṃva,</div> </td> </tr> <tr> <td> <div class="G">khadiraṅgārasannibhaṃ;</div> </td> </tr> <tr> <td> <div class="G">Mukhañca rucirā bhāti,</div> </td> </tr> <tr> <td> <div class="G">ko eti siriyā jalaṃ.</div> </td> </tr> </table> </div>
</div>
<div class="q" id="p_23J_703"> <div class="divNumber">120.</div> <div class="p"> <table class="singleColumn"> <tr> <td> <div class="pN">703</div> <div class="G">Kassa paggahitaṃ chattaṃ,</div> </td> </tr> <tr> <td> <div class="G">sasalākaṃ manoramaṃ;</div> </td> </tr> <tr> <td> <div class="G">Ādiccaraṃsāvaraṇaṃ,</div> </td> </tr> <tr> <td> <div class="G">ko eti siriyā jalaṃ.</div> </td> </tr> </table> </div>
</div>
<div class="q" id="p_23J_704"> <div class="divNumber">121.</div> <div class="p"> <table class="singleColumn"> <tr> <td> <div class="pN">704</div> <div class="G">Kassa aṅgaṃ pariggayha,</div> </td> </tr> <tr> <td> <div class="G">vāḷabījanimuttamaṃ;</div> </td> </tr> <tr> <td> <div class="G">Caranti varapuññassa,</div> </td> </tr> <tr> <td> <div class="G">hatthikkhandhena āyato.</div> </td> </tr> </table> </div>
</div>
<div class="q" id="p_23J_705"> <div class="divNumber">122.</div> <div class="p"> <table class="singleColumn"> <tr> <td> <div class="pN">705</div> <div class="G">Kassa setāni chattāni,</div> </td> </tr> <tr> <td> <div class="G">ājānīyā ca vammitā;</div> </td> </tr> <tr> <td> <div class="G">Samantā parikīrenti,</div> </td> </tr> <tr> <td> <div class="G">ko eti siriyā jalaṃ.</div> </td> </tr> </table> </div>
</div>
<div class="q" id="p_23J_706"> <div class="divNumber">123.</div> <div class="p"> <table class="singleColumn"> <tr> <td> <div class="pN">706</div> <div class="G">Kassa ekasataṃ khatyā,</div> </td> </tr> <tr> <td> <div class="G">anuyantā yasassino;</div> </td> </tr> <tr> <td> <div class="G">Samantānupariyanti,</div> </td> </tr> <tr> <td> <div class="G">ko eti siriyā jalaṃ.</div> </td> </tr> </table> </div>
</div>
<div class="q" id="p_23J_707"> <div class="divNumber">124.</div> <div class="p"> <table class="singleColumn"> <tr> <td> <div class="pN">707</div> <div class="G">Hatthi assaratha patti,</div> </td> </tr> <tr> <td> <div class="G">senā ca caturaṅginī;</div> </td> </tr> <tr> <td> <div class="G">Samantānupariyanti,</div> </td> </tr> <tr> <td> <div class="G">ko eti siriyā jalaṃ.</div> </td> </tr> </table> </div>
</div>
<div class="q" id="p_23J_708"> <div class="divNumber">125.</div> <div class="p"> <table class="singleColumn"> <tr> <td> <div class="pN">708</div> <div class="G">Kassesā mahatī senā,</div> </td> </tr> <tr> <td> <div class="G">piṭṭhito anuvattati;</div> </td> </tr> <tr> <td> <div class="G">Akkhobhaṇī apariyantā,</div> </td> </tr> <tr> <td> <div class="G">sāgarasseva ūmiyo.</div> </td> </tr> </table> </div>
</div>
<div class="q" id="p_23J_709"> <div class="divNumber">126.</div> <div class="p"> <table class="singleColumn"> <tr> <td> <div class="pN">709</div> <div class="G">Rājābhirājā manojo,</div> </td> </tr> <tr> <td> <div class="G">indova jayataṃ pati;</div> </td> </tr> <tr> <td> <div class="G">Nandassajjhāvaraṃ eti,</div> </td> </tr> <tr> <td> <div class="G">assamaṃ brahmacārinaṃ.</div> </td> </tr> </table> </div>
</div>
<div class="q" id="p_23J_710"> <div class="divNumber">127.</div> <div class="p"> <table class="singleColumn"> <tr> <td> <div class="pN">710</div> <div class="G">Tassesā mahatī senā,</div> </td> </tr> <tr> <td> <div class="G">piṭṭhito anuvattati;</div> </td> </tr> <tr> <td> <div class="G">Akkhobhaṇī apariyantā,</div> </td> </tr> <tr> <td> <div class="G">sāgarasseva ūmiyo.</div> </td> </tr> </table> </div>
</div>
<div class="q" id="p_23J_711"> <div class="divNumber">128.</div> <div class="p"> <table class="singleColumn"> <tr> <td> <div class="pN">711</div> <div class="G">Anulittā candanena,</div> </td> </tr> <tr> <td> <div class="G">kāsikuttamadhārino;</div> </td> </tr> <tr> <td> <div class="G">Sabbe pañjalikā hutvā,</div> </td> </tr> <tr> <td> <div class="G">isīnaṃ ajjhupāgamuṃ.</div> </td> </tr> </table> </div>
</div>
<div class="q" id="p_23J_712"> <div class="divNumber">129.</div> <div class="p"> <table class="singleColumn"> <tr> <td> <div class="pN">712</div> <div class="G">“Kacci nu bhoto kusalaṃ,</div> </td> </tr> <tr> <td> <div class="G">kacci bhoto anāmayaṃ;</div> </td> </tr> <tr> <td> <div class="G">Kacci uñchena yāpetha,</div> </td> </tr> <tr> <td> <div class="G">kacci mūlaphalā bahū.</div> </td> </tr> </table> </div>
</div>
<div class="q" id="p_23J_713"> <div class="divNumber">130.</div> <div class="p"> <table class="singleColumn"> <tr> <td> <div class="pN">713</div> <div class="G">Kacci ḍaṃsā makasā ca,</div> </td> </tr> <tr> <td> <div class="G">appameva sarīsapā;</div> </td> </tr> <tr> <td> <div class="G">Vane vāḷamigākiṇṇe,</div> </td> </tr> <tr> <td> <div class="G">kacci hiṃsā na vijjati”.</div> </td> </tr> </table> </div>
</div>
<div class="q" id="p_23J_714"> <div class="divNumber">131.</div> <div class="p"> <table class="singleColumn"> <tr> <td> <div class="pN">714</div> <div class="G">“Kusalañceva no rāja,</div> </td> </tr> <tr> <td> <div class="G">atho rāja anāmayaṃ;</div> </td> </tr> <tr> <td> <div class="G">Atho uñchena yāpema,</div> </td> </tr> <tr> <td> <div class="G">atho mūlaphalā bahū.</div> </td> </tr> </table> </div>
</div>
<div class="q" id="p_23J_715"> <div class="divNumber">132.</div> <div class="p"> <table class="singleColumn"> <tr> <td> <div class="pN">715</div> <div class="G">Atho ḍaṃsā makasā ca,</div> </td> </tr> <tr> <td> <div class="G">appameva sarīsapā;</div> </td> </tr> <tr> <td> <div class="G">Vane vāḷamigākiṇṇe,</div> </td> </tr> <tr> <td> <div class="G">hiṃsā mayhaṃ na vijjati.</div> </td> </tr> </table> </div>
</div>
<div class="q" id="p_23J_716"> <div class="divNumber">133.</div> <div class="p"> <table class="singleColumn"> <tr> <td> <div class="pN">716</div> <div class="G">Bahūni vassapūgāni,</div> </td> </tr> <tr> <td> <div class="G">assame sammataṃ idha;</div> </td> </tr> <tr> <td> <div class="G">Nābhijānāmi uppannaṃ,</div> </td> </tr> <tr> <td> <div class="G">ābādhaṃ amanoramaṃ.</div> </td> </tr> </table> </div>
</div>
<div class="q" id="p_23J_717"> <div class="divNumber">134.</div> <div class="p"> <table class="singleColumn"> <tr> <td> <div class="pN">717</div> <div class="G">Svāgataṃ te mahārāja,</div> </td> </tr> <tr> <td> <div class="G">atho te adurāgataṃ;</div> </td> </tr> <tr> <td> <div class="G">Issarosi anuppatto,</div> </td> </tr> <tr> <td> <div class="G">yaṃ idhatthi pavedaya.</div> </td> </tr> </table> </div>
</div>
<div class="q" id="p_23J_718"> <div class="divNumber">135.</div> <div class="p"> <table class="singleColumn"> <tr> <td> <div class="pN">718</div> <div class="G">Tindukāni piyālāni,</div> </td> </tr> <tr> <td> <div class="G">madhuke kāsumāriyo;</div> </td> </tr> <tr> <td> <div class="G">Phalāni khuddakappāni,</div> </td> </tr> <tr> <td> <div class="G">bhuñja rāja varaṃ varaṃ.</div> </td> </tr> </table> </div>
</div>
<div class="q" id="p_23J_719"> <div class="divNumber">136.</div> <div class="p"> <table class="singleColumn"> <tr> <td> <div class="pN">719</div> <div class="G">Idampi pānīyaṃ sītaṃ,</div> </td> </tr> <tr> <td> <div class="G">ābhataṃ girigabbharā;</div> </td> </tr> <tr> <td> <div class="G">Tato piva mahārāja,</div> </td> </tr> <tr> <td> <div class="G">sace tvaṃ abhikaṅkhasi”.</div> </td> </tr> </table> </div>
</div>
<div class="q" id="p_23J_720"> <div class="divNumber">137.</div> <div class="p"> <table class="singleColumn"> <tr> <td> <div class="pN">720</div> <div class="G">“Paṭiggahitaṃ yaṃ dinnaṃ,</div> </td> </tr> <tr> <td> <div class="G">sabbassa agghiyaṃ kataṃ;</div> </td> </tr> <tr> <td> <div class="G">Nandassāpi nisāmetha,</div> </td> </tr> <tr> <td> <div class="G">vacanaṃ so pavakkhati.</div> </td> </tr> </table> </div>
</div>
<div class="q" id="p_23J_721"> <div class="divNumber">138.</div> <div class="p"> <table class="singleColumn"> <tr> <td> <div class="pN">721</div> <div class="G">Ajjhāvaramhā nandassa,</div> </td> </tr> <tr> <td> <div class="G">bhoto santikamāgatā;</div> </td> </tr> <tr> <td> <div class="G">Suṇātu bhavaṃ vacanaṃ,</div> </td> </tr> <tr> <td> <div class="G">nandassa parisāya ca”.</div> </td> </tr> </table> </div>
</div>
<div class="q" id="p_23J_722"> <div class="divNumber">139.</div> <div class="p"> <table class="singleColumn"> <tr> <td> <div class="pN">722</div> <div class="G">“Parosataṃ jānapadā,</div> </td> </tr> <tr> <td> <div class="G">mahāsālā ca brāhmaṇā;</div> </td> </tr> <tr> <td> <div class="G">Ime ca khattiyā sabbe,</div> </td> </tr> <tr> <td> <div class="G">abhijātā yasassino;</div> </td> </tr> <tr> <td> <div class="G">Bhavañca rājā manojo,</div> </td> </tr> <tr> <td> <div class="G">anumaññantu me vaco.</div> </td> </tr> </table> </div>
</div>
<div class="q" id="p_23J_723"> <div class="divNumber">140.</div> <div class="p"> <table class="singleColumn"> <tr> <td> <div class="pN">723</div> <div class="G">Ye ca santi samītāro,</div> </td> </tr> <tr> <td> <div class="G">yakkhāni idha massame;</div> </td> </tr> <tr> <td> <div class="G">Araññe bhūtabhabyāni,</div> </td> </tr> <tr> <td> <div class="G">suṇantu vacanaṃ mama.</div> </td> </tr> </table> </div>
</div>
<div class="q" id="p_23J_724"> <div class="divNumber">141.</div> <div class="p"> <table class="singleColumn"> <tr> <td> <div class="pN">724</div> <div class="G">Namo katvāna bhūtānaṃ,</div> </td> </tr> <tr> <td> <div class="G">isiṃ vakkhāmi subbataṃ;</div> </td> </tr> <tr> <td> <div class="G">So tyāhaṃ dakkhiṇā bāhu,</div> </td> </tr> <tr> <td> <div class="G">tava kosiya sammato.</div> </td> </tr> </table> </div>
</div>
<div class="q" id="p_23J_725"> <div class="divNumber">142.</div> <div class="p"> <table class="singleColumn"> <tr> <td> <div class="pN">725</div> <div class="G">Pitaraṃ me janettiñca,</div> </td> </tr> <tr> <td> <div class="G">bhattukāmassa me sato;</div> </td> </tr> <tr> <td> <div class="G">Vīra puññamidaṃ ṭhānaṃ,</div> </td> </tr> <tr> <td> <div class="G">mā maṃ kosiya vāraya.</div> </td> </tr> </table> </div>
</div>
<div class="q" id="p_23J_726"> <div class="divNumber">143.</div> <div class="p"> <table class="singleColumn"> <tr> <td> <div class="pN">726</div> <div class="G">Sabbhi hetaṃ upaññātaṃ,</div> </td> </tr> <tr> <td> <div class="G">mametaṃ upanissaja;</div> </td> </tr> <tr> <td> <div class="G">Uṭṭhānapāricariyāya,</div> </td> </tr> <tr> <td> <div class="G">dīgharattaṃ tayā kataṃ;</div> </td> </tr> <tr> <td> <div class="G">Mātāpitūsu puññāni,</div> </td> </tr> <tr> <td> <div class="G">mama lokadado bhava.</div> </td> </tr> </table> </div>
</div>
<div class="q" id="p_23J_727"> <div class="divNumber">144.</div> <div class="p"> <table class="singleColumn"> <tr> <td> <div class="pN">727</div> <div class="G">Tatheva santi manujā,</div> </td> </tr> <tr> <td> <div class="G">dhamme dhammapadaṃ vidū;</div> </td> </tr> <tr> <td> <div class="G">Maggo saggassa lokassa,</div> </td> </tr> <tr> <td> <div class="G">yathā jānāsi tvaṃ ise.</div> </td> </tr> </table> </div>
</div>
<div class="q" id="p_23J_728"> <div class="divNumber">145.</div> <div class="p"> <table class="singleColumn"> <tr> <td> <div class="pN">728</div> <div class="G">Uṭṭhānapāricariyāya,</div> </td> </tr> <tr> <td> <div class="G">mātāpitusukhāvahaṃ;</div> </td> </tr> <tr> <td> <div class="G">Taṃ maṃ puññā nivāreti,</div> </td> </tr> <tr> <td> <div class="G">ariyamaggāvaro naro”.</div> </td> </tr> </table> </div>
</div>
<div class="q" id="p_23J_729"> <div class="divNumber">146.</div> <div class="p"> <table class="singleColumn"> <tr> <td> <div class="pN">729</div> <div class="G">“Suṇantu bhonto vacanaṃ,</div> </td> </tr> <tr> <td> <div class="G">bhāturajjhāvarā mama;</div> </td> </tr> <tr> <td> <div class="G">Kulavaṃsaṃ mahārāja,</div> </td> </tr> <tr> <td> <div class="G">porāṇaṃ parihāpayaṃ;</div> </td> </tr> <tr> <td> <div class="G">Adhammacārī jeṭṭhesu,</div> </td> </tr> <tr> <td> <div class="G">nirayaṃ sopapajjati.</div> </td> </tr> </table> </div>
</div>
<div class="q" id="p_23J_730"> <div class="divNumber">147.</div> <div class="p"> <table class="singleColumn"> <tr> <td> <div class="pN">730</div> <div class="G">Ye ca dhammassa kusalā,</div> </td> </tr> <tr> <td> <div class="G">porāṇassa disampati;</div> </td> </tr> <tr> <td> <div class="G">Cārittena ca sampannā,</div> </td> </tr> <tr> <td> <div class="G">na te gacchanti duggatiṃ.</div> </td> </tr> </table> </div>
</div>
<div class="q" id="p_23J_731"> <div class="divNumber">148.</div> <div class="p"> <table class="singleColumn"> <tr> <td> <div class="pN">731</div> <div class="G">Mātā pitā ca bhātā ca,</div> </td> </tr> <tr> <td> <div class="G">bhaginī ñātibandhavā;</div> </td> </tr> <tr> <td> <div class="G">Sabbe jeṭṭhassa te bhārā,</div> </td> </tr> <tr> <td> <div class="G">evaṃ jānāhi bhāradha.</div> </td> </tr> </table> </div>
</div>
<div class="q" id="p_23J_732"> <div class="divNumber">149.</div> <div class="p"> <table class="singleColumn"> <tr> <td> <div class="pN">732</div> <div class="G">Ādiyitvā garuṃ bhāraṃ,</div> </td> </tr> <tr> <td> <div class="G">nāviko viya ussahe;</div> </td> </tr> <tr> <td> <div class="G">Dhammañca nappamajjāmi,</div> </td> </tr> <tr> <td> <div class="G">jeṭṭho casmi rathesabha”.</div> </td> </tr> </table> </div>
</div>
<div class="q" id="p_23J_733"> <div class="divNumber">150.</div> <div class="p"> <table class="singleColumn"> <tr> <td> <div class="pN">733</div> <div class="G">“Adhigamā tame ñāṇaṃ,</div> </td> </tr> <tr> <td> <div class="G">Jālaṃva jātavedato;</div> </td> </tr> <tr> <td> <div class="G">Evameva no bhavaṃ dhammaṃ,</div> </td> </tr> <tr> <td> <div class="G">Kosiyo pavidaṃsayi.</div> </td> </tr> </table> </div>
</div>
<div class="q" id="p_23J_734"> <div class="divNumber">151.</div> <div class="p"> <table class="singleColumn"> <tr> <td> <div class="pN">734</div> <div class="G">Yathā udayamādicco,</div> </td> </tr> <tr> <td> <div class="G">Vāsudevo pabhaṅkaro;</div> </td> </tr> <tr> <td> <div class="G">Pāṇīnaṃ pavidaṃseti,</div> </td> </tr> <tr> <td> <div class="G">Rūpaṃ kalyāṇapāpakaṃ;</div> </td> </tr> <tr> <td> <div class="G">Evameva no bhavaṃ dhammaṃ,</div> </td> </tr> <tr> <td> <div class="G">Kosiyo pavidaṃsayi”.</div> </td> </tr> </table> </div>
</div>
<div class="q" id="p_23J_735"> <div class="divNumber">152.</div> <div class="p"> <table class="singleColumn"> <tr> <td> <div class="pN">735</div> <div class="G">“Evaṃ me yācamānassa,</div> </td> </tr> <tr> <td> <div class="G">añjaliṃ nāvabujjhatha;</div> </td> </tr> <tr> <td> <div class="G">Tava paddhacaro hessaṃ,</div> </td> </tr> <tr> <td> <div class="G">vuṭṭhito paricārako”.</div> </td> </tr> </table> </div>
</div>
<div class="q" id="p_23J_736"> <div class="divNumber">153.</div> <div class="p"> <table class="singleColumn"> <tr> <td> <div class="pN">736</div> <div class="G">“Addhā nanda vijānāsi,</div> </td> </tr> <tr> <td> <div class="G">Saddhammaṃ sabbhi desitaṃ;</div> </td> </tr> <tr> <td> <div class="G">Ariyo ariyasamācāro,</div> </td> </tr> <tr> <td> <div class="G">Bāḷhaṃ tvaṃ mama ruccasi.</div> </td> </tr> </table> </div>
</div>
<div class="q" id="p_23J_737"> <div class="divNumber">154.</div> <div class="p"> <table class="singleColumn"> <tr> <td> <div class="pN">737</div> <div class="G">Bhavantaṃ vadāmi bhotiñca,</div> </td> </tr> <tr> <td> <div class="G">suṇātha vacanaṃ mama;</div> </td> </tr> <tr> <td> <div class="G">Nāyaṃ bhāro bhāramato,</div> </td> </tr> <tr> <td> <div class="G">ahu mayhaṃ kudācanaṃ.</div> </td> </tr> </table> </div>
</div>
<div class="q" id="p_23J_738"> <div class="divNumber">155.</div> <div class="p"> <table class="singleColumn"> <tr> <td> <div class="pN">738</div> <div class="G">Taṃ maṃ upaṭṭhitaṃ santaṃ,</div> </td> </tr> <tr> <td> <div class="G">mātāpitusukhāvahaṃ;</div> </td> </tr> <tr> <td> <div class="G">Nando ajjhāvaraṃ katvā,</div> </td> </tr> <tr> <td> <div class="G">upaṭṭhānāya yācati.</div> </td> </tr> </table> </div>
</div>
<div class="q" id="p_23J_739"> <div class="divNumber">156.</div> <div class="p"> <table class="singleColumn"> <tr> <td> <div class="pN">739</div> <div class="G">Yo ve icchati kāmena,</div> </td> </tr> <tr> <td> <div class="G">santānaṃ brahmacārinaṃ;</div> </td> </tr> <tr> <td> <div class="G">Nandaṃ vo varatha eko,</div> </td> </tr> <tr> <td> <div class="G">kaṃ nando upatiṭṭhatu”.</div> </td> </tr> </table> </div>
</div>
<div class="q" id="p_23J_740"> <div class="divNumber">157.</div> <div class="p"> <table class="singleColumn"> <tr> <td> <div class="pN">740</div> <div class="G">“Tayā tāta anuññātā,</div> </td> </tr> <tr> <td> <div class="G">soṇa taṃ nissitā mayaṃ;</div> </td> </tr> <tr> <td> <div class="G">Upaghātuṃ labhe nandaṃ,</div> </td> </tr> <tr> <td> <div class="G">muddhani brahmacārinaṃ.</div> </td> </tr> </table> </div>
</div>
<div class="q" id="p_23J_741"> <div class="divNumber">158.</div> <div class="p"> <table class="singleColumn"> <tr> <td> <div class="pN">741</div> <div class="G">Assatthasseva taruṇaṃ,</div> </td> </tr> <tr> <td> <div class="G">pavāḷaṃ māluteritaṃ;</div> </td> </tr> <tr> <td> <div class="G">Cirassaṃ nandaṃ disvāna,</div> </td> </tr> <tr> <td> <div class="G">hadayaṃ me pavedhati.</div> </td> </tr> </table> </div>
</div>
<div class="q" id="p_23J_742"> <div class="divNumber">159.</div> <div class="p"> <table class="singleColumn"> <tr> <td> <div class="pN">742</div> <div class="G">Yadā suttāpi supine,</div> </td> </tr> <tr> <td> <div class="G">nandaṃ passāmi āgataṃ;</div> </td> </tr> <tr> <td> <div class="G">Udaggā sumanā homi,</div> </td> </tr> <tr> <td> <div class="G">nando no āgato ayaṃ.</div> </td> </tr> </table> </div>
</div>
<div class="q" id="p_23J_743"> <div class="divNumber">160.</div> <div class="p"> <table class="singleColumn"> <tr> <td> <div class="pN">743</div> <div class="G">Yadā ca paṭibujjhitvā,</div> </td> </tr> <tr> <td> <div class="G">nandaṃ passāmi nāgataṃ;</div> </td> </tr> <tr> <td> <div class="G">Bhiyyo āvisatī soko,</div> </td> </tr> <tr> <td> <div class="G">domanassañcanappakaṃ.</div> </td> </tr> </table> </div>
</div>
<div class="q" id="p_23J_744"> <div class="divNumber">161.</div> <div class="p"> <table class="singleColumn"> <tr> <td> <div class="pN">744</div> <div class="G">Sāhaṃ ajja cirassampi,</div> </td> </tr> <tr> <td> <div class="G">nandaṃ passāmi āgataṃ;</div> </td> </tr> <tr> <td> <div class="G">Bhattucca mayhañca piyo,</div> </td> </tr> <tr> <td> <div class="G">nando no pāvisī gharaṃ.</div> </td> </tr> </table> </div>
</div>
<div class="q" id="p_23J_745"> <div class="divNumber">162.</div> <div class="p"> <table class="singleColumn"> <tr> <td> <div class="pN">745</div> <div class="G">Pitupi nando suppiyo,</div> </td> </tr> <tr> <td> <div class="G">Yaṃ nando nappavase gharā;</div> </td> </tr> <tr> <td> <div class="G">Labhatū tāta nando taṃ,</div> </td> </tr> <tr> <td> <div class="G">Maṃ nando upatiṭṭhatu”.</div> </td> </tr> </table> </div>
</div>
<div class="q" id="p_23J_746"> <div class="divNumber">163.</div> <div class="p"> <table class="singleColumn"> <tr> <td> <div class="pN">746</div> <div class="G">“Anukampikā patiṭṭhā ca,</div> </td> </tr> <tr> <td> <div class="G">pubbe rasadadī ca no;</div> </td> </tr> <tr> <td> <div class="G">Maggo saggassa lokassa,</div> </td> </tr> <tr> <td> <div class="G">mātā taṃ varate ise.</div> </td> </tr> </table> </div>
</div>
<div class="q" id="p_23J_747"> <div class="divNumber">164.</div> <div class="p"> <table class="singleColumn"> <tr> <td> <div class="pN">747</div> <div class="G">Pubbe rasadadī gottī,</div> </td> </tr> <tr> <td> <div class="G">mātā puññūpasaṃhitā;</div> </td> </tr> <tr> <td> <div class="G">Maggo saggassa lokassa,</div> </td> </tr> <tr> <td> <div class="G">mātā taṃ varate ise”.</div> </td> </tr> </table> </div>
</div>
<div class="q" id="p_23J_748"> <div class="divNumber">165.</div> <div class="p"> <table class="singleColumn"> <tr> <td> <div class="pN">748</div> <div class="G">“Ākaṅkhamānā puttaphalaṃ,</div> </td> </tr> <tr> <td> <div class="G">devatāya namassati;</div> </td> </tr> <tr> <td> <div class="G">Nakkhattāni ca pucchati,</div> </td> </tr> <tr> <td> <div class="G">utusaṃvaccharāni ca.</div> </td> </tr> </table> </div>
</div>
<div class="q" id="p_23J_749"> <div class="divNumber">166.</div> <div class="p"> <table class="singleColumn"> <tr> <td> <div class="pN">749</div> <div class="G">Tassā utumhi nhātāya,</div> </td> </tr> <tr> <td> <div class="G">hoti gabbhassa vokkamo;</div> </td> </tr> <tr> <td> <div class="G">Tena dohaḷinī hoti,</div> </td> </tr> <tr> <td> <div class="G">suhadā tena vuccati.</div> </td> </tr> </table> </div>
</div>
<div class="q" id="p_23J_750"> <div class="divNumber">167.</div> <div class="p"> <table class="singleColumn"> <tr> <td> <div class="pN">750</div> <div class="G">Saṃvaccharaṃ vā ūnaṃ vā,</div> </td> </tr> <tr> <td> <div class="G">pariharitvā vijāyati;</div> </td> </tr> <tr> <td> <div class="G">Tena sā janayantīti,</div> </td> </tr> <tr> <td> <div class="G">janetti tena vuccati.</div> </td> </tr> </table> </div>
</div>
<div class="q" id="p_23J_751"> <div class="divNumber">168.</div> <div class="p"> <table class="singleColumn"> <tr> <td> <div class="pN">751</div> <div class="G">Thanakhīrena gītena,</div> </td> </tr> <tr> <td> <div class="G">aṅgapāvuraṇena ca;</div> </td> </tr> <tr> <td> <div class="G">Rodantaṃ puttaṃ toseti,</div> </td> </tr> <tr> <td> <div class="G">tosentī tena vuccati.</div> </td> </tr> </table> </div>
</div>
<div class="q" id="p_23J_752"> <div class="divNumber">169.</div> <div class="p"> <table class="singleColumn"> <tr> <td> <div class="pN">752</div> <div class="G">Tato vātātape ghore,</div> </td> </tr> <tr> <td> <div class="G">mamaṃ katvā udikkhati;</div> </td> </tr> <tr> <td> <div class="G">Dārakaṃ appajānantaṃ,</div> </td> </tr> <tr> <td> <div class="G">posentī tena vuccati.</div> </td> </tr> </table> </div>
</div>
<div class="q" id="p_23J_753"> <div class="divNumber">170.</div> <div class="p"> <table class="singleColumn"> <tr> <td> <div class="pN">753</div> <div class="G">Yañca mātudhanaṃ hoti,</div> </td> </tr> <tr> <td> <div class="G">yañca hoti pituddhanaṃ;</div> </td> </tr> <tr> <td> <div class="G">Ubhayampetassa gopeti,</div> </td> </tr> <tr> <td> <div class="G">api puttassa no siyā.</div> </td> </tr> </table> </div>
</div>
<div class="q" id="p_23J_754"> <div class="divNumber">171.</div> <div class="p"> <table class="singleColumn"> <tr> <td> <div class="pN">754</div> <div class="G">Evaṃ putta aduṃ putta,</div> </td> </tr> <tr> <td> <div class="G">iti mātā vihaññati;</div> </td> </tr> <tr> <td> <div class="G">Pamattaṃ paradāresu,</div> </td> </tr> <tr> <td> <div class="G">nisīthe pattayobbane;</div> </td> </tr> <tr> <td> <div class="G">Sāyaṃ puttaṃ anāyantaṃ,</div> </td> </tr> <tr> <td> <div class="G">iti mātā vihaññati.</div> </td> </tr> </table> </div>
</div>
<div class="q" id="p_23J_755"> <div class="divNumber">172.</div> <div class="p"> <table class="singleColumn"> <tr> <td> <div class="pN">755</div> <div class="G">Evaṃ kicchā bhato poso,</div> </td> </tr> <tr> <td> <div class="G">mātu aparicārako;</div> </td> </tr> <tr> <td> <div class="G">Mātari micchā caritvāna,</div> </td> </tr> <tr> <td> <div class="G">nirayaṃ sopapajjati.</div> </td> </tr> </table> </div>
</div>
<div class="q" id="p_23J_756"> <div class="divNumber">173.</div> <div class="p"> <table class="singleColumn"> <tr> <td> <div class="pN">756</div> <div class="G">Evaṃ kicchā bhato poso,</div> </td> </tr> <tr> <td> <div class="G">pitu aparicārako;</div> </td> </tr> <tr> <td> <div class="G">Pitari micchā caritvāna,</div> </td> </tr> <tr> <td> <div class="G">nirayaṃ sopapajjati.</div> </td> </tr> </table> </div>
</div>
<div class="q" id="p_23J_757"> <div class="divNumber">174.</div> <div class="p"> <table class="singleColumn"> <tr> <td> <div class="pN">757</div> <div class="G">Dhanāpi dhanakāmānaṃ,</div> </td> </tr> <tr> <td> <div class="G">Nassati iti me sutaṃ;</div> </td> </tr> <tr> <td> <div class="G">Mātaraṃ aparicaritvāna,</div> </td> </tr> <tr> <td> <div class="G">Kicchaṃ vā so nigacchati.</div> </td> </tr> </table> </div>
</div>
<div class="q" id="p_23J_758"> <div class="divNumber">175.</div> <div class="p"> <table class="singleColumn"> <tr> <td> <div class="pN">758</div> <div class="G">Dhanāpi dhanakāmānaṃ,</div> </td> </tr> <tr> <td> <div class="G">Nassati iti me sutaṃ;</div> </td> </tr> <tr> <td> <div class="G">Pitaraṃ aparicaritvāna,</div> </td> </tr> <tr> <td> <div class="G">Kicchaṃ vā so nigacchati.</div> </td> </tr> </table> </div>
</div>
<div class="q" id="p_23J_759"> <div class="divNumber">176.</div> <div class="p"> <table class="singleColumn"> <tr> <td> <div class="pN">759</div> <div class="G">Ānando ca pamodo ca,</div> </td> </tr> <tr> <td> <div class="G">sadā hasitakīḷitaṃ;</div> </td> </tr> <tr> <td> <div class="G">Mātaraṃ paricaritvāna,</div> </td> </tr> <tr> <td> <div class="G">labbhametaṃ vijānato.</div> </td> </tr> </table> </div>
</div>
<div class="q" id="p_23J_760"> <div class="divNumber">177.</div> <div class="p"> <table class="singleColumn"> <tr> <td> <div class="pN">760</div> <div class="G">Ānando ca pamodo ca,</div> </td> </tr> <tr> <td> <div class="G">sadā hasitakīḷitaṃ;</div> </td> </tr> <tr> <td> <div class="G">Pitaraṃ paricaritvāna,</div> </td> </tr> <tr> <td> <div class="G">labbhametaṃ vijānato.</div> </td> </tr> </table> </div>
</div>
<div class="q" id="p_23J_761"> <div class="divNumber">178.</div> <div class="p"> <table class="singleColumn"> <tr> <td> <div class="pN">761</div> <div class="G">Dānañca piyavācā ca,</div> </td> </tr> <tr> <td> <div class="G">atthacariyā ca yā idha;</div> </td> </tr> <tr> <td> <div class="G">Samānattatā ca dhammesu,</div> </td> </tr> <tr> <td> <div class="G">tattha tattha yathārahaṃ;</div> </td> </tr> <tr> <td> <div class="G">Ete kho saṅgahā loke,</div> </td> </tr> <tr> <td> <div class="G">rathassāṇīva yāyato.</div> </td> </tr> </table> </div>
</div>
<div class="q" id="p_23J_762"> <div class="divNumber">179.</div> <div class="p"> <table class="singleColumn"> <tr> <td> <div class="pN">762</div> <div class="G">Ete ca saṅgahā nāssu,</div> </td> </tr> <tr> <td> <div class="G">na mātā puttakāraṇā;</div> </td> </tr> <tr> <td> <div class="G">Labhetha mānaṃ pūjaṃ vā,</div> </td> </tr> <tr> <td> <div class="G">pitā vā puttakāraṇā.</div> </td> </tr> </table> </div>
</div>
<div class="q" id="p_23J_763"> <div class="divNumber">180.</div> <div class="p"> <table class="singleColumn"> <tr> <td> <div class="pN">763</div> <div class="G">Yasmā ca saṅgahā ete,</div> </td> </tr> <tr> <td> <div class="G">sammapekkhanti paṇḍitā;</div> </td> </tr> <tr> <td> <div class="G">Tasmā mahattaṃ papponti,</div> </td> </tr> <tr> <td> <div class="G">pāsaṃsā ca bhavanti te.</div> </td> </tr> </table> </div>
</div>
<div class="q" id="p_23J_764"> <div class="divNumber">181.</div> <div class="p"> <table class="singleColumn"> <tr> <td> <div class="pN">764</div> <div class="G">Brahmāti mātāpitaro,</div> </td> </tr> <tr> <td> <div class="G">pubbācariyāti vuccare;</div> </td> </tr> <tr> <td> <div class="G">Āhuneyyā ca puttānaṃ,</div> </td> </tr> <tr> <td> <div class="G">pajāya anukampakā.</div> </td> </tr> </table> </div>
</div>
<div class="q" id="p_23J_765"> <div class="divNumber">182.</div> <div class="p"> <table class="singleColumn"> <tr> <td> <div class="pN">765</div> <div class="G">Tasmā hi ne namasseyya,</div> </td> </tr> <tr> <td> <div class="G">sakkareyya ca paṇḍito;</div> </td> </tr> <tr> <td> <div class="G">Annena atho pānena,</div> </td> </tr> <tr> <td> <div class="G">vatthena sayanena ca;</div> </td> </tr> <tr> <td> <div class="G">Ucchādanena nhāpanena,</div> </td> </tr> <tr> <td> <div class="G">pādānaṃ dhovanena ca.</div> </td> </tr> </table> </div>
</div>
<div class="q" id="p_23J_766"> <div class="divNumber">183.</div> <div class="p"> <table class="singleColumn"> <tr> <td> <div class="pN">766</div> <div class="G">Tāya naṃ pāricariyāya,</div> </td> </tr> <tr> <td> <div class="G">Mātāpitūsu paṇḍitā;</div> </td> </tr> <tr> <td> <div class="G">Idheva naṃ pasaṃsanti,</div> </td> </tr> <tr> <td> <div class="G">Pecca sagge pamodatī”ti. (3718)</div> </td> </tr> </table> </div>
</div>
<div class="CENTER" id="p_23J_767">
<span class="pN">767</span>Soṇanandajātakaṃ dutiyaṃ.</div>
<div class="ENDH3" id="p_23J_768">
<span class="pN">768</span>Sattatinipātaṃ niṭṭhitaṃ.</div>
<div class="SUMMARY" id="p_23J_769">
<span class="pN">769</span><span class="firstLetter">T</span>assuddānaṃ</div>
<div class="q" id="p_23J_770"> <div class="p"> <table class="singleColumn"> <tr> <td> <div class="pN">770</div> <div class="G">Atha sattatimamhi nipātavare,</div> </td> </tr> <tr> <td> <div class="G">Sabhāvantu kusāvatirājavaro;</div> </td> </tr> <tr> <td> <div class="G">Atha soṇasunandavaro ca puna,</div> </td> </tr> <tr> <td> <div class="G">Abhivāsitasattatimamhi suteti.</div> </td> </tr> </table> </div>
</div>
</html>
