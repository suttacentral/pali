<html>
<div class="i">11.1 Eko dhammo</div>
<div class="h">Dasuttarasutta</div>
<div class="q" id="h_8D_1134"> <h2 class="paliSectionName">
<span class="pN">1134</span>Eko dhammo </h2>
</div>
<div class="q" id="p_8D_1135"> <div class="divNumber">351.</div> <div class="p">
<span class="pN">1135</span>Eko, āvuso, dhammo bahukāro, eko dhammo bhāvetabbo, eko dhammo pariññeyyo, eko dhammo pahātabbo, eko dhammo hānabhāgiyo, eko dhammo visesabhāgiyo, eko dhammo duppaṭivijjho, eko dhammo uppādetabbo, eko dhammo abhiññeyyo, eko dhammo sacchikātabbo. </div>
</div>
<div class="q" id="p_8D_1136"> <div class="p">
<span class="pN">1136</span>Katamo eko dhammo <span class="bold">bahukāro?</span> Appamādo kusalesu dhammesu. Ayaṃ eko dhammo bahukāro. (1) </div>
</div>
<div class="q" id="p_8D_1137"> <div class="p">
<span class="pN">1137</span>Katamo eko dhammo <span class="bold">bhāvetabbo?</span> Kāyagatāsati sātasahagatā. Ayaṃ eko dhammo bhāvetabbo. (2) </div>
</div>
<div class="q" id="p_8D_1138"> <div class="p">
<span class="pN">1138</span>Katamo eko dhammo <span class="bold">pariññeyyo?</span> Phasso sāsavo upādāniyo. Ayaṃ eko dhammo pariññeyyo. (3) </div>
</div>
<div class="q" id="p_8D_1139"> <div class="p">
<span class="pN">1139</span>Katamo eko dhammo <span class="bold">pahātabbo?</span> Asmimāno. Ayaṃ eko dhammo pahātabbo. (4) </div>
</div>
<div class="q" id="p_8D_1140"> <div class="p">
<span class="pN">1140</span>Katamo eko dhammo <span class="bold">hānabhāgiyo?</span> Ayoniso manasikāro. Ayaṃ eko dhammo hānabhāgiyo. (5) </div>
</div>
<div class="q" id="p_8D_1141"> <div class="p">
<span class="pN">1141</span>Katamo eko dhammo <span class="bold">visesabhāgiyo?</span> Yoniso manasikāro. Ayaṃ eko dhammo visesabhāgiyo. (6) </div>
</div>
<div class="q" id="p_8D_1142"> <div class="p">
<span class="pN">1142</span>Katamo eko dhammo <span class="bold">duppaṭivijjho?</span> Ānantariko cetosamādhi. Ayaṃ eko dhammo duppaṭivijjho. (7) </div>
</div>
<div class="q" id="p_8D_1143"> <div class="p">
<span class="pN">1143</span>Katamo eko dhammo <span class="bold">uppādetabbo?</span> Akuppaṃ ñāṇaṃ. Ayaṃ eko dhammo uppādetabbo. (8) </div>
</div>
<div class="q" id="p_8D_1144"> <div class="p">
<span class="pN">1144</span>Katamo eko dhammo <span class="bold">abhiññeyyo?</span> Sabbe sattā āhāraṭṭhitikā. Ayaṃ eko dhammo abhiññeyyo. (9) </div>
</div>
<div class="q" id="p_8D_1145"> <div class="p">
<span class="pN">1145</span>Katamo eko dhammo <span class="bold">sacchikātabbo?</span> Akuppā cetovimutti. Ayaṃ eko dhammo sacchikātabbo. (10) </div>
</div>
<div class="q" id="p_8D_1146"> <div class="p">
<span class="pN">1146</span>Iti ime dasa dhammā bhūtā tacchā tathā avitathā anaññathā sammā tathāgatena abhisambuddhā. </div>
</div>
</html>
