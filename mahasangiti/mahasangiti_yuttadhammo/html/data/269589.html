<html>
<div class="i">4.1.11 Paññattihāravibhaṅga</div>
<div class="h">Paṭiniddesavāra</div>
<div class="h">Vibhaṅga</div>
<div class="h">Paññattihāravibhaṅga</div>
<div class="q" id="p_27Ne_297"> <div class="divNumber">39.</div> <div class="p">
<span class="pN">297</span>Tattha katamo paññattihāro? “Ekaṃ bhagavā dhammaṃ paññattīhi vividhāhi desetī”ti. </div>
</div>
<div class="q" id="p_27Ne_298"> <div class="p">
<span class="pN">298</span>Yā pakatikathāya desanā. Ayaṃ nikkhepapaññatti. Kā ca pakatikathāya desanā, cattāri saccāni. Yathā bhagavā āha—  “idaṃ dukkhan”ti ayaṃ paññatti pañcannaṃ khandhānaṃ channaṃ dhātūnaṃ aṭṭhārasannaṃ dhātūnaṃ dvādasannaṃ āyatanānaṃ dasannaṃ indriyānaṃ nikkhepapaññatti. </div>
</div>
<div class="q" id="p_27Ne_299"> <div class="p">
<span class="pN">299</span>Kabaḷīkāre ce, bhikkhave, āhāre atthi rāgo atthi nandī atthi taṇhā, patiṭṭhitaṃ tattha viññāṇaṃ virūḷhaṃ. Yattha patiṭṭhitaṃ viññāṇaṃ virūḷhaṃ, atthi tattha nāmarūpassa avakkanti. Yattha atthi nāmarūpassa avakkanti, atthi tattha saṅkhārānaṃ vuddhi. Yattha atthi saṅkhārānaṃ vuddhi, atthi tattha āyatiṃ punabbhavābhinibbatti. Yattha atthi āyatiṃ punabbhavābhinibbatti, atthi tattha āyatiṃ jātijarāmaraṇaṃ. Yattha atthi āyatiṃ jātijarāmaraṇaṃ, sasokaṃ taṃ, bhikkhave, sadaraṃ saupāyāsanti vadāmi. </div>
</div>
<div class="q" id="p_27Ne_300"> <div class="p">
<span class="pN">300</span>Phasse ce…pe…  manosañcetanāya ce, bhikkhave, āhāre. Viññāṇe ce, bhikkhave, āhāre atthi rāgo atthi nandī atthi taṇhā, patiṭṭhitaṃ tattha viññāṇaṃ virūḷhaṃ. Yattha patiṭṭhitaṃ viññāṇaṃ virūḷhaṃ, atthi tattha nāmarūpassa avakkanti. Yattha atthi nāmarūpassa avakkanti, atthi tattha saṅkhārānaṃ vuddhi. Yattha atthi saṅkhārānaṃ vuddhi, atthi tattha āyatiṃ punabbhavābhinibbatti. Yattha atthi āyatiṃ punabbhavābhinibbatti, atthi tattha āyatiṃ jātijarāmaraṇaṃ. Yattha atthi āyatiṃ jātijarāmaraṇaṃ, sasokaṃ taṃ, bhikkhave, sadaraṃ saupāyāsanti vadāmi. Ayaṃ pabhavapaññatti dukkhassa ca samudayassa ca. </div>
</div>
<div class="q" id="p_27Ne_301"> <div class="p">
<span class="pN">301</span>Kabaḷīkāre ce, bhikkhave, āhāre natthi rāgo natthi nandī natthi taṇhā, appatiṭṭhitaṃ tattha viññāṇaṃ avirūḷhaṃ. Yattha appatiṭṭhitaṃ viññāṇaṃ avirūḷhaṃ, natthi tattha nāmarūpassa avakkanti. Yattha natthi nāmarūpassa avakkanti, natthi tattha saṅkhārānaṃ vuddhi. Yattha natthi saṅkhārānaṃ vuddhi, natthi tattha āyatiṃ punabbhavābhinibbatti. Yattha natthi āyatiṃ punabbhavābhinibbatti, natthi tattha āyatiṃ jātijarāmaraṇaṃ. Yattha natthi āyatiṃ jātijarāmaraṇaṃ, asokaṃ taṃ, bhikkhave, adaraṃ anupāyāsanti vadāmi. </div>
</div>
<div class="q" id="p_27Ne_302"> <div class="p">
<span class="pN">302</span>Phasse ce…pe…  manosañcetanāya ce, bhikkhave, āhāre. Viññāṇe ce, bhikkhave, āhāre natthi rāgo natthi nandī natthi taṇhā, appatiṭṭhitaṃ tattha viññāṇaṃ avirūḷhaṃ. Yattha appatiṭṭhitaṃ viññāṇaṃ avirūḷhaṃ, natthi tattha nāmarūpassa avakkanti. Yattha natthi nāmarūpassa avakkanti, natthi tattha saṅkhārānaṃ vuddhi. Yattha natthi saṅkhārānaṃ vuddhi, natthi tattha āyatiṃ punabbhavābhinibbatti. Yattha natthi āyatiṃ punabbhavābhinibbatti, natthi tattha āyatiṃ jātijarāmaraṇaṃ. Yattha natthi āyatiṃ jātijarāmaraṇaṃ, asokaṃ taṃ, bhikkhave, adaraṃ anupāyāsanti vadāmi. </div>
</div>
<div class="q" id="p_27Ne_303"> <div class="p">
<span class="pN">303</span>Ayaṃ pariññāpaññatti dukkhassa, pahānapaññatti samudayassa, bhāvanāpaññatti maggassa, sacchikiriyāpaññatti nirodhassa. </div>
</div>
<div class="q" id="p_27Ne_304"> <div class="divNumber">40.</div> <div class="p">
<span class="pN">304</span>Samādhiṃ, bhikkhave, bhāvetha. Appamatto nipako sato, samāhito, bhikkhave, bhikkhu yathābhūtaṃ pajānāti. Kiñca yathābhūtaṃ pajānāti? “Cakkhu aniccan”ti yathābhūtaṃ pajānāti. “Rūpā aniccā”ti yathābhūtaṃ pajānāti “cakkhuviññāṇaṃ aniccan”ti yathābhūtaṃ pajānāti. “Cakkhusamphasso anicco”ti yathābhūtaṃ pajānāti. Yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā, tampi aniccanti yathābhūtaṃ pajānāti. </div>
</div>
<div class="q" id="p_27Ne_305"> <div class="p">
<span class="pN">305</span>Sotaṃ…pe…  ghānaṃ…  jivhā…  kāyo…  “mano anicco”ti yathābhūtaṃ pajānāti. “Dhammā aniccā”ti yathābhūtaṃ pajānāti. “Manoviññāṇaṃ aniccan”ti yathābhūtaṃ pajānāti. “Manosamphasso anicco”ti yathābhūtaṃ pajānāti. Yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā, tampi aniccanti yathābhūtaṃ pajānāti. </div>
</div>
<div class="q" id="p_27Ne_306"> <div class="p">
<span class="pN">306</span>Ayaṃ bhāvanāpaññatti maggassa, pariññāpaññatti dukkhassa, pahānapaññatti samudayassa, sacchikiriyāpaññatti nirodhassa. </div>
</div>
<div class="q" id="p_27Ne_307"> <div class="p">
<span class="pN">307</span>Rūpaṃ, rādha, vikiratha vidhamatha viddhaṃsetha vikīḷaniyaṃ karotha, paññāya taṇhakkhayāya paṭipajjatha. Taṇhakkhayā dukkhakkhayo, dukkhakkhayā nibbānaṃ. Vedanaṃ…pe…  saññaṃ…  saṅkhāre viññāṇaṃ vikiratha vidhamatha viddhaṃsetha vikīḷaniyaṃ karotha, paññāya taṇhakkhayāya paṭipajjatha. Taṇhakkhayā dukkhakkhayo, dukkhakkhayā nibbānaṃ. </div>
</div>
<div class="q" id="p_27Ne_308"> <div class="p">
<span class="pN">308</span>Ayaṃ nirodhapaññatti nirodhassa, nibbidāpaññatti assādassa, pariññāpaññatti dukkhassa, pahānapaññatti samudayassa, bhāvanāpaññatti maggassa, sacchikiriyāpaññatti nirodhassa. </div>
</div>
<div class="q" id="p_27Ne_309"> <div class="p">
<span class="pN">309</span>“So idaṃ dukkhan”ti yathābhūtaṃ pajānāti, “ayaṃ dukkhasamudayo”ti yathābhūtaṃ pajānāti, “ayaṃ dukkhanirodho”ti yathābhūtaṃ pajānāti “ayaṃ dukkhanirodhagāminī paṭipadā”ti yathābhūtaṃ pajānāti. </div>
</div>
<div class="q" id="p_27Ne_310"> <div class="p">
<span class="pN">310</span>Ayaṃ paṭivedhapaññatti saccānaṃ, nikkhepapaññatti dassanabhūmiyā, bhāvanāpaññatti maggassa, sacchikiriyāpaññatti sotāpattiphalassa. “So ime āsavā”ti yathābhūtaṃ pajānāti, “ayaṃ āsavasamudayo”ti yathābhūtaṃ pajānāti, “ayaṃ āsavanirodho”ti yathābhūtaṃ pajānāti. “Ayaṃ āsavanirodhagāminī paṭipadā”ti yathābhūtaṃ pajānāti. “Ime āsavā asesaṃ nirujjhantī”ti yathābhūtaṃ pajānāti. </div>
</div>
<div class="q" id="p_27Ne_311"> <div class="p">
<span class="pN">311</span>Ayaṃ uppādapaññatti khaye ñāṇassa, okāsapaññatti anuppāde ñāṇassa, bhāvanāpaññatti maggassa, pariññāpaññatti dukkhassa, pahānapaññatti samudayassa, ārambhapaññatti vīriyindriyassa, āhaṭanāpaññatti āsāṭikānaṃ, nikkhepapaññatti bhāvanābhūmiyā, abhinighātapaññatti pāpakānaṃ akusalānaṃ dhammānaṃ. </div>
</div>
<div class="q" id="p_27Ne_312"> <div class="divNumber">41.</div> <div class="p">
<span class="pN">312</span>Idaṃ “dukkhan”ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi. Ayaṃ “dukkhasamudayo”ti me, bhikkhave…pe…  ayaṃ “dukkhanirodho”ti me, bhikkhave… . Ayaṃ “dukkhanirodhagāminī paṭipadā”ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi. </div>
</div>
<div class="q" id="p_27Ne_313"> <div class="p">
<span class="pN">313</span>Ayaṃ desanāpaññatti saccānaṃ, nikkhepapaññatti sutamayiyā paññāya sacchikiriyāpaññatti anaññātaññassāmītindriyassa, pavattanāpaññatti dhammacakkassa. </div>
</div>
<div class="q" id="p_27Ne_314"> <div class="p">
<span class="pN">314</span>“Taṃ kho panidaṃ dukkhaṃ pariññeyyan”ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi. “So kho panāyaṃ dukkhasamudayo pahātabbo”ti me, bhikkhave…pe…  “so kho panāyaṃ dukkhanirodho sacchikātabbo”ti me, bhikkhave…pe…  “sā kho panāyaṃ dukkhanirodhagāminī paṭipadā bhāvetabbā”ti me, bhikkhave pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi. </div>
</div>
<div class="q" id="p_27Ne_315"> <div class="p">
<span class="pN">315</span>Ayaṃ bhāvanāpaññatti maggassa, nikkhepapaññatti cintāmayiyā paññāya, sacchikiriyāpaññatti aññindriyassa. </div>
</div>
<div class="q" id="p_27Ne_316"> <div class="p">
<span class="pN">316</span>“Taṃ kho panidaṃ dukkhaṃ pariññātan”ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi. “So kho panāyaṃ dukkhasamudayo pahīno”ti me, bhikkhave…pe…  so kho panāyaṃ dukkhanirodho sacchikato”ti me, bhikkhave…pe…  “sā kho panāyaṃ dukkhanirodhagāminī paṭipadā bhāvitā”ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi. </div>
</div>
<div class="q" id="p_27Ne_317"> <div class="p">
<span class="pN">317</span>Ayaṃ bhāvanāpaññatti maggassa, nikkhepapaññatti bhāvanāmayiyā paññāya, sacchikiriyāpaññatti aññātāvino indriyassa, pavattanāpaññatti dhammacakkassa. </div>
</div>
<div class="q" id="p_27Ne_318"> <div class="p"> <table class="singleColumn"> <tr> <td> <div class="pN">318</div> <div class="G">“Tulamatulañca sambhavaṃ,</div> </td> </tr> <tr> <td> <div class="G">Bhavasaṅkhāramavassaji muni;</div> </td> </tr> <tr> <td> <div class="G">Ajjhattarato samāhito,</div> </td> </tr> <tr> <td> <div class="G">Abhindi kavacamivattasambhavan”ti.</div> </td> </tr> </table> </div>
</div>
<div class="q" id="p_27Ne_319"> <div class="p">
<span class="pN">319</span>“Tulan”ti saṅkhāradhātu. “Atulan”ti nibbānadhātu, “tulamatulañca sambhavan”ti abhiññāpaññatti sabbadhammānaṃ. Nikkhepapaññatti dhammapaṭisambhidāya. “Bhavasaṅkhāramavassaji munī”ti pariccāgapaññatti samudayassa. Pariññāpaññatti dukkhassa. “Ajjhattarato samāhito”ti bhāvanāpaññatti kāyagatāya satiyā. Ṭhitipaññatti cittekaggatāya. “Abhindi kavacamivattasambhavan”ti abhinibbidāpaññatti cittassa, upādānapaññatti sabbaññutāya, padālanāpaññatti avijjaṇḍakosānaṃ. Tenāha bhagavā “tulamatulañca sambhavan”ti. </div>
</div>
<div class="q" id="p_27Ne_320"> <div class="p"> <table class="singleColumn"> <tr> <td> <div class="pN">320</div> <div class="G">“Yo dukkhamaddakkhi yatonidānaṃ,</div> </td> </tr> <tr> <td> <div class="G">Kāmesu so jantu kathaṃ nameyya;</div> </td> </tr> <tr> <td> <div class="G">Kāmā hi loke saṅgoti ñatvā,</div> </td> </tr> <tr> <td> <div class="G">Tesaṃ satīmā vinayāya sikkhe”ti.</div> </td> </tr> </table> </div>
</div>
<div class="q" id="p_27Ne_321"> <div class="p">
<span class="pN">321</span><span class="bold">“Yo dukkhan”</span>ti vevacanapaññatti ca dukkhassa pariññāpaññatti ca. <span class="bold">“Yatonidānan”</span>ti pabhavapaññatti ca samudayassa pahānapaññatti ca. <span class="bold">“Addakkhī”</span>ti vevacanapaññatti ca ñāṇacakkhussa paṭivedhapaññatti ca. <span class="bold">“Kāmesu so jantu kathaṃ nameyyā”</span>ti vevacanapaññatti ca kāmataṇhāya abhinivesapaññatti ca. <span class="bold">“Kāmā hi loke saṅgoti ñatvā”</span>ti paccatthikato dassanapaññatti kāmānaṃ. Kāmā hi aṅgārakāsūpamā maṃsapesūpamā pāvakakappā papātauragopamā ca. <span class="bold">“Tesaṃ satīmā”</span>ti apacayapaññatti pahānāya, nikkhepapaññatti kāyagatāya satiyā, bhāvanāpaññatti maggassa. <span class="bold">“Vinayāya sikkhe”</span>ti paṭivedhapaññatti rāgavinayassa dosavinayassa mohavinayassa. <span class="bold">“Jantū”</span>ti vevacanapaññatti yogissa. Yadā hi yogī kāmā saṅgoti pajānāti. So kāmānaṃ anuppādāya kusale dhamme uppādayati, so anuppannānaṃ kusalānaṃ dhammānaṃ uppādāya vāyamati. Ayaṃ vāyāmapaññatti appattassa pattiyā. Nikkhepapaññatti oramattikāya asantuṭṭhiyā. Tattha so uppannānaṃ kusalānaṃ dhammānaṃ ṭhitiyā vāyamatīti ayaṃ appamādapaññatti bhāvanāya, nikkhepapaññatti vīriyindriyassa, ārakkhapaññatti kusalānaṃ dhammānaṃ, ṭhitipaññatti adhicittasikkhāya. Tenāha bhagavā “yo dukkhamaddakkhi yatonidānan”ti. </div>
</div>
<div class="q" id="p_27Ne_322"> <div class="p"> <table class="singleColumn"> <tr> <td> <div class="pN">322</div> <div class="G">“Mohasambandhano loko,</div> </td> </tr> <tr> <td> <div class="G">bhabbarūpova dissati;</div> </td> </tr> <tr> <td> <div class="G">Upadhibandhano bālo,</div> </td> </tr> <tr> <td> <div class="G">tamasā parivārito;</div> </td> </tr> <tr> <td> <div class="G">Assirī viya khāyati,</div> </td> </tr> <tr> <td> <div class="G">passato natthi kiñcanan”ti.</div> </td> </tr> </table> </div>
</div>
<div class="q" id="p_27Ne_323"> <div class="p">
<span class="pN">323</span><span class="bold">“Mohasambandhano loko”</span>ti desanāpaññatti vipallāsānaṃ. <span class="bold">“Bhabbarūpova dissatī”</span>ti viparītapaññatti lokassa. <span class="bold">“Upadhibandhano bālo”</span>ti pabhavapaññatti pāpakānaṃ icchāvacarānaṃ, kiccapaññatti pariyuṭṭhānānaṃ. Balavapaññatti kilesānaṃ. Virūhanāpaññatti saṅkhārānaṃ. <span class="bold">“Tamasā parivārito”</span>ti desanāpaññatti avijjandhakārassa vevacanapaññatti ca. <span class="bold">“Assirī viya khāyatī”</span>ti dassanapaññatti dibbacakkhussa, nikkhepapaññatti paññācakkhussa. <span class="bold">“Passato natthi kiñcanan”</span>ti paṭivedhapaññatti sattānaṃ, rāgo kiñcanaṃ doso kiñcanaṃ moho kiñcanaṃ. Tenāha bhagavā “mohasambandhano loko”ti. </div>
</div>
<div class="q" id="p_27Ne_324"> <div class="p">
<span class="pN">324</span>“Atthi, bhikkhave, ajātaṃ abhūtaṃ akataṃ asaṅkhataṃ, no cetaṃ, bhikkhave, abhavissa ajātaṃ abhūtaṃ akataṃ asaṅkhataṃ. Nayidha jātassa bhūtassa katassa saṅkhatassa nissaraṇaṃ paññāyetha. Yasmā ca kho, bhikkhave, atthi ajātaṃ abhūtaṃ akataṃ asaṅkhataṃ, tasmā jātassa bhūtassa katassa saṅkhatassa nissaraṇaṃ paññāyatī”ti. </div>
</div>
<div class="q" id="p_27Ne_325"> <div class="p">
<span class="pN">325</span>“No cetaṃ, bhikkhave, abhavissa ajātaṃ abhūtaṃ akataṃ asaṅkhatan”ti desanāpaññatti nibbānassa vevacanapaññatti ca. “Nayidha jātassa bhūtassa katassa saṅkhatassa nissaraṇaṃ paññāyethā”ti vevacanapaññatti saṅkhatassa upanayanapaññatti ca. “Yasmā ca kho, bhikkhave, atthi ajātaṃ abhūtaṃ akataṃ asaṅkhatan”ti vevacanapaññatti nibbānassa jotanāpaññatti ca. “Tasmā jātassa bhūtassa katassa saṅkhatassa nissaraṇaṃ paññāyatī”ti ayaṃ vevacanapaññatti nibbānassa, niyyānikapaññatti maggassa, nissaraṇapaññatti saṃsārato. Tenāha bhagavā “no cetaṃ, bhikkhave, abhavissā”ti. Tenāha āyasmā mahākaccāyano “ekaṃ bhagavā dhammaṃ, paññattīhi vividhāhi desetī”ti. </div>
</div>
<div class="CENTER" id="p_27Ne_326">
<span class="pN">326</span>Niyutto paññatti hāro.</div>
</html>
