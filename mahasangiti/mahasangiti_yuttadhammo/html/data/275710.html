<html>
<div class="i">4.4.8 Upakasutta</div>
<div class="h">Catutthapaṇṇāsaka</div>
<div class="h">Brāhmaṇavagga</div>
<div class="h">Upakasutta</div>
<div class="q" id="p_15A4_1156"> <div class="divNumber">188.</div> <div class="p">
<span class="pN">1156</span>Ekaṃ samayaṃ bhagavā rājagahe viharati gijjhakūṭe pabbate. Atha kho upako maṇḍikāputto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho upako maṇḍikāputto bhagavantaṃ etadavoca—  </div>
</div>
<div class="q" id="p_15A4_1157"> <div class="p">
<span class="pN">1157</span>“Ahañhi, bhante, evaṃvādī evaṃdiṭṭhi—  ‘yo koci parūpārambhaṃ vatteti, parūpārambhaṃ vattento sabbo so na upapādeti. Anupapādento gārayho hoti upavajjo’”ti. “Parūpārambhañce, upaka, vatteti parūpārambhaṃ vattento na upapādeti, anupapādento gārayho hoti upavajjo. Tvaṃ kho, upaka, parūpārambhaṃ vattesi, parūpārambhaṃ vattento na upapādesi, anupapādento gārayho hosi upavajjo”ti. “Seyyathāpi, bhante, ummujjamānakaṃyeva mahatā pāsena bandheyya; evamevaṃ kho ahaṃ, bhante, ummujjamānakoyeva bhagavatā mahatā vādapāsena baddho”ti. </div>
</div>
<div class="q" id="p_15A4_1158"> <div class="p">
<span class="pN">1158</span>“Idaṃ akusalanti kho, upaka, mayā paññattaṃ. Tattha aparimāṇā padā aparimāṇā byañjanā aparimāṇā tathāgatassa dhammadesanā—  itipidaṃ akusalanti. Taṃ kho panidaṃ akusalaṃ pahātabbanti kho, upaka, mayā paññattaṃ. Tattha aparimāṇā padā aparimāṇā byañjanā aparimāṇā tathāgatassa dhammadesanā—  itipidaṃ akusalaṃ pahātabbanti. </div>
</div>
<div class="q" id="p_15A4_1159"> <div class="p">
<span class="pN">1159</span>Idaṃ kusalanti kho, upaka, mayā paññattaṃ. Tattha aparimāṇā padā aparimāṇā byañjanā aparimāṇā tathāgatassa dhammadesanā—  itipidaṃ kusalanti. Taṃ kho panidaṃ kusalaṃ bhāvetabbanti kho, upaka, mayā paññattaṃ. Tattha aparimāṇā padā aparimāṇā byañjanā aparimāṇā tathāgatassa dhammadesanā—  itipidaṃ kusalaṃ bhāvetabban”ti. </div>
</div>
<div class="q" id="p_15A4_1160"> <div class="p">
<span class="pN">1160</span>Atha kho upako maṇḍikāputto bhagavato bhāsitaṃ abhinanditvā anumoditvā uṭṭhāyāsanā bhagavantaṃ abhivādetvā padakkhiṇaṃ katvā yena rājā māgadho ajātasattu vedehiputto tenupasaṅkami; upasaṅkamitvā yāvatako ahosi bhagavatā saddhiṃ kathāsallāpo taṃ sabbaṃ rañño māgadhassa ajātasattussa vedehiputtassa ārocesi. </div>
</div>
<div class="q" id="p_15A4_1161"> <div class="p">
<span class="pN">1161</span>Evaṃ vutte, rājā māgadho ajātasattu vedehiputto kupito anattamano upakaṃ maṇḍikāputtaṃ etadavoca—  “yāva dhaṃsī vatāyaṃ loṇakāradārako yāva mukharo yāva pagabbo yatra hi nāma taṃ bhagavantaṃ arahantaṃ sammāsambuddhaṃ āsādetabbaṃ maññissati; apehi tvaṃ, upaka, vinassa, mā taṃ addasan”ti. </div>
</div>
<div class="CENTER" id="p_15A4_1162">
<span class="pN">1162</span>Aṭṭhamaṃ.</div>
</html>
