<html>
<div class="i">18.2.4 Apariyāpanna</div>
<div class="h">Dhammahadayavibhaṅga</div>
<div class="h">Uppattānuppattivāra</div>
<div class="h">Apariyāpanna</div>
<div class="q" id="p_30Vbh_3029"> <div class="divNumber">997.</div> <div class="p">
<span class="pN">3029</span>Apariyāpanne kati khandhā…pe…  kati cittāni? </div>
</div>
<div class="q" id="p_30Vbh_3030"> <div class="p">
<span class="pN">3030</span>Apariyāpanne cattāro khandhā, dve āyatanāni, dve dhātuyo, dve saccāni, dvādasindriyāni, cha hetū, tayo āhārā, eko phasso, ekā vedanā, ekā saññā, ekā cetanā, ekaṃ cittaṃ. </div>
</div>
<div class="q" id="p_30Vbh_3031"> <div class="divNumber">998.</div> <div class="p">
<span class="pN">3031</span>Tattha katame apariyāpanne cattāro khandhā? Vedanākkhandho, saññākkhandho, saṅkhārakkhandho, viññāṇakkhandho—  ime vuccanti “apariyāpanne cattāro khandhā”. (1) </div>
</div>
<div class="q" id="p_30Vbh_3032"> <div class="p">
<span class="pN">3032</span>Tattha katamāni apariyāpanne dve āyatanāni? Manāyatanaṃ, dhammāyatanaṃ—  imāni vuccanti “apariyāpanne dve āyatanāni”. (2) </div>
</div>
<div class="q" id="p_30Vbh_3033"> <div class="p">
<span class="pN">3033</span>Tattha katamā apariyāpanne dve dhātuyo? Manoviññāṇadhātu, dhammadhātu—  imā vuccanti “apariyāpanne dve dhātuyo”. (3) </div>
</div>
<div class="q" id="p_30Vbh_3034"> <div class="p">
<span class="pN">3034</span>Tattha katamāni apariyāpanne dve saccāni? Maggasaccaṃ, nirodhasaccaṃ—  imāni vuccanti “apariyāpanne dve saccāni”. (4) </div>
</div>
<div class="q" id="p_30Vbh_3035"> <div class="p">
<span class="pN">3035</span>Tattha katamāni apariyāpanne dvādasindriyāni? Manindriyaṃ, jīvitindriyaṃ, somanassindriyaṃ, upekkhindriyaṃ, saddhindriyaṃ, vīriyindriyaṃ, satindriyaṃ, samādhindriyaṃ, paññindriyaṃ, anaññātaññassāmītindriyaṃ, aññindriyaṃ, aññātāvindriyaṃ—  imāni vuccanti “apariyāpanne dvādasindriyāni”. (5) </div>
</div>
<div class="q" id="p_30Vbh_3036"> <div class="p">
<span class="pN">3036</span>Tattha katame apariyāpanne cha hetū? Tayo kusalahetū, tayo abyākatahetū. </div>
</div>
<div class="q" id="p_30Vbh_3037"> <div class="p">
<span class="pN">3037</span>Tattha katame tayo kusalahetū? Alobho kusalahetu, adoso kusalahetu, amoho kusalahetu—  ime tayo kusalahetū. </div>
</div>
<div class="q" id="p_30Vbh_3038"> <div class="p">
<span class="pN">3038</span>Tattha katame tayo abyākatahetū? Kusalānaṃ dhammānaṃ vipākato alobho, adoso, amoho—  ime tayo abyākatahetū. Ime vuccanti “apariyāpanne cha hetū”. (6) </div>
</div>
<div class="q" id="p_30Vbh_3039"> <div class="p">
<span class="pN">3039</span>Tattha katame apariyāpanne tayo āhārā? Phassāhāro, manosañcetanāhāro, viññāṇāhāro—  ime vuccanti “apariyāpanne tayo āhārā”. (7) </div>
</div>
<div class="q" id="p_30Vbh_3040"> <div class="p">
<span class="pN">3040</span>Tattha katamo apariyāpanne eko phasso? Manoviññāṇadhātusamphasso—  ayaṃ vuccati “apariyāpanne eko phasso”. (8) </div>
</div>
<div class="q" id="p_30Vbh_3041"> <div class="p">
<span class="pN">3041</span>Tattha katamā apariyāpanne ekā vedanā…pe…  ekā saññā…pe…  ekā cetanā…pe…  ekaṃ cittaṃ? Manoviññāṇadhātu—  idaṃ vuccati “apariyāpanne ekaṃ cittaṃ”. (9--12) </div>
</div>
</html>
