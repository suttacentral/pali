<html>
<div class="i">7.2.1 Lābulataṅgapañha</div>
<div class="h">Opammakathāpañha</div>
<div class="h">Samuddavagga</div>
<div class="h">Lābulataṅgapañha</div>
<div class="q" id="p_28Mi_1707"> <div class="divNumber">235.</div> <div class="p">
<span class="pN">1707</span>“Bhante nāgasena, ‘lābulatāya ekaṃ aṅgaṃ gahetabban’ti yaṃ vadesi, katamaṃ taṃ ekaṃ aṅgaṃ gahetabban”ti? “Yathā, mahārāja, lābulatā tiṇe vā kaṭṭhe vā latāya vā soṇḍikāhi ālambitvā tassūpari vaḍḍhati; evameva kho, mahārāja, yoginā yogāvacarena arahatte abhivaḍḍhitukāmena manasā ārammaṇaṃ ālambitvā arahatte abhivaḍḍhitabbaṃ. Idaṃ, mahārāja, lābulatāya ekaṃ aṅgaṃ gahetabbaṃ. Bhāsitampetaṃ, mahārāja, therena sāriputtena dhammasenāpatinā—  </div>
</div>
<div class="q" id="p_28Mi_1708"> <div class="p"> <table class="singleColumn"> <tr> <td> <div class="pN">1708</div> <div class="G">‘Yathā lābulatā nāma,</div> </td> </tr> <tr> <td> <div class="G">tiṇe kaṭṭhe latāya vā;</div> </td> </tr> <tr> <td> <div class="G">Ālambitvā soṇḍikāhi,</div> </td> </tr> <tr> <td> <div class="G">tato vaḍḍhati uppari.</div> </td> </tr> </table> </div>
</div>
<div class="q" id="p_28Mi_1709"> <div class="p"> <table class="singleColumn"> <tr> <td> <div class="pN">1709</div> <div class="G">Tatheva buddhaputtena,</div> </td> </tr> <tr> <td> <div class="G">Arahattaphalakāminā;</div> </td> </tr> <tr> <td> <div class="G">Ārammaṇaṃ ālambitvā,</div> </td> </tr> <tr> <td> <div class="G">Vaḍḍhitabbaṃ asekkhaphale’”ti.</div> </td> </tr> </table> </div>
</div>
<div class="CENTER" id="p_28Mi_1710">
<span class="pN">1710</span>Lābulataṅgapañho paṭhamo.</div>
</html>
