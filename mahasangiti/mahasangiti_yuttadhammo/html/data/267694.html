<html>
<div class="i">56.10 Upavānattheraapadāna</div>
<div class="h">Yasavagga</div>
<div class="h">Upavānattheraapadāna</div>
<div class="q" id="p_20Ap1_7810"> <div class="divNumber">122.</div> <div class="p"> <table class="singleColumn"> <tr> <td> <div class="pN">7810</div> <div class="G">“Padumuttaro nāma jino,</div> </td> </tr> <tr> <td> <div class="G">sabbadhammāna pāragū;</div> </td> </tr> <tr> <td> <div class="G">Jalitvā aggikkhandhova,</div> </td> </tr> <tr> <td> <div class="G">sambuddho parinibbuto.</div> </td> </tr> </table> </div>
</div>
<div class="q" id="p_20Ap1_7811"> <div class="divNumber">123.</div> <div class="p"> <table class="singleColumn"> <tr> <td> <div class="pN">7811</div> <div class="G">Mahājanā samāgamma,</div> </td> </tr> <tr> <td> <div class="G">pūjayitvā tathāgataṃ;</div> </td> </tr> <tr> <td> <div class="G">Citakaṃ katvā sugataṃ,</div> </td> </tr> <tr> <td> <div class="G">sarīraṃ abhiropayuṃ.</div> </td> </tr> </table> </div>
</div>
<div class="q" id="p_20Ap1_7812"> <div class="divNumber">124.</div> <div class="p"> <table class="singleColumn"> <tr> <td> <div class="pN">7812</div> <div class="G">Sarīrakiccaṃ katvāna,</div> </td> </tr> <tr> <td> <div class="G">dhātuṃ tattha samānayuṃ;</div> </td> </tr> <tr> <td> <div class="G">Sadevamanussā sabbe,</div> </td> </tr> <tr> <td> <div class="G">buddhathūpaṃ akaṃsu te.</div> </td> </tr> </table> </div>
</div>
<div class="q" id="p_20Ap1_7813"> <div class="divNumber">125.</div> <div class="p"> <table class="singleColumn"> <tr> <td> <div class="pN">7813</div> <div class="G">Paṭhamā kañcanamayā,</div> </td> </tr> <tr> <td> <div class="G">dutiyā ca maṇimayā;</div> </td> </tr> <tr> <td> <div class="G">Tatiyā rūpiyamayā,</div> </td> </tr> <tr> <td> <div class="G">catutthī phalikāmayā.</div> </td> </tr> </table> </div>
</div>
<div class="q" id="p_20Ap1_7814"> <div class="divNumber">126.</div> <div class="p"> <table class="singleColumn"> <tr> <td> <div class="pN">7814</div> <div class="G">Tattha pañcamikā ceva,</div> </td> </tr> <tr> <td> <div class="G">lohitaṅkamayā ahu;</div> </td> </tr> <tr> <td> <div class="G">Chaṭṭhā masāragallassa,</div> </td> </tr> <tr> <td> <div class="G">sabbaṃ ratanamayūpari.</div> </td> </tr> </table> </div>
</div>
<div class="q" id="p_20Ap1_7815"> <div class="divNumber">127.</div> <div class="p"> <table class="singleColumn"> <tr> <td> <div class="pN">7815</div> <div class="G">Jaṅghā maṇimayā āsi,</div> </td> </tr> <tr> <td> <div class="G">vedikā ratanāmayā;</div> </td> </tr> <tr> <td> <div class="G">Sabbasoṇṇamayo thūpo,</div> </td> </tr> <tr> <td> <div class="G">uddhaṃ yojanamuggato.</div> </td> </tr> </table> </div>
</div>
<div class="q" id="p_20Ap1_7816"> <div class="divNumber">128.</div> <div class="p"> <table class="singleColumn"> <tr> <td> <div class="pN">7816</div> <div class="G">Devā tattha samāgantvā,</div> </td> </tr> <tr> <td> <div class="G">ekato mantayuṃ tadā;</div> </td> </tr> <tr> <td> <div class="G">‘Mayampi thūpaṃ kassāma,</div> </td> </tr> <tr> <td> <div class="G">lokanāthassa tādino.</div> </td> </tr> </table> </div>
</div>
<div class="q" id="p_20Ap1_7817"> <div class="divNumber">129.</div> <div class="p"> <table class="singleColumn"> <tr> <td> <div class="pN">7817</div> <div class="G">Dhātu āveṇikā natthi,</div> </td> </tr> <tr> <td> <div class="G">sarīraṃ ekapiṇḍitaṃ;</div> </td> </tr> <tr> <td> <div class="G">Imamhi buddhathūpamhi,</div> </td> </tr> <tr> <td> <div class="G">kassāma kañcukaṃ mayaṃ’.</div> </td> </tr> </table> </div>
</div>
<div class="q" id="p_20Ap1_7818"> <div class="divNumber">130.</div> <div class="p"> <table class="singleColumn"> <tr> <td> <div class="pN">7818</div> <div class="G">Devā sattahi ratnehi,</div> </td> </tr> <tr> <td> <div class="G">aññaṃ vaḍḍhesuṃ yojanaṃ;</div> </td> </tr> <tr> <td> <div class="G">Thūpo dviyojanubbedho,</div> </td> </tr> <tr> <td> <div class="G">timiraṃ byapahanti so.</div> </td> </tr> </table> </div>
</div>
<div class="q" id="p_20Ap1_7819"> <div class="divNumber">131.</div> <div class="p"> <table class="singleColumn"> <tr> <td> <div class="pN">7819</div> <div class="G">Nāgā tattha samāgantvā,</div> </td> </tr> <tr> <td> <div class="G">ekato mantayuṃ tadā;</div> </td> </tr> <tr> <td> <div class="G">‘Manussā ceva devā ca,</div> </td> </tr> <tr> <td> <div class="G">buddhathūpaṃ akaṃsu te.</div> </td> </tr> </table> </div>
</div>
<div class="q" id="p_20Ap1_7820"> <div class="divNumber">132.</div> <div class="p"> <table class="singleColumn"> <tr> <td> <div class="pN">7820</div> <div class="G">Mā no pamattā assumha,</div> </td> </tr> <tr> <td> <div class="G">appamattā sadevakā;</div> </td> </tr> <tr> <td> <div class="G">Mayampi thūpaṃ kassāma,</div> </td> </tr> <tr> <td> <div class="G">lokanāthassa tādino’.</div> </td> </tr> </table> </div>
</div>
<div class="q" id="p_20Ap1_7821"> <div class="divNumber">133.</div> <div class="p"> <table class="singleColumn"> <tr> <td> <div class="pN">7821</div> <div class="G">Indanīlaṃ mahānīlaṃ,</div> </td> </tr> <tr> <td> <div class="G">atho jotirasaṃ maṇiṃ;</div> </td> </tr> <tr> <td> <div class="G">Ekato sannipātetvā,</div> </td> </tr> <tr> <td> <div class="G">buddhathūpaṃ achādayuṃ.</div> </td> </tr> </table> </div>
</div>
<div class="q" id="p_20Ap1_7822"> <div class="divNumber">134.</div> <div class="p"> <table class="singleColumn"> <tr> <td> <div class="pN">7822</div> <div class="G">Sabbaṃ maṇimayaṃ āsi,</div> </td> </tr> <tr> <td> <div class="G">yāvatā buddhacetiyaṃ;</div> </td> </tr> <tr> <td> <div class="G">Tiyojanasamubbedhaṃ,</div> </td> </tr> <tr> <td> <div class="G">ālokakaraṇaṃ tadā.</div> </td> </tr> </table> </div>
</div>
<div class="q" id="p_20Ap1_7823"> <div class="divNumber">135.</div> <div class="p"> <table class="singleColumn"> <tr> <td> <div class="pN">7823</div> <div class="G">Garuḷā ca samāgantvā,</div> </td> </tr> <tr> <td> <div class="G">ekato mantayuṃ tadā;</div> </td> </tr> <tr> <td> <div class="G">‘Manussā devanāgā ca,</div> </td> </tr> <tr> <td> <div class="G">buddhapūjaṃ akaṃsu te.</div> </td> </tr> </table> </div>
</div>
<div class="q" id="p_20Ap1_7824"> <div class="divNumber">136.</div> <div class="p"> <table class="singleColumn"> <tr> <td> <div class="pN">7824</div> <div class="G">Mā no pamattā assumha,</div> </td> </tr> <tr> <td> <div class="G">appamattā sadevakā;</div> </td> </tr> <tr> <td> <div class="G">Mayampi thūpaṃ kassāma,</div> </td> </tr> <tr> <td> <div class="G">lokanāthassa tādino’.</div> </td> </tr> </table> </div>
</div>
<div class="q" id="p_20Ap1_7825"> <div class="divNumber">137.</div> <div class="p"> <table class="singleColumn"> <tr> <td> <div class="pN">7825</div> <div class="G">Sabbaṃ maṇimayaṃ thūpaṃ,</div> </td> </tr> <tr> <td> <div class="G">akaruṃ te ca kañcukaṃ;</div> </td> </tr> <tr> <td> <div class="G">Yojanaṃ tepi vaḍḍhesuṃ,</div> </td> </tr> <tr> <td> <div class="G">āyataṃ buddhacetiyaṃ.</div> </td> </tr> </table> </div>
</div>
<div class="q" id="p_20Ap1_7826"> <div class="divNumber">138.</div> <div class="p"> <table class="singleColumn"> <tr> <td> <div class="pN">7826</div> <div class="G">Catuyojanamubbedho,</div> </td> </tr> <tr> <td> <div class="G">buddhathūpo virocati;</div> </td> </tr> <tr> <td> <div class="G">Obhāseti disā sabbā,</div> </td> </tr> <tr> <td> <div class="G">sataraṃsīva uggato.</div> </td> </tr> </table> </div>
</div>
<div class="q" id="p_20Ap1_7827"> <div class="divNumber">139.</div> <div class="p"> <table class="singleColumn"> <tr> <td> <div class="pN">7827</div> <div class="G">Kumbhaṇḍā ca samāgantvā,</div> </td> </tr> <tr> <td> <div class="G">ekato mantayuṃ tadā;</div> </td> </tr> <tr> <td> <div class="G">‘Manussā ceva devā ca,</div> </td> </tr> <tr> <td> <div class="G">nāgā ca garuḷā tathā.</div> </td> </tr> </table> </div>
</div>
<div class="q" id="p_20Ap1_7828"> <div class="divNumber">140.</div> <div class="p"> <table class="singleColumn"> <tr> <td> <div class="pN">7828</div> <div class="G">Paccekaṃ buddhaseṭṭhassa,</div> </td> </tr> <tr> <td> <div class="G">akaṃsu thūpamuttamaṃ;</div> </td> </tr> <tr> <td> <div class="G">Mā no pamattā assumha,</div> </td> </tr> <tr> <td> <div class="G">appamattā sadevakā.</div> </td> </tr> </table> </div>
</div>
<div class="q" id="p_20Ap1_7829"> <div class="divNumber">141.</div> <div class="p"> <table class="singleColumn"> <tr> <td> <div class="pN">7829</div> <div class="G">Mayampi thūpaṃ kassāma,</div> </td> </tr> <tr> <td> <div class="G">lokanāthassa tādino;</div> </td> </tr> <tr> <td> <div class="G">Ratanehi chādessāma,</div> </td> </tr> <tr> <td> <div class="G">āyataṃ buddhacetiyaṃ’.</div> </td> </tr> </table> </div>
</div>
<div class="q" id="p_20Ap1_7830"> <div class="divNumber">142.</div> <div class="p"> <table class="singleColumn"> <tr> <td> <div class="pN">7830</div> <div class="G">Yojanaṃ tepi vaḍḍhesuṃ,</div> </td> </tr> <tr> <td> <div class="G">āyataṃ buddhacetiyaṃ;</div> </td> </tr> <tr> <td> <div class="G">Pañcayojanamubbedho,</div> </td> </tr> <tr> <td> <div class="G">thūpo obhāsate tadā.</div> </td> </tr> </table> </div>
</div>
<div class="q" id="p_20Ap1_7831"> <div class="divNumber">143.</div> <div class="p"> <table class="singleColumn"> <tr> <td> <div class="pN">7831</div> <div class="G">Yakkhā tattha samāgantvā,</div> </td> </tr> <tr> <td> <div class="G">ekato mantayuṃ tadā;</div> </td> </tr> <tr> <td> <div class="G">‘Manussā devanāgā ca,</div> </td> </tr> <tr> <td> <div class="G">garuḷā ca kumbhaṇḍakā.</div> </td> </tr> </table> </div>
</div>
<div class="q" id="p_20Ap1_7832"> <div class="divNumber">144.</div> <div class="p"> <table class="singleColumn"> <tr> <td> <div class="pN">7832</div> <div class="G">Paccekaṃ buddhaseṭṭhassa,</div> </td> </tr> <tr> <td> <div class="G">akaṃsu thūpamuttamaṃ;</div> </td> </tr> <tr> <td> <div class="G">Mā no pamattā assumha,</div> </td> </tr> <tr> <td> <div class="G">appamattā sadevakā.</div> </td> </tr> </table> </div>
</div>
<div class="q" id="p_20Ap1_7833"> <div class="divNumber">145.</div> <div class="p"> <table class="singleColumn"> <tr> <td> <div class="pN">7833</div> <div class="G">Mayampi thūpaṃ kassāma,</div> </td> </tr> <tr> <td> <div class="G">lokanāthassa tādino;</div> </td> </tr> <tr> <td> <div class="G">Phalikā chādayissāma,</div> </td> </tr> <tr> <td> <div class="G">āyataṃ buddhacetiyaṃ’.</div> </td> </tr> </table> </div>
</div>
<div class="q" id="p_20Ap1_7834"> <div class="divNumber">146.</div> <div class="p"> <table class="singleColumn"> <tr> <td> <div class="pN">7834</div> <div class="G">Yojanaṃ tepi vaḍḍhesuṃ,</div> </td> </tr> <tr> <td> <div class="G">āyataṃ buddhacetiyaṃ;</div> </td> </tr> <tr> <td> <div class="G">Chayojanikamubbedho,</div> </td> </tr> <tr> <td> <div class="G">thūpo obhāsate tadā.</div> </td> </tr> </table> </div>
</div>
<div class="q" id="p_20Ap1_7835"> <div class="divNumber">147.</div> <div class="p"> <table class="singleColumn"> <tr> <td> <div class="pN">7835</div> <div class="G">Gandhabbā ca samāgantvā,</div> </td> </tr> <tr> <td> <div class="G">ekato mantayuṃ tadā;</div> </td> </tr> <tr> <td> <div class="G">‘Manujā devatā nāgā,</div> </td> </tr> <tr> <td> <div class="G">kumbhaṇḍā guyhakā tathā.</div> </td> </tr> </table> </div>
</div>
<div class="q" id="p_20Ap1_7836"> <div class="divNumber">148.</div> <div class="p"> <table class="singleColumn"> <tr> <td> <div class="pN">7836</div> <div class="G">Sabbe akaṃsu buddhathūpaṃ,</div> </td> </tr> <tr> <td> <div class="G">mayamettha akārakā;</div> </td> </tr> <tr> <td> <div class="G">Mayampi thūpaṃ kassāma,</div> </td> </tr> <tr> <td> <div class="G">lokanāthassa tādino’.</div> </td> </tr> </table> </div>
</div>
<div class="q" id="p_20Ap1_7837"> <div class="divNumber">149.</div> <div class="p"> <table class="singleColumn"> <tr> <td> <div class="pN">7837</div> <div class="G">Vediyo satta katvāna,</div> </td> </tr> <tr> <td> <div class="G">dhajaṃ chattaṃ akaṃsu te;</div> </td> </tr> <tr> <td> <div class="G">Sabbasoṇṇamayaṃ thūpaṃ,</div> </td> </tr> <tr> <td> <div class="G">gandhabbā kārayuṃ tadā.</div> </td> </tr> </table> </div>
</div>
<div class="q" id="p_20Ap1_7838"> <div class="divNumber">150.</div> <div class="p"> <table class="singleColumn"> <tr> <td> <div class="pN">7838</div> <div class="G">Sattayojanamubbedho,</div> </td> </tr> <tr> <td> <div class="G">thūpo obhāsate tadā;</div> </td> </tr> <tr> <td> <div class="G">Rattindivā na ñāyanti,</div> </td> </tr> <tr> <td> <div class="G">āloko hoti sabbadā.</div> </td> </tr> </table> </div>
</div>
<div class="q" id="p_20Ap1_7839"> <div class="divNumber">151.</div> <div class="p"> <table class="singleColumn"> <tr> <td> <div class="pN">7839</div> <div class="G">Abhibhonti na tassābhā,</div> </td> </tr> <tr> <td> <div class="G">candasūrā satārakā;</div> </td> </tr> <tr> <td> <div class="G">Samantā yojanasate,</div> </td> </tr> <tr> <td> <div class="G">padīpopi na pajjali.</div> </td> </tr> </table> </div>
</div>
<div class="q" id="p_20Ap1_7840"> <div class="divNumber">152.</div> <div class="p"> <table class="singleColumn"> <tr> <td> <div class="pN">7840</div> <div class="G">Tena kālena ye keci,</div> </td> </tr> <tr> <td> <div class="G">thūpaṃ pūjenti mānusā;</div> </td> </tr> <tr> <td> <div class="G">Na te thūpaṃ āruhanti,</div> </td> </tr> <tr> <td> <div class="G">ambare ukkhipanti te.</div> </td> </tr> </table> </div>
</div>
<div class="q" id="p_20Ap1_7841"> <div class="divNumber">153.</div> <div class="p"> <table class="singleColumn"> <tr> <td> <div class="pN">7841</div> <div class="G">Devehi ṭhapito yakkho,</div> </td> </tr> <tr> <td> <div class="G">abhisammatanāmako;</div> </td> </tr> <tr> <td> <div class="G">Dhajaṃ vā pupphadāmaṃ vā,</div> </td> </tr> <tr> <td> <div class="G">abhiropeti uttariṃ.</div> </td> </tr> </table> </div>
</div>
<div class="q" id="p_20Ap1_7842"> <div class="divNumber">154.</div> <div class="p"> <table class="singleColumn"> <tr> <td> <div class="pN">7842</div> <div class="G">Na te passanti taṃ yakkhaṃ,</div> </td> </tr> <tr> <td> <div class="G">dāmaṃ passanti gacchato;</div> </td> </tr> <tr> <td> <div class="G">Evaṃ passitvā gacchantā,</div> </td> </tr> <tr> <td> <div class="G">sabbe gacchanti suggatiṃ.</div> </td> </tr> </table> </div>
</div>
<div class="q" id="p_20Ap1_7843"> <div class="divNumber">155.</div> <div class="p"> <table class="singleColumn"> <tr> <td> <div class="pN">7843</div> <div class="G">Viruddhā ye pāvacane,</div> </td> </tr> <tr> <td> <div class="G">pasannā ye ca sāsane;</div> </td> </tr> <tr> <td> <div class="G">Pāṭihīraṃ daṭṭhukāmā,</div> </td> </tr> <tr> <td> <div class="G">thūpaṃ pūjenti mānusā.</div> </td> </tr> </table> </div>
</div>
<div class="q" id="p_20Ap1_7844"> <div class="divNumber">156.</div> <div class="p"> <table class="singleColumn"> <tr> <td> <div class="pN">7844</div> <div class="G">Nagare haṃsavatiyā,</div> </td> </tr> <tr> <td> <div class="G">ahosiṃ bhatako tadā;</div> </td> </tr> <tr> <td> <div class="G">Āmoditaṃ janaṃ disvā,</div> </td> </tr> <tr> <td> <div class="G">evaṃ cintesahaṃ tadā.</div> </td> </tr> </table> </div>
</div>
<div class="q" id="p_20Ap1_7845"> <div class="divNumber">157.</div> <div class="p"> <table class="singleColumn"> <tr> <td> <div class="pN">7845</div> <div class="G">‘Uḷāro bhagavā neso,</div> </td> </tr> <tr> <td> <div class="G">yassa dhātughare disaṃ;</div> </td> </tr> <tr> <td> <div class="G">Imā ca janatā tuṭṭhā,</div> </td> </tr> <tr> <td> <div class="G">kāraṃ kubbaṃ na tappare.</div> </td> </tr> </table> </div>
</div>
<div class="q" id="p_20Ap1_7846"> <div class="divNumber">158.</div> <div class="p"> <table class="singleColumn"> <tr> <td> <div class="pN">7846</div> <div class="G">Ahampi kāraṃ kassāmi,</div> </td> </tr> <tr> <td> <div class="G">lokanāthassa tādino;</div> </td> </tr> <tr> <td> <div class="G">Tassa dhammesu dāyādo,</div> </td> </tr> <tr> <td> <div class="G">bhavissāmi anāgate’.</div> </td> </tr> </table> </div>
</div>
<div class="q" id="p_20Ap1_7847"> <div class="divNumber">159.</div> <div class="p"> <table class="singleColumn"> <tr> <td> <div class="pN">7847</div> <div class="G">Sudhotaṃ rajakenāhaṃ,</div> </td> </tr> <tr> <td> <div class="G">uttareyyaṃ paṭaṃ mama;</div> </td> </tr> <tr> <td> <div class="G">Veḷagge ālaggetvāna,</div> </td> </tr> <tr> <td> <div class="G">dhajaṃ ukkhipimambare.</div> </td> </tr> </table> </div>
</div>
<div class="q" id="p_20Ap1_7848"> <div class="divNumber">160.</div> <div class="p"> <table class="singleColumn"> <tr> <td> <div class="pN">7848</div> <div class="G">Abhisammatako gayha,</div> </td> </tr> <tr> <td> <div class="G">ambare hāsi me dhajaṃ;</div> </td> </tr> <tr> <td> <div class="G">Vāteritaṃ dhajaṃ disvā,</div> </td> </tr> <tr> <td> <div class="G">bhiyyo hāsaṃ janesahaṃ.</div> </td> </tr> </table> </div>
</div>
<div class="q" id="p_20Ap1_7849"> <div class="divNumber">161.</div> <div class="p"> <table class="singleColumn"> <tr> <td> <div class="pN">7849</div> <div class="G">Tattha cittaṃ pasādetvā,</div> </td> </tr> <tr> <td> <div class="G">samaṇaṃ upasaṅkamiṃ;</div> </td> </tr> <tr> <td> <div class="G">Taṃ bhikkhuṃ abhivādetvā,</div> </td> </tr> <tr> <td> <div class="G">vipākaṃ pucchahaṃ dhaje.</div> </td> </tr> </table> </div>
</div>
<div class="q" id="p_20Ap1_7850"> <div class="divNumber">162.</div> <div class="p"> <table class="singleColumn"> <tr> <td> <div class="pN">7850</div> <div class="G">So me kathesi ānandī,</div> </td> </tr> <tr> <td> <div class="G">pītisañjananaṃ mama;</div> </td> </tr> <tr> <td> <div class="G">‘Tassa dhajassa vipākaṃ,</div> </td> </tr> <tr> <td> <div class="G">anubhossasi sabbadā.</div> </td> </tr> </table> </div>
</div>
<div class="q" id="p_20Ap1_7851"> <div class="divNumber">163.</div> <div class="p"> <table class="singleColumn"> <tr> <td> <div class="pN">7851</div> <div class="G">Hatthiassarathāpattī,</div> </td> </tr> <tr> <td> <div class="G">senā ca caturaṅginī;</div> </td> </tr> <tr> <td> <div class="G">Parivāressanti taṃ niccaṃ,</div> </td> </tr> <tr> <td> <div class="G">dhajadānassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_7852"> <div class="divNumber">164.</div> <div class="p"> <table class="singleColumn"> <tr> <td> <div class="pN">7852</div> <div class="G">Saṭṭhituriyasahassāni,</div> </td> </tr> <tr> <td> <div class="G">bheriyo samalaṅkatā;</div> </td> </tr> <tr> <td> <div class="G">Parivāressanti taṃ niccaṃ,</div> </td> </tr> <tr> <td> <div class="G">dhajadānassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_7853"> <div class="divNumber">165.</div> <div class="p"> <table class="singleColumn"> <tr> <td> <div class="pN">7853</div> <div class="G">Chaḷasītisahassāni,</div> </td> </tr> <tr> <td> <div class="G">nāriyo samalaṅkatā;</div> </td> </tr> <tr> <td> <div class="G">Vicittavatthābharaṇā,</div> </td> </tr> <tr> <td> <div class="G">āmukkamaṇikuṇḍalā.</div> </td> </tr> </table> </div>
</div>
<div class="q" id="p_20Ap1_7854"> <div class="divNumber">166.</div> <div class="p"> <table class="singleColumn"> <tr> <td> <div class="pN">7854</div> <div class="G">Aḷārapamhā hasulā,</div> </td> </tr> <tr> <td> <div class="G">susaññā tanumajjhimā;</div> </td> </tr> <tr> <td> <div class="G">Parivāressanti taṃ niccaṃ,</div> </td> </tr> <tr> <td> <div class="G">dhajadānassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_7855"> <div class="divNumber">167.</div> <div class="p"> <table class="singleColumn"> <tr> <td> <div class="pN">7855</div> <div class="G">Tiṃsakappasahassāni,</div> </td> </tr> <tr> <td> <div class="G">devaloke ramissasi;</div> </td> </tr> <tr> <td> <div class="G">Asītikkhattuṃ devindo,</div> </td> </tr> <tr> <td> <div class="G">devarajjaṃ karissasi.</div> </td> </tr> </table> </div>
</div>
<div class="q" id="p_20Ap1_7856"> <div class="divNumber">168.</div> <div class="p"> <table class="singleColumn"> <tr> <td> <div class="pN">7856</div> <div class="G">Sahassakkhattuṃ rājā ca,</div> </td> </tr> <tr> <td> <div class="G">cakkavattī bhavissati;</div> </td> </tr> <tr> <td> <div class="G">Padesarajjaṃ vipulaṃ,</div> </td> </tr> <tr> <td> <div class="G">gaṇanāto asaṅkhiyaṃ.</div> </td> </tr> </table> </div>
</div>
<div class="q" id="p_20Ap1_7857"> <div class="divNumber">169.</div> <div class="p"> <table class="singleColumn"> <tr> <td> <div class="pN">7857</div> <div class="G">Kappasatasahassamhi,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_7858"> <div class="divNumber">170.</div> <div class="p"> <table class="singleColumn"> <tr> <td> <div class="pN">7858</div> <div class="G">Devalokā cavitvāna,</div> </td> </tr> <tr> <td> <div class="G">sukkamūlena codito;</div> </td> </tr> <tr> <td> <div class="G">Puññakammena saññutto,</div> </td> </tr> <tr> <td> <div class="G">brahmabandhu bhavissasi.</div> </td> </tr> </table> </div>
</div>
<div class="q" id="p_20Ap1_7859"> <div class="divNumber">171.</div> <div class="p"> <table class="singleColumn"> <tr> <td> <div class="pN">7859</div> <div class="G">Asītikoṭiṃ chaḍḍetvā,</div> </td> </tr> <tr> <td> <div class="G">dāse kammakare bahū;</div> </td> </tr> <tr> <td> <div class="G">Gotamassa bhagavato,</div> </td> </tr> <tr> <td> <div class="G">sāsane pabbajissasi.</div> </td> </tr> </table> </div>
</div>
<div class="q" id="p_20Ap1_7860"> <div class="divNumber">172.</div> <div class="p"> <table class="singleColumn"> <tr> <td> <div class="pN">7860</div> <div class="G">Ārādhayitvā sambuddhaṃ,</div> </td> </tr> <tr> <td> <div class="G">gotamaṃ sakyapuṅgavaṃ;</div> </td> </tr> <tr> <td> <div class="G">Upavānoti nāmena,</div> </td> </tr> <tr> <td> <div class="G">hessasi satthu sāvako’.</div> </td> </tr> </table> </div>
</div>
<div class="q" id="p_20Ap1_7861"> <div class="divNumber">173.</div> <div class="p"> <table class="singleColumn"> <tr> <td> <div class="pN">7861</div> <div class="G">Satasahasse kataṃ kammaṃ,</div> </td> </tr> <tr> <td> <div class="G">phalaṃ dassesi me idha;</div> </td> </tr> <tr> <td> <div class="G">Sumutto saravegova,</div> </td> </tr> <tr> <td> <div class="G">kilese jhāpayiṃ mama.</div> </td> </tr> </table> </div>
</div>
<div class="q" id="p_20Ap1_7862"> <div class="divNumber">174.</div> <div class="p"> <table class="singleColumn"> <tr> <td> <div class="pN">7862</div> <div class="G">Cakkavattissa santassa,</div> </td> </tr> <tr> <td> <div class="G">cātuddīpissarassa me;</div> </td> </tr> <tr> <td> <div class="G">Tīṇi yojanāni sāmantā,</div> </td> </tr> <tr> <td> <div class="G">ussīyanti dhajā sadā.</div> </td> </tr> </table> </div>
</div>
<div class="q" id="p_20Ap1_7863"> <div class="divNumber">175.</div> <div class="p"> <table class="singleColumn"> <tr> <td> <div class="pN">7863</div> <div class="G">Satasahassito kappe,</div> </td> </tr> <tr> <td> <div class="G">yaṃ kammamakariṃ tadā;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">dhajadānassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_7864"> <div class="divNumber">176.</div> <div class="p"> <table class="singleColumn"> <tr> <td> <div class="pN">7864</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_7865"> <div class="divNumber">177.</div> <div class="p"> <table class="singleColumn"> <tr> <td> <div class="pN">7865</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap1_7866"> <div class="divNumber">178.</div> <div class="p"> <table class="singleColumn"> <tr> <td> <div class="pN">7866</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_7867"> <div class="p">
<span class="pN">7867</span>Itthaṃ sudaṃ āyasmā upavānatthero imā gāthāyo abhāsitthāti. </div>
</div>
<div class="CENTER" id="p_20Ap1_7868">
<span class="pN">7868</span>Upavānattherassāpadānaṃ dasamaṃ.</div>
</html>
