<html>
<div class="i">2.3.1 Paṭhamavinayadharasutta</div>
<div class="h">Dutiyapaṇṇāsaka</div>
<div class="h">Vinayavagga</div>
<div class="h">Paṭhamavinayadharasutta</div>
<div class="q" id="p_16A7_608"> <div class="divNumber">75.</div> <div class="p">
<span class="pN">608</span>“Sattahi, bhikkhave, dhammehi samannāgato bhikkhu vinayadharo hoti. Katamehi sattahi? Āpattiṃ jānāti, anāpattiṃ jānāti, lahukaṃ āpattiṃ jānāti, garukaṃ āpattiṃ jānāti, sīlavā hoti pātimokkhasaṃvarasaṃvuto viharati ācāragocarasampanno aṇumattesu vajjesu bhayadassāvī samādāya sikkhati sikkhāpadesu, catunnaṃ jhānānaṃ ābhicetasikānaṃ diṭṭhadhammasukhavihārānaṃ nikāmalābhī hoti akicchalābhī akasiralābhī, āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. Imehi kho, bhikkhave, sattahi dhammehi samannāgato bhikkhu vinayadharo hotī”ti. </div>
</div>
<div class="CENTER" id="p_16A7_609">
<span class="pN">609</span>Paṭhamaṃ.</div>
</html>
