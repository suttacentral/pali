<html>
<div class="i">1.5.4 Dutiyakodhagarusutta</div>
<div class="h">Paṭhamapaṇṇāsaka</div>
<div class="h">Rohitassavagga</div>
<div class="h">Dutiyakodhagarusutta</div>
<div class="q" id="p_15A4_307"> <div class="divNumber">44.</div> <div class="p">
<span class="pN">307</span>“Cattārome, bhikkhave, asaddhammā. Katame cattāro? Kodhagarutā na saddhammagarutā, makkhagarutā na saddhammagarutā, lābhagarutā na saddhammagarutā, sakkāragarutā na saddhammagarutā. Ime kho, bhikkhave, cattāro asaddhammā. </div>
</div>
<div class="q" id="p_15A4_308"> <div class="p">
<span class="pN">308</span>Cattārome, bhikkhave, saddhammā. Katame cattāro? Saddhammagarutā na kodhagarutā, saddhammagarutā na makkhagarutā, saddhammagarutā na lābhagarutā, saddhammagarutā na sakkāragarutā. Ime kho, bhikkhave, cattāro saddhammāti. </div>
</div>
<div class="q" id="p_15A4_309"> <div class="p"> <table class="singleColumn"> <tr> <td> <div class="pN">309</div> <div class="G">Kodhamakkhagaru bhikkhu,</div> </td> </tr> <tr> <td> <div class="G">lābhasakkāragāravo;</div> </td> </tr> <tr> <td> <div class="G">Sukhette pūtibījaṃva,</div> </td> </tr> <tr> <td> <div class="G">saddhamme na virūhati.</div> </td> </tr> </table> </div>
</div>
<div class="q" id="p_15A4_310"> <div class="p"> <table class="singleColumn"> <tr> <td> <div class="pN">310</div> <div class="G">Ye ca saddhammagaruno,</div> </td> </tr> <tr> <td> <div class="G">vihaṃsu viharanti ca;</div> </td> </tr> <tr> <td> <div class="G">Te ve dhamme virūhanti,</div> </td> </tr> <tr> <td> <div class="G">snehānvayamivosadhā”ti.</div> </td> </tr> </table> </div>
</div>
<div class="CENTER" id="p_15A4_311">
<span class="pN">311</span>Catutthaṃ.</div>
</html>
