<html>
<div class="i">3.2.4 Paṭisandahanapuggalavediyanapañha</div>
<div class="h">Milindapañha</div>
<div class="h">Addhānavagga</div>
<div class="h">Paṭisandahanapuggalavediyanapañha</div>
<div class="q" id="p_28Mi_197"> <div class="divNumber">43.</div> <div class="p">
<span class="pN">197</span>Rājā āha—  “bhante nāgasena, yo na paṭisandahati, vedeti so kiñci dukkhaṃ vedanan”ti? Thero āha—  “kiñci vedeti, kiñci na vedetī”ti. “Kiṃ vedeti, kiṃ na vedetī”ti? “Kāyikaṃ, mahārāja, vedanaṃ vedeti, cetasikaṃ vedanaṃ na vedetī”ti. “Kathaṃ, bhante, kāyikaṃ vedanaṃ vedeti, kathaṃ cetasikaṃ vedanaṃ na vedetī”ti? “Yo hetu yo paccayo kāyikāya dukkhavedanāya uppattiyā, tassa hetussa tassa paccayassa anuparamā kāyikaṃ dukkhavedanaṃ vedeti, yo hetu yo paccayo cetasikāya dukkhavedanāya uppattiyā, tassa hetussa tassa paccayassa uparamā cetasikaṃ dukkhavedanaṃ na vedeti. Bhāsitampetaṃ, mahārāja, bhagavatā—  ‘so ekaṃ vedanaṃ vedeti kāyikaṃ na cetasikan’”ti. </div>
</div>
<div class="q" id="p_28Mi_198"> <div class="p">
<span class="pN">198</span>“Bhante nāgasena, yo dukkhaṃ vedanaṃ vedeti, kasmā so na parinibbāyatī”ti? “Natthi, mahārāja, arahato anunayo vā paṭigho vā, na ca arahanto apakkaṃ pātenti paripākaṃ āgamenti paṇḍitā. Bhāsitampetaṃ, mahārāja, therena sāriputtena dhammasenāpatinā—  </div>
</div>
<div class="q" id="p_28Mi_199"> <div class="p"> <table class="singleColumn"> <tr> <td> <div class="pN">199</div> <div class="G">‘Nābhinandāmi maraṇaṃ,</div> </td> </tr> <tr> <td> <div class="G">nābhinandāmi jīvitaṃ;</div> </td> </tr> <tr> <td> <div class="G">Kālañca paṭikaṅkhāmi,</div> </td> </tr> <tr> <td> <div class="G">nibbisaṃ bhatako yathā.</div> </td> </tr> </table> </div>
</div>
<div class="q" id="p_28Mi_200"> <div class="p"> <table class="singleColumn"> <tr> <td> <div class="pN">200</div> <div class="G">Nābhinandāmi maraṇaṃ,</div> </td> </tr> <tr> <td> <div class="G">nābhinandāmi jīvitaṃ;</div> </td> </tr> <tr> <td> <div class="G">Kālañca paṭikaṅkhāmi,</div> </td> </tr> <tr> <td> <div class="G">sampajāno patissato’”ti.</div> </td> </tr> </table> </div>
</div>
<div class="q" id="p_28Mi_201"> <div class="p">
<span class="pN">201</span>“Kallosi, bhante nāgasenā”ti. </div>
</div>
<div class="CENTER" id="p_28Mi_202">
<span class="pN">202</span>Paṭisandahanapuggalavediyanapañho catuttho.</div>
</html>
