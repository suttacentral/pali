<html>
<div class="i">8.12 Suhadamitta</div>
<div class="h">Siṅgālasutta</div>
<div class="h">Suhadamitta</div>
<div class="q" id="p_8D_612"> <div class="divNumber">260.</div> <div class="p">
<span class="pN">612</span>“Cattārome, gahapatiputta, mittā suhadā veditabbā. Upakāro mitto suhado veditabbo, samānasukhadukkho mitto suhado veditabbo, atthakkhāyī mitto suhado veditabbo, anukampako mitto suhado veditabbo. </div>
</div>
<div class="q" id="p_8D_613"> <div class="divNumber">261.</div> <div class="p">
<span class="pN">613</span>Catūhi kho, gahapatiputta, ṭhānehi upakāro mitto suhado veditabbo. Pamattaṃ rakkhati, pamattassa sāpateyyaṃ rakkhati, bhītassa saraṇaṃ hoti, uppannesu kiccakaraṇīyesu taddiguṇaṃ bhogaṃ anuppadeti. Imehi kho, gahapatiputta, catūhi ṭhānehi upakāro mitto suhado veditabbo. </div>
</div>
<div class="q" id="p_8D_614"> <div class="divNumber">262.</div> <div class="p">
<span class="pN">614</span>Catūhi kho, gahapatiputta, ṭhānehi samānasukhadukkho mitto suhado veditabbo. Guyhamassa ācikkhati, guyhamassa parigūhati, āpadāsu na vijahati, jīvitaṃpissa atthāya pariccattaṃ hoti. Imehi kho, gahapatiputta, catūhi ṭhānehi samānasukhadukkho mitto suhado veditabbo. </div>
</div>
<div class="q" id="p_8D_615"> <div class="divNumber">263.</div> <div class="p">
<span class="pN">615</span>Catūhi kho, gahapatiputta, ṭhānehi atthakkhāyī mitto suhado veditabbo. Pāpā nivāreti, kalyāṇe niveseti, assutaṃ sāveti, saggassa maggaṃ ācikkhati. Imehi kho, gahapatiputta, catūhi ṭhānehi atthakkhāyī mitto suhado veditabbo. </div>
</div>
<div class="q" id="p_8D_616"> <div class="divNumber">264.</div> <div class="p">
<span class="pN">616</span>Catūhi kho, gahapatiputta, ṭhānehi anukampako mitto suhado veditabbo. Abhavenassa na nandati, bhavenassa nandati, avaṇṇaṃ bhaṇamānaṃ nivāreti, vaṇṇaṃ bhaṇamānaṃ pasaṃsati. Imehi kho, gahapatiputta, catūhi ṭhānehi anukampako mitto suhado veditabbo”ti. </div>
</div>
<div class="q" id="p_8D_617"> <div class="divNumber">265.</div> <div class="p">
<span class="pN">617</span>Idamavoca bhagavā. Idaṃ vatvāna sugato athāparaṃ etadavoca satthā—  </div>
</div>
<div class="q" id="p_8D_618"> <div class="p"> <table class="singleColumn"> <tr> <td> <div class="pN">618</div> <div class="G">“Upakāro ca yo mitto,</div> </td> </tr> <tr> <td> <div class="G">sukhe dukkhe ca yo sakhā;</div> </td> </tr> <tr> <td> <div class="G">Atthakkhāyī ca yo mitto,</div> </td> </tr> <tr> <td> <div class="G">yo ca mittānukampako.</div> </td> </tr> </table> </div>
</div>
<div class="q" id="p_8D_619"> <div class="p"> <table class="singleColumn"> <tr> <td> <div class="pN">619</div> <div class="G">Etepi mitte cattāro,</div> </td> </tr> <tr> <td> <div class="G">iti viññāya paṇḍito;</div> </td> </tr> <tr> <td> <div class="G">Sakkaccaṃ payirupāseyya,</div> </td> </tr> <tr> <td> <div class="G">mātā puttaṃva orasaṃ;</div> </td> </tr> <tr> <td> <div class="G">Paṇḍito sīlasampanno,</div> </td> </tr> <tr> <td> <div class="G">jalaṃ aggīva bhāsati.</div> </td> </tr> </table> </div>
</div>
<div class="q" id="p_8D_620"> <div class="p"> <table class="singleColumn"> <tr> <td> <div class="pN">620</div> <div class="G">Bhoge saṃharamānassa,</div> </td> </tr> <tr> <td> <div class="G">bhamarasseva irīyato;</div> </td> </tr> <tr> <td> <div class="G">Bhogā sannicayaṃ yanti,</div> </td> </tr> <tr> <td> <div class="G">vammikovupacīyati.</div> </td> </tr> </table> </div>
</div>
<div class="q" id="p_8D_621"> <div class="p"> <table class="singleColumn"> <tr> <td> <div class="pN">621</div> <div class="G">Evaṃ bhoge samāhatvā,</div> </td> </tr> <tr> <td> <div class="G">alamatto kule gihī;</div> </td> </tr> <tr> <td> <div class="G">Catudhā vibhaje bhoge,</div> </td> </tr> <tr> <td> <div class="G">sa ve mittāni ganthati.</div> </td> </tr> </table> </div>
</div>
<div class="q" id="p_8D_622"> <div class="p"> <table class="singleColumn"> <tr> <td> <div class="pN">622</div> <div class="G">Ekena bhoge bhuñjeyya,</div> </td> </tr> <tr> <td> <div class="G">dvīhi kammaṃ payojaye;</div> </td> </tr> <tr> <td> <div class="G">Catutthañca nidhāpeyya,</div> </td> </tr> <tr> <td> <div class="G">āpadāsu bhavissatī”ti.</div> </td> </tr> </table> </div>
</div>
</html>
