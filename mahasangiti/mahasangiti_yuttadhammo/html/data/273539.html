<html>
<div class="i">6.6.4 Reṇurājaāmantanā</div>
<div class="h">Mahāgovindasutta</div>
<div class="h">Mahāgovindavatthu</div>
<div class="h">Reṇurājaāmantanā</div>
<div class="q" id="p_7D_716"> <div class="divNumber">321.</div> <div class="p">
<span class="pN">716</span>Atha kho, bho, mahāgovindo brāhmaṇo yena reṇu rājā tenupasaṅkami; upasaṅkamitvā reṇuṃ rājānaṃ etadavoca—  <span class="smallFont">“</span>aññaṃ dāni bhavaṃ purohitaṃ pariyesatu, yo bhoto rajjaṃ anusāsissati. Icchāmahaṃ, bho, agārasmā anagāriyaṃ pabbajituṃ. Yathā kho pana me sutaṃ brahmuno āmagandhe bhāsamānassa, te na sunimmadayā agāraṃ ajjhāvasatā. Pabbajissāmahaṃ, bho, agārasmā anagāriyan<span class="smallFont">”</span>ti. </div>
</div>
<div class="q" id="p_7D_717"> <div class="p"> <table class="singleColumn"> <tr> <td> <div class="pN">717</div> <div class="G">
<span class="smallFont">“</span>Āmantayāmi rājānaṃ, </div> </td> </tr> <tr> <td> <div class="G">reṇuṃ bhūmipatiṃ ahaṃ;</div> </td> </tr> <tr> <td> <div class="G">Tvaṃ pajānassu rajjena,</div> </td> </tr> <tr> <td> <div class="G">nāhaṃ porohicce rame<span class="smallFont">”</span>. </div> </td> </tr> </table> </div>
</div>
<div class="q" id="p_7D_718"> <div class="p"> <table class="singleColumn"> <tr> <td> <div class="pN">718</div> <div class="G">
<span class="smallFont">“</span>Sace te ūnaṃ kāmehi, </div> </td> </tr> <tr> <td> <div class="G">ahaṃ paripūrayāmi te;</div> </td> </tr> <tr> <td> <div class="G">Yo taṃ hiṃsati vāremi,</div> </td> </tr> <tr> <td> <div class="G">bhūmisenāpati ahaṃ;</div> </td> </tr> <tr> <td> <div class="G">Tuvaṃ pitā ahaṃ putto,</div> </td> </tr> <tr> <td> <div class="G">mā no govinda pājahi<span class="smallFont">”</span>. </div> </td> </tr> </table> </div>
</div>
<div class="q" id="p_7D_719"> <div class="p"> <table class="singleColumn"> <tr> <td> <div class="pN">719</div> <div class="G">
<span class="smallFont">“</span>Namatthi ūnaṃ kāmehi, </div> </td> </tr> <tr> <td> <div class="G">hiṃsitā me na vijjati;</div> </td> </tr> <tr> <td> <div class="G">Amanussavaco sutvā,</div> </td> </tr> <tr> <td> <div class="G">tasmāhaṃ na gahe rame<span class="smallFont">”</span>. </div> </td> </tr> </table> </div>
</div>
<div class="q" id="p_7D_720"> <div class="p"> <table class="singleColumn"> <tr> <td> <div class="pN">720</div> <div class="G">
<span class="smallFont">“</span>Amanusso kathaṃvaṇṇo, </div> </td> </tr> <tr> <td> <div class="G">kiṃ te atthaṃ abhāsatha;</div> </td> </tr> <tr> <td> <div class="G">Yañca sutvā jahāsi no,</div> </td> </tr> <tr> <td> <div class="G">gehe amhe ca kevalī<span class="smallFont">”</span>. </div> </td> </tr> </table> </div>
</div>
<div class="q" id="p_7D_721"> <div class="p"> <table class="singleColumn"> <tr> <td> <div class="pN">721</div> <div class="G">
<span class="smallFont">“</span>Upavutthassa me pubbe, </div> </td> </tr> <tr> <td> <div class="G">yiṭṭhukāmassa me sato;</div> </td> </tr> <tr> <td> <div class="G">Aggi pajjalito āsi,</div> </td> </tr> <tr> <td> <div class="G">kusapattaparitthato.</div> </td> </tr> </table> </div>
</div>
<div class="q" id="p_7D_722"> <div class="p"> <table class="singleColumn"> <tr> <td> <div class="pN">722</div> <div class="G">Tato me brahmā pāturahu,</div> </td> </tr> <tr> <td> <div class="G">brahmalokā sanantano;</div> </td> </tr> <tr> <td> <div class="G">So me pañhaṃ viyākāsi,</div> </td> </tr> <tr> <td> <div class="G">taṃ sutvā na gahe rame<span class="smallFont">”</span>. </div> </td> </tr> </table> </div>
</div>
<div class="q" id="p_7D_723"> <div class="p"> <table class="singleColumn"> <tr> <td> <div class="pN">723</div> <div class="G">
<span class="smallFont">“</span>Saddahāmi ahaṃ bhoto, </div> </td> </tr> <tr> <td> <div class="G">yaṃ tvaṃ govinda bhāsasi;</div> </td> </tr> <tr> <td> <div class="G">Amanussavaco sutvā,</div> </td> </tr> <tr> <td> <div class="G">kathaṃ vattetha aññathā.</div> </td> </tr> </table> </div>
</div>
<div class="q" id="p_7D_724"> <div class="p"> <table class="singleColumn"> <tr> <td> <div class="pN">724</div> <div class="G">Te taṃ anuvattissāma,</div> </td> </tr> <tr> <td> <div class="G">satthā govinda no bhavaṃ;</div> </td> </tr> <tr> <td> <div class="G">Maṇi yathā veḷuriyo,</div> </td> </tr> <tr> <td> <div class="G">akāco vimalo subho;</div> </td> </tr> <tr> <td> <div class="G">Evaṃ suddhā carissāma,</div> </td> </tr> <tr> <td> <div class="G">govindassānusāsaneti.</div> </td> </tr> </table> </div>
</div>
<div class="q" id="p_7D_725"> <div class="p">
<span class="pN">725</span>Sace bhavaṃ govindo agārasmā anagāriyaṃ pabbajissati, mayampi agārasmā anagāriyaṃ pabbajissāma. Atha yā te gati, sā no gati bhavissatī<span class="smallFont">”</span>ti. </div>
</div>
</html>
