<html>
<div class="i">7.1.4 Mātuposakagijjhajātaka</div>
<div class="h">Sattakanipāta</div>
<div class="h">Kukkuvagga</div>
<div class="h">Mātuposakagijjhajātaka</div>
<div class="q" id="p_22J_1509"> <div class="divNumber">22.</div> <div class="p"> <table class="singleColumn"> <tr> <td> <div class="pN">1509</div> <div class="G">“Te kathaṃ nu karissanti,</div> </td> </tr> <tr> <td> <div class="G">vuddhā giridarīsayā;</div> </td> </tr> <tr> <td> <div class="G">Ahaṃ baddhosmi pāsena,</div> </td> </tr> <tr> <td> <div class="G">nilīyassa vasaṃ gato”.</div> </td> </tr> </table> </div>
</div>
<div class="q" id="p_22J_1510"> <div class="divNumber">23.</div> <div class="p"> <table class="singleColumn"> <tr> <td> <div class="pN">1510</div> <div class="G">“Kiṃ gijjha paridevasi,</div> </td> </tr> <tr> <td> <div class="G">kā nu te paridevanā;</div> </td> </tr> <tr> <td> <div class="G">Na me suto vā diṭṭho vā,</div> </td> </tr> <tr> <td> <div class="G">bhāsanto mānusiṃ dijo”.</div> </td> </tr> </table> </div>
</div>
<div class="q" id="p_22J_1511"> <div class="divNumber">24.</div> <div class="p"> <table class="singleColumn"> <tr> <td> <div class="pN">1511</div> <div class="G">“Bharāmi mātāpitaro,</div> </td> </tr> <tr> <td> <div class="G">vuddhe giridarīsaye;</div> </td> </tr> <tr> <td> <div class="G">Te kathaṃ nu karissanti,</div> </td> </tr> <tr> <td> <div class="G">ahaṃ vasaṃ gato tava”.</div> </td> </tr> </table> </div>
</div>
<div class="q" id="p_22J_1512"> <div class="divNumber">25.</div> <div class="p"> <table class="singleColumn"> <tr> <td> <div class="pN">1512</div> <div class="G">“Yannu gijjho yojanasataṃ,</div> </td> </tr> <tr> <td> <div class="G">kuṇapāni avekkhati;</div> </td> </tr> <tr> <td> <div class="G">Kasmā jālañca pāsañca,</div> </td> </tr> <tr> <td> <div class="G">āsajjāpi na bujjhasi”.</div> </td> </tr> </table> </div>
</div>
<div class="q" id="p_22J_1513"> <div class="divNumber">26.</div> <div class="p"> <table class="singleColumn"> <tr> <td> <div class="pN">1513</div> <div class="G">“Yadā parābhavo hoti,</div> </td> </tr> <tr> <td> <div class="G">poso jīvitasaṅkhaye;</div> </td> </tr> <tr> <td> <div class="G">Atha jālañca pāsañca,</div> </td> </tr> <tr> <td> <div class="G">āsajjāpi na bujjhati”.</div> </td> </tr> </table> </div>
</div>
<div class="q" id="p_22J_1514"> <div class="divNumber">27.</div> <div class="p"> <table class="singleColumn"> <tr> <td> <div class="pN">1514</div> <div class="G">“Bharassu mātāpitaro,</div> </td> </tr> <tr> <td> <div class="G">vuddhe giridarīsaye;</div> </td> </tr> <tr> <td> <div class="G">Mayā tvaṃ samanuññāto,</div> </td> </tr> <tr> <td> <div class="G">sotthiṃ passāhi ñātake”.</div> </td> </tr> </table> </div>
</div>
<div class="q" id="p_22J_1515"> <div class="divNumber">28.</div> <div class="p"> <table class="singleColumn"> <tr> <td> <div class="pN">1515</div> <div class="G">“Evaṃ luddaka nandassu,</div> </td> </tr> <tr> <td> <div class="G">saha sabbehi ñātibhi;</div> </td> </tr> <tr> <td> <div class="G">Bharissaṃ mātāpitaro,</div> </td> </tr> <tr> <td> <div class="G">vuddhe giridarīsaye”ti.</div> </td> </tr> </table> </div>
</div>
<div class="CENTER" id="p_22J_1516">
<span class="pN">1516</span>Mātuposakagijjhajātakaṃ catutthaṃ.</div>
</html>
