<html>
<div class="i">1.3.2 Ucchudāyikāvimānavatthu</div>
<div class="h">Itthivimāna</div>
<div class="h">Pāricchattakavagga</div>
<div class="h">Ucchudāyikāvimānavatthu</div>
<div class="q" id="p_19Vv_319"> <div class="divNumber">296.</div> <div class="p"> <table class="singleColumn"> <tr> <td> <div class="pN">319</div> <div class="G">“Obhāsayitvā pathaviṃ sadevakaṃ,</div> </td> </tr> <tr> <td> <div class="G">Atirocasi candimasūriyā viya;</div> </td> </tr> <tr> <td> <div class="G">Siriyā ca vaṇṇena yasena tejasā,</div> </td> </tr> <tr> <td> <div class="G">Brahmāva deve tidase sahindake.</div> </td> </tr> </table> </div>
</div>
<div class="q" id="p_19Vv_320"> <div class="divNumber">297.</div> <div class="p"> <table class="singleColumn"> <tr> <td> <div class="pN">320</div> <div class="G">Pucchāmi taṃ uppalamāladhārinī,</div> </td> </tr> <tr> <td> <div class="G">Āveḷinī kañcanasannibhattace;</div> </td> </tr> <tr> <td> <div class="G">Alaṅkate uttamavatthadhārinī,</div> </td> </tr> <tr> <td> <div class="G">Kā tvaṃ subhe devate vandase mamaṃ.</div> </td> </tr> </table> </div>
</div>
<div class="q" id="p_19Vv_321"> <div class="divNumber">298.</div> <div class="p"> <table class="singleColumn"> <tr> <td> <div class="pN">321</div> <div class="G">Kiṃ tvaṃ pure kammamakāsi attanā,</div> </td> </tr> <tr> <td> <div class="G">Manussabhūtā purimāya jātiyā;</div> </td> </tr> <tr> <td> <div class="G">Dānaṃ suciṇṇaṃ atha sīlasaṃyamaṃ,</div> </td> </tr> <tr> <td> <div class="G">Kenūpapannā sugatiṃ yasassinī;</div> </td> </tr> <tr> <td> <div class="G">Devate pucchitācikkha,</div> </td> </tr> <tr> <td> <div class="G">Kissa kammassidaṃ phalan”ti.</div> </td> </tr> </table> </div>
</div>
<div class="q" id="p_19Vv_322"> <div class="divNumber">299.</div> <div class="p"> <table class="singleColumn"> <tr> <td> <div class="pN">322</div> <div class="G">“Idāni bhante imameva gāmaṃ,</div> </td> </tr> <tr> <td> <div class="G">Piṇḍāya amhākaṃ gharaṃ upāgami;</div> </td> </tr> <tr> <td> <div class="G">Tato te ucchussa adāsi khaṇḍikaṃ,</div> </td> </tr> <tr> <td> <div class="G">Pasannacittā atulāya pītiyā.</div> </td> </tr> </table> </div>
</div>
<div class="q" id="p_19Vv_323"> <div class="divNumber">300.</div> <div class="p"> <table class="singleColumn"> <tr> <td> <div class="pN">323</div> <div class="G">Sassu ca pacchā anuyuñjate mamaṃ,</div> </td> </tr> <tr> <td> <div class="G">Kahaṃ nu ucchuṃ vadhuke avākiri;</div> </td> </tr> <tr> <td> <div class="G">Na chaḍḍitaṃ no pana khāditaṃ mayā,</div> </td> </tr> <tr> <td> <div class="G">Santassa bhikkhussa sayaṃ adāsahaṃ.</div> </td> </tr> </table> </div>
</div>
<div class="q" id="p_19Vv_324"> <div class="divNumber">301.</div> <div class="p"> <table class="singleColumn"> <tr> <td> <div class="pN">324</div> <div class="G">Tuyhaṃ nvidaṃ issariyaṃ atho mama,</div> </td> </tr> <tr> <td> <div class="G">Itissā sassu paribhāsate mamaṃ;</div> </td> </tr> <tr> <td> <div class="G">Pīṭhaṃ gahetvā pahāraṃ adāsi me,</div> </td> </tr> <tr> <td> <div class="G">Tato cutā kālakatāmhi devatā.</div> </td> </tr> </table> </div>
</div>
<div class="q" id="p_19Vv_325"> <div class="divNumber">302.</div> <div class="p"> <table class="singleColumn"> <tr> <td> <div class="pN">325</div> <div class="G">Tadeva kammaṃ kusalaṃ kataṃ mayā,</div> </td> </tr> <tr> <td> <div class="G">Sukhañca kammaṃ anubhomi attanā;</div> </td> </tr> <tr> <td> <div class="G">Devehi saddhiṃ paricārayāmahaṃ,</div> </td> </tr> <tr> <td> <div class="G">Modāmahaṃ kāmaguṇehi pañcahi.</div> </td> </tr> </table> </div>
</div>
<div class="q" id="p_19Vv_326"> <div class="divNumber">303.</div> <div class="p"> <table class="singleColumn"> <tr> <td> <div class="pN">326</div> <div class="G">Tadeva kammaṃ kusalaṃ kataṃ mayā,</div> </td> </tr> <tr> <td> <div class="G">Sukhañca kammaṃ anubhomi attanā;</div> </td> </tr> <tr> <td> <div class="G">Devindaguttā tidasehi rakkhitā,</div> </td> </tr> <tr> <td> <div class="G">Samappitā kāmaguṇehi pañcahi.</div> </td> </tr> </table> </div>
</div>
<div class="q" id="p_19Vv_327"> <div class="divNumber">304.</div> <div class="p"> <table class="singleColumn"> <tr> <td> <div class="pN">327</div> <div class="G">Etādisaṃ puññaphalaṃ anappakaṃ,</div> </td> </tr> <tr> <td> <div class="G">Mahāvipākā mama ucchudakkhiṇā;</div> </td> </tr> <tr> <td> <div class="G">Devehi saddhiṃ paricārayāmahaṃ,</div> </td> </tr> <tr> <td> <div class="G">Modāmahaṃ kāmaguṇehi pañcahi.</div> </td> </tr> </table> </div>
</div>
<div class="q" id="p_19Vv_328"> <div class="divNumber">305.</div> <div class="p"> <table class="singleColumn"> <tr> <td> <div class="pN">328</div> <div class="G">Etādisaṃ puññaphalaṃ anappakaṃ,</div> </td> </tr> <tr> <td> <div class="G">Mahājutikā mama ucchudakkhiṇā;</div> </td> </tr> <tr> <td> <div class="G">Devindaguttā tidasehi rakkhitā,</div> </td> </tr> <tr> <td> <div class="G">Sahassanettoriva nandane vane.</div> </td> </tr> </table> </div>
</div>
<div class="q" id="p_19Vv_329"> <div class="divNumber">306.</div> <div class="p"> <table class="singleColumn"> <tr> <td> <div class="pN">329</div> <div class="G">Tuvañca bhante anukampakaṃ viduṃ,</div> </td> </tr> <tr> <td> <div class="G">Upecca vandiṃ kusalañca pucchisaṃ;</div> </td> </tr> <tr> <td> <div class="G">Tato te ucchussa adāsi khaṇḍikaṃ,</div> </td> </tr> <tr> <td> <div class="G">Pasannacittā atulāya pītiyā”ti.</div> </td> </tr> </table> </div>
</div>
<div class="CENTER" id="p_19Vv_330">
<span class="pN">330</span>Ucchudāyikāvimānaṃ dutiyaṃ.</div>
</html>
