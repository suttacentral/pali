<html>
<div class="i">2.1.9 Alīnasattucariya</div>
<div class="h">Hatthināgavagga</div>
<div class="h">Sīlapāramī</div>
<div class="h">Alīnasattucariya</div>
<div class="q" id="p_21Cp_243"> <div class="divNumber">74.</div> <div class="p"> <table class="singleColumn"> <tr> <td> <div class="pN">243</div> <div class="G">“Pañcālaraṭṭhe nagaravare,</div> </td> </tr> <tr> <td> <div class="G">Kapilāyaṃ puruttame;</div> </td> </tr> <tr> <td> <div class="G">Rājā jayaddiso nāma,</div> </td> </tr> <tr> <td> <div class="G">Sīlaguṇamupāgato.</div> </td> </tr> </table> </div>
</div>
<div class="q" id="p_21Cp_244"> <div class="divNumber">75.</div> <div class="p"> <table class="singleColumn"> <tr> <td> <div class="pN">244</div> <div class="G">Tassa rañño ahaṃ putto,</div> </td> </tr> <tr> <td> <div class="G">Sutadhammo susīlavā;</div> </td> </tr> <tr> <td> <div class="G">Alīnasatto guṇavā,</div> </td> </tr> <tr> <td> <div class="G">Anurakkhaparijano sadā.</div> </td> </tr> </table> </div>
</div>
<div class="q" id="p_21Cp_245"> <div class="divNumber">76.</div> <div class="p"> <table class="singleColumn"> <tr> <td> <div class="pN">245</div> <div class="G">Pitā me migavaṃ gantvā,</div> </td> </tr> <tr> <td> <div class="G">porisādaṃ upāgami;</div> </td> </tr> <tr> <td> <div class="G">So me pitumaggahesi,</div> </td> </tr> <tr> <td> <div class="G">‘bhakkhosi mama mā cali’.</div> </td> </tr> </table> </div>
</div>
<div class="q" id="p_21Cp_246"> <div class="divNumber">77.</div> <div class="p"> <table class="singleColumn"> <tr> <td> <div class="pN">246</div> <div class="G">Tassa taṃ vacanaṃ sutvā,</div> </td> </tr> <tr> <td> <div class="G">bhīto tasitavedhito;</div> </td> </tr> <tr> <td> <div class="G">Ūrukkhambho ahu tassa,</div> </td> </tr> <tr> <td> <div class="G">disvāna porisādakaṃ.</div> </td> </tr> </table> </div>
</div>
<div class="q" id="p_21Cp_247"> <div class="divNumber">78.</div> <div class="p"> <table class="singleColumn"> <tr> <td> <div class="pN">247</div> <div class="G">Migavaṃ gahetvā muñcassu,</div> </td> </tr> <tr> <td> <div class="G">katvā āgamanaṃ puna;</div> </td> </tr> <tr> <td> <div class="G">Brāhmaṇassa dhanaṃ datvā,</div> </td> </tr> <tr> <td> <div class="G">pitā āmantayī mamaṃ.</div> </td> </tr> </table> </div>
</div>
<div class="q" id="p_21Cp_248"> <div class="divNumber">79.</div> <div class="p"> <table class="singleColumn"> <tr> <td> <div class="pN">248</div> <div class="G">‘Rajjaṃ putta paṭipajja,</div> </td> </tr> <tr> <td> <div class="G">mā pamajji puraṃ idaṃ;</div> </td> </tr> <tr> <td> <div class="G">Kataṃ me porisādena,</div> </td> </tr> <tr> <td> <div class="G">mama āgamanaṃ puna’.</div> </td> </tr> </table> </div>
</div>
<div class="q" id="p_21Cp_249"> <div class="divNumber">80.</div> <div class="p"> <table class="singleColumn"> <tr> <td> <div class="pN">249</div> <div class="G">Mātāpitū ca vanditvā,</div> </td> </tr> <tr> <td> <div class="G">nimminitvāna attanā;</div> </td> </tr> <tr> <td> <div class="G">Nikkhipitvā dhanuṃ khaggaṃ,</div> </td> </tr> <tr> <td> <div class="G">porisādaṃ upāgamiṃ.</div> </td> </tr> </table> </div>
</div>
<div class="q" id="p_21Cp_250"> <div class="divNumber">81.</div> <div class="p"> <table class="singleColumn"> <tr> <td> <div class="pN">250</div> <div class="G">Sasatthahatthūpagataṃ,</div> </td> </tr> <tr> <td> <div class="G">kadāci so tasissati;</div> </td> </tr> <tr> <td> <div class="G">Tena bhijjissati sīlaṃ,</div> </td> </tr> <tr> <td> <div class="G">parittāsaṃ kate mayi.</div> </td> </tr> </table> </div>
</div>
<div class="q" id="p_21Cp_251"> <div class="divNumber">82.</div> <div class="p"> <table class="singleColumn"> <tr> <td> <div class="pN">251</div> <div class="G">Sīlakhaṇḍabhayā mayhaṃ,</div> </td> </tr> <tr> <td> <div class="G">tassa dessaṃ na byāhariṃ;</div> </td> </tr> <tr> <td> <div class="G">Mettacitto hitavādī,</div> </td> </tr> <tr> <td> <div class="G">idaṃ vacanamabraviṃ.</div> </td> </tr> </table> </div>
</div>
<div class="q" id="p_21Cp_252"> <div class="divNumber">83.</div> <div class="p"> <table class="singleColumn"> <tr> <td> <div class="pN">252</div> <div class="G">‘Ujjālehi mahāaggiṃ,</div> </td> </tr> <tr> <td> <div class="G">papatissāmi rukkhato;</div> </td> </tr> <tr> <td> <div class="G">Tvaṃ pakkakālamaññāya,</div> </td> </tr> <tr> <td> <div class="G">bhakkhaya maṃ pitāmaha’.</div> </td> </tr> </table> </div>
</div>
<div class="q" id="p_21Cp_253"> <div class="divNumber">84.</div> <div class="p"> <table class="singleColumn"> <tr> <td> <div class="pN">253</div> <div class="G">Iti sīlavataṃ hetu,</div> </td> </tr> <tr> <td> <div class="G">nārakkhiṃ mama jīvitaṃ;</div> </td> </tr> <tr> <td> <div class="G">Pabbājesiṃ cahaṃ tassa,</div> </td> </tr> <tr> <td> <div class="G">sadā pāṇātipātikan”ti.</div> </td> </tr> </table> </div>
</div>
<div class="CENTER" id="p_21Cp_254">
<span class="pN">254</span>Alīnasattucariyaṃ navamaṃ.</div>
</html>
