<html>
<div class="i">7.2.6 Nāvālagganakaṅgapañha</div>
<div class="h">Opammakathāpañha</div>
<div class="h">Samuddavagga</div>
<div class="h">Nāvālagganakaṅgapañha</div>
<div class="q" id="p_28Mi_1730"> <div class="divNumber">240.</div> <div class="p">
<span class="pN">1730</span>“Bhante nāgasena, ‘nāvālagganakassa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti? “Yathā, mahārāja, nāvālagganakaṃ bahuūmijālākulavikkhobhitasalilatale mahatimahāsamudde nāvaṃ laggeti ṭhapeti, na deti disāvidisaṃ harituṃ; evameva kho, mahārāja, yoginā yogāvacarena rāgadosamohūmijāle mahatimahāvitakkasampahāre cittaṃ laggetabbaṃ, na dātabbaṃ disāvidisaṃ harituṃ. Idaṃ, mahārāja, nāvālagganakassa paṭhamaṃ aṅgaṃ gahetabbaṃ. </div>
</div>
<div class="q" id="p_28Mi_1731"> <div class="p">
<span class="pN">1731</span>Puna caparaṃ, mahārāja, nāvālagganakaṃ na plavati visīdati, hatthasatepi udake nāvaṃ laggeti ṭhānamupaneti; evameva kho, mahārāja, yoginā yogāvacarena lābhayasasakkāramānanavandanapūjanaapacitīsu lābhaggayasaggepi na plavitabbaṃ, sarīrayāpanamattake yeva cittaṃ ṭhapetabbaṃ. Idaṃ, mahārāja, nāvālagganakassa dutiyaṃ aṅgaṃ gahetabbaṃ. Bhāsitampetaṃ, mahārāja, therena sāriputtena dhammasenāpatinā—  </div>
</div>
<div class="q" id="p_28Mi_1732"> <div class="p"> <table class="singleColumn"> <tr> <td> <div class="pN">1732</div> <div class="G">‘Yathā samudde lagganakaṃ,</div> </td> </tr> <tr> <td> <div class="G">na plavati visīdati;</div> </td> </tr> <tr> <td> <div class="G">Tatheva lābhasakkāre,</div> </td> </tr> <tr> <td> <div class="G">mā plavatha visīdathā’”ti.</div> </td> </tr> </table> </div>
</div>
<div class="CENTER" id="p_28Mi_1733">
<span class="pN">1733</span>Nāvālagganakaṅgapañho chaṭṭho.</div>
</html>
