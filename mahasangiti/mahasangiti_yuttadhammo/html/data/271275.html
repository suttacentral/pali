<html>
<div class="i">2.1.5.3 Anulomapuggalokāsa</div>
<div class="h">Pavattivāra</div>
<div class="h">Uppādavāra</div>
<div class="h">Paccuppannānāgatavāra</div>
<div class="h">Anulomapuggalokāsa</div>
<div class="q" id="p_33Y3_816"> <div class="divNumber">91.</div> <div class="p">
<span class="pN">816</span>»  Yassa yattha cakkhāyatanaṃ uppajjati tassa tattha sotāyatanaṃ uppajjissatīti? </div>
</div>
<div class="q" id="p_33Y3_817"> <div class="p">
<span class="pN">817</span>Pacchimabhavikānaṃ pañcavokāraṃ upapajjantānaṃ tesaṃ tattha cakkhāyatanaṃ uppajjati, no ca tesaṃ tattha sotāyatanaṃ uppajjissati. Itaresaṃ sacakkhukānaṃ upapajjantānaṃ tesaṃ tattha cakkhāyatanañca uppajjati sotāyatanañca uppajjissati. </div>
</div>
<div class="q" id="p_33Y3_818"> <div class="p">
<span class="pN">818</span>«  Yassa vā pana yattha sotāyatanaṃ uppajjissati tassa tattha cakkhāyatanaṃ uppajjatīti? </div>
</div>
<div class="q" id="p_33Y3_819"> <div class="p">
<span class="pN">819</span>Pañcavokārā cavantānaṃ acakkhukānaṃ kāmāvacaraṃ upapajjantānaṃ tesaṃ tattha sotāyatanaṃ uppajjissati, no ca tesaṃ tattha cakkhāyatanaṃ uppajjati. Sacakkhukānaṃ upapajjantānaṃ tesaṃ tattha sotāyatanañca uppajjissati cakkhāyatanañca uppajjati. </div>
</div>
<div class="q" id="p_33Y3_820"> <div class="p">
<span class="pN">820</span>»  Yassa yattha cakkhāyatanaṃ uppajjati tassa tattha ghānāyatanaṃ uppajjissatīti? </div>
</div>
<div class="q" id="p_33Y3_821"> <div class="p">
<span class="pN">821</span>Pacchimabhavikānaṃ kāmāvacaraṃ upapajjantānaṃ rūpāvacaraṃ upapajjantānaṃ tesaṃ tattha cakkhāyatanaṃ uppajjati, no ca tesaṃ tattha ghānāyatanaṃ uppajjissati. Itaresaṃ sacakkhukānaṃ kāmāvacaraṃ upapajjantānaṃ tesaṃ tattha cakkhāyatanañca uppajjati ghānāyatanañca uppajjissati. </div>
</div>
<div class="q" id="p_33Y3_822"> <div class="p">
<span class="pN">822</span>«  Yassa vā pana yattha ghānāyatanaṃ uppajjissati tassa tattha cakkhāyatanaṃ uppajjatīti? </div>
</div>
<div class="q" id="p_33Y3_823"> <div class="p">
<span class="pN">823</span>Kāmāvacarā cavantānaṃ acakkhukānaṃ kāmāvacaraṃ upapajjantānaṃ tesaṃ tattha ghānāyatanaṃ uppajjissati, no ca tesaṃ tattha cakkhāyatanaṃ uppajjati. Sacakkhukānaṃ kāmāvacaraṃ upapajjantānaṃ tesaṃ tattha ghānāyatanañca uppajjissati cakkhāyatanañca uppajjati. </div>
</div>
<div class="q" id="p_33Y3_824"> <div class="p">
<span class="pN">824</span>»  Yassa yattha cakkhāyatanaṃ uppajjati tassa tattha rūpāyatanaṃ uppajjissatīti? </div>
</div>
<div class="q" id="p_33Y3_825"> <div class="p">
<span class="pN">825</span>Pacchimabhavikānaṃ pañcavokāraṃ upapajjantānaṃ tesaṃ tattha cakkhāyatanaṃ uppajjati, no ca tesaṃ tattha rūpāyatanaṃ uppajjissati. Itaresaṃ sacakkhukānaṃ upapajjantānaṃ tesaṃ tattha cakkhāyatanañca uppajjati rūpāyatanañca uppajjissati. </div>
</div>
<div class="q" id="p_33Y3_826"> <div class="p">
<span class="pN">826</span>«  Yassa vā pana yattha rūpāyatanaṃ uppajjissati tassa tattha cakkhāyatanaṃ uppajjatīti? </div>
</div>
<div class="q" id="p_33Y3_827"> <div class="p">
<span class="pN">827</span>Pañcavokārā cavantānaṃ acakkhukānaṃ kāmāvacaraṃ upapajjantānaṃ asaññasattānaṃ tesaṃ tattha rūpāyatanaṃ uppajjissati, no ca tesaṃ tattha cakkhāyatanaṃ uppajjati. Sacakkhukānaṃ upapajjantānaṃ tesaṃ tattha rūpāyatanañca uppajjissati cakkhāyatanañca uppajjati. </div>
</div>
<div class="q" id="p_33Y3_828"> <div class="p">
<span class="pN">828</span>»  Yassa yattha cakkhāyatanaṃ uppajjati tassa tattha manāyatanaṃ uppajjissatīti? </div>
</div>
<div class="q" id="p_33Y3_829"> <div class="p">
<span class="pN">829</span>Pacchimabhavikānaṃ pañcavokāraṃ upapajjantānaṃ tesaṃ tattha cakkhāyatanaṃ uppajjati, no ca tesaṃ tattha manāyatanaṃ uppajjissati. Itaresaṃ sacakkhukānaṃ upapajjantānaṃ tesaṃ tattha cakkhāyatanañca uppajjati manāyatanañca uppajjissati. </div>
</div>
<div class="q" id="p_33Y3_830"> <div class="p">
<span class="pN">830</span>«  Yassa vā pana yattha manāyatanaṃ uppajjissati tassa tattha cakkhāyatanaṃ uppajjatīti? </div>
</div>
<div class="q" id="p_33Y3_831"> <div class="p">
<span class="pN">831</span>Pañcavokārā cavantānaṃ acakkhukānaṃ kāmāvacaraṃ upapajjantānaṃ arūpānaṃ tesaṃ tattha manāyatanaṃ uppajjissati, no ca tesaṃ tattha cakkhāyatanaṃ uppajjati. Sacakkhukānaṃ upapajjantānaṃ tesaṃ tattha manāyatanañca uppajjissati cakkhāyatanañca uppajjati. </div>
</div>
<div class="q" id="p_33Y3_832"> <div class="p">
<span class="pN">832</span>»  Yassa yattha cakkhāyatanaṃ uppajjati tassa tattha dhammāyatanaṃ uppajjissatīti? </div>
</div>
<div class="q" id="p_33Y3_833"> <div class="p">
<span class="pN">833</span>Pacchimabhavikānaṃ pañcavokāraṃ upapajjantānaṃ tesaṃ tattha cakkhāyatanaṃ uppajjati, no ca tesaṃ tattha dhammāyatanaṃ uppajjissati. Itaresaṃ sacakkhukānaṃ upapajjantānaṃ tesaṃ tattha cakkhāyatanañca uppajjati dhammāyatanañca uppajjissati. </div>
</div>
<div class="q" id="p_33Y3_834"> <div class="p">
<span class="pN">834</span>«  Yassa vā pana yattha dhammāyatanaṃ uppajjissati tassa tattha cakkhāyatanaṃ uppajjatīti? </div>
</div>
<div class="q" id="p_33Y3_835"> <div class="p">
<span class="pN">835</span>Sabbesaṃ cavantānaṃ acakkhukānaṃ upapajjantānaṃ tesaṃ tattha dhammāyatanaṃ uppajjissati, no ca tesaṃ tattha cakkhāyatanaṃ uppajjati. Sacakkhukānaṃ upapajjantānaṃ tesaṃ tattha dhammāyatanañca uppajjissati cakkhāyatanañca uppajjati. (Cakkhāyatanamūlakaṃ.) </div>
</div>
<div class="q" id="p_33Y3_836"> <div class="divNumber">92.</div> <div class="p">
<span class="pN">836</span>»  Yassa yattha ghānāyatanaṃ uppajjati tassa tattha rūpāyatanaṃ uppajjissatīti? </div>
</div>
<div class="q" id="p_33Y3_837"> <div class="p">
<span class="pN">837</span>Pacchimabhavikānaṃ kāmāvacaraṃ upapajjantānaṃ tesaṃ tattha ghānāyatanaṃ uppajjati, no ca tesaṃ tattha rūpāyatanaṃ uppajjissati. Itaresaṃ saghānakānaṃ upapajjantānaṃ tesaṃ tattha ghānāyatanañca uppajjati rūpāyatanañca uppajjissati. </div>
</div>
<div class="q" id="p_33Y3_838"> <div class="p">
<span class="pN">838</span>«  Yassa vā pana yattha rūpāyatanaṃ uppajjissati tassa tattha ghānāyatanaṃ uppajjatīti? </div>
</div>
<div class="q" id="p_33Y3_839"> <div class="p">
<span class="pN">839</span>Kāmāvacarā cavantānaṃ aghānakānaṃ kāmāvacaraṃ upapajjantānaṃ rūpāvacarānaṃ tesaṃ tattha rūpāyatanaṃ uppajjissati, no ca tesaṃ tattha ghānāyatanaṃ uppajjati. Saghānakānaṃ upapajjantānaṃ tesaṃ tattha rūpāyatanañca uppajjissati ghānāyatanañca uppajjati. </div>
</div>
<div class="q" id="p_33Y3_840"> <div class="p">
<span class="pN">840</span>»  Yassa yattha ghānāyatanaṃ uppajjati tassa tattha manāyatanaṃ uppajjissatīti? </div>
</div>
<div class="q" id="p_33Y3_841"> <div class="p">
<span class="pN">841</span>Pacchimabhavikānaṃ kāmāvacaraṃ upapajjantānaṃ tesaṃ tattha ghānāyatanaṃ uppajjati, no ca tesaṃ tattha manāyatanaṃ uppajjissati. Itaresaṃ saghānakānaṃ upapajjantānaṃ tesaṃ tattha ghānāyatanañca uppajjati manāyatanañca uppajjissati. </div>
</div>
<div class="q" id="p_33Y3_842"> <div class="p">
<span class="pN">842</span>«  Yassa vā pana yattha manāyatanaṃ uppajjissati tassa tattha ghānāyatanaṃ uppajjatīti? </div>
</div>
<div class="q" id="p_33Y3_843"> <div class="p">
<span class="pN">843</span>Kāmāvacarā cavantānaṃ aghānakānaṃ kāmāvacaraṃ upapajjantānaṃ rūpāvacarānaṃ arūpāvacarānaṃ tesaṃ tattha manāyatanaṃ uppajjissati, no ca tesaṃ tattha ghānāyatanaṃ uppajjati. Saghānakānaṃ upapajjantānaṃ tesaṃ tattha manāyatanañca uppajjissati ghānāyatanañca uppajjati. </div>
</div>
<div class="q" id="p_33Y3_844"> <div class="p">
<span class="pN">844</span>»  Yassa yattha ghānāyatanaṃ uppajjati tassa tattha dhammāyatanaṃ uppajjissatīti? </div>
</div>
<div class="q" id="p_33Y3_845"> <div class="p">
<span class="pN">845</span>Pacchimabhavikānaṃ kāmāvacaraṃ upapajjantānaṃ tesaṃ tattha ghānāyatanaṃ uppajjati, no ca tesaṃ tattha dhammāyatanaṃ uppajjissati. Itaresaṃ saghānakānaṃ upapajjantānaṃ tesaṃ tattha ghānāyatanañca uppajjati dhammāyatanañca uppajjissati. </div>
</div>
<div class="q" id="p_33Y3_846"> <div class="p">
<span class="pN">846</span>«  Yassa vā pana yattha dhammāyatanaṃ uppajjissati tassa tattha ghānāyatanaṃ uppajjatīti? </div>
</div>
<div class="q" id="p_33Y3_847"> <div class="p">
<span class="pN">847</span>Sabbesaṃ cavantānaṃ aghānakānaṃ upapajjantānaṃ tesaṃ tattha dhammāyatanaṃ uppajjissati, no ca tesaṃ tattha ghānāyatanaṃ uppajjati. Saghānakānaṃ upapajjantānaṃ tesaṃ tattha dhammāyatanañca uppajjissati ghānāyatanañca uppajjati. (Ghānāyatanamūlakaṃ.) </div>
</div>
<div class="q" id="p_33Y3_848"> <div class="divNumber">93.</div> <div class="p">
<span class="pN">848</span>»  Yassa yattha rūpāyatanaṃ uppajjati tassa tattha manāyatanaṃ uppajjissatīti? </div>
</div>
<div class="q" id="p_33Y3_849"> <div class="p">
<span class="pN">849</span>Pacchimabhavikānaṃ pañcavokāraṃ upapajjantānaṃ asaññasattaṃ upapajjantānaṃ tesaṃ tattha rūpāyatanaṃ uppajjati, no ca tesaṃ tattha manāyatanaṃ uppajjissati. Itaresaṃ pañcavokāraṃ upapajjantānaṃ tesaṃ tattha rūpāyatanañca uppajjati manāyatanañca uppajjissati. </div>
</div>
<div class="q" id="p_33Y3_850"> <div class="p">
<span class="pN">850</span>«  Yassa vā pana yattha manāyatanaṃ uppajjissati tassa tattha rūpāyatanaṃ uppajjatīti? </div>
</div>
<div class="q" id="p_33Y3_851"> <div class="p">
<span class="pN">851</span>Pañcavokārā cavantānaṃ arūpānaṃ tesaṃ tattha manāyatanaṃ uppajjissati, no ca tesaṃ tattha rūpāyatanaṃ uppajjati. Pañcavokāraṃ upapajjantānaṃ tesaṃ tattha manāyatanañca uppajjissati rūpāyatanañca uppajjati. </div>
</div>
<div class="q" id="p_33Y3_852"> <div class="p">
<span class="pN">852</span>»  Yassa yattha rūpāyatanaṃ uppajjati tassa tattha dhammāyatanaṃ uppajjissatīti? </div>
</div>
<div class="q" id="p_33Y3_853"> <div class="p">
<span class="pN">853</span>Pacchimabhavikānaṃ pañcavokāraṃ upapajjantānaṃ tesaṃ tattha rūpāyatanaṃ uppajjati, no ca tesaṃ tattha dhammāyatanaṃ uppajjissati. Itaresaṃ sarūpakānaṃ upapajjantānaṃ tesaṃ tattha rūpāyatanañca uppajjati dhammāyatanañca uppajjissati. </div>
</div>
<div class="q" id="p_33Y3_854"> <div class="p">
<span class="pN">854</span>«  Yassa vā pana yattha dhammāyatanaṃ uppajjissati tassa tattha rūpāyatanaṃ uppajjatīti? </div>
</div>
<div class="q" id="p_33Y3_855"> <div class="p">
<span class="pN">855</span>Sabbesaṃ cavantānaṃ arūpakānaṃ upapajjantānaṃ tesaṃ tattha dhammāyatanaṃ uppajjissati, no ca tesaṃ tattha rūpāyatanaṃ uppajjati. Sarūpakānaṃ upapajjantānaṃ tesaṃ tattha dhammāyatanañca uppajjissati rūpāyatanañca uppajjati. (Rūpāyatanamūlakaṃ.) </div>
</div>
<div class="q" id="p_33Y3_856"> <div class="divNumber">94.</div> <div class="p">
<span class="pN">856</span>»  Yassa yattha manāyatanaṃ uppajjati tassa tattha dhammāyatanaṃ uppajjissatīti? </div>
</div>
<div class="q" id="p_33Y3_857"> <div class="p">
<span class="pN">857</span>Pacchimabhavikānaṃ upapajjantānaṃ tesaṃ tattha manāyatanaṃ uppajjati, no ca tesaṃ tattha dhammāyatanaṃ uppajjissati. Itaresaṃ sacittakānaṃ upapajjantānaṃ tesaṃ tattha manāyatanañca uppajjati dhammāyatanañca uppajjissati. </div>
</div>
<div class="q" id="p_33Y3_858"> <div class="p">
<span class="pN">858</span>«  Yassa vā pana yattha dhammāyatanaṃ uppajjissati tassa tattha manāyatanaṃ uppajjatīti? </div>
</div>
<div class="q" id="p_33Y3_859"> <div class="p">
<span class="pN">859</span>Sabbesaṃ cavantānaṃ acittakānaṃ upapajjantānaṃ tesaṃ tattha dhammāyatanaṃ uppajjissati, no ca tesaṃ tattha manāyatanaṃ uppajjati. Sacittakānaṃ upapajjantānaṃ tesaṃ tattha dhammāyatanañca uppajjissati manāyatanañca uppajjati. (Manāyatanamūlakaṃ.) </div>
</div>
</html>
