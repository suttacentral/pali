<html>
<div class="i">6.2.4 Avandiyādipuggala</div>
<div class="h">Senāsanakkhandhaka</div>
<div class="h">Dutiyabhāṇavāra</div>
<div class="h">Avandiyādipuggala</div>
<div class="q" id="p_4V_1345"> <div class="divNumber">312.</div> <div class="p">
<span class="pN">1345</span>“Dasayime, bhikkhave, avandiyā—  pure upasampannena pacchā upasampanno avandiyo, anupasampanno avandiyo, nānāsaṃvāsako vuḍḍhataro adhammavādī avandiyo, mātugāmo avandiyo, paṇḍako avandiyo, pārivāsiko avandiyo, mūlāyapaṭikassanāraho avandiyo, mānattāraho avandiyo, mānattacāriko avandiyo, abbhānāraho avandiyo. Ime kho, bhikkhave, dasa avandiyā. </div>
</div>
<div class="q" id="p_4V_1346"> <div class="p">
<span class="pN">1346</span>Tayome, bhikkhave, vandiyā—  pacchā upasampannena pure upasampanno vandiyo, nānāsaṃvāsako vuḍḍhataro dhammavādī vandiyo, sadevake bhikkhave loke samārake sabrahmake sassamaṇabrāhmaṇiyā pajāya sadevamanussāya tathāgato arahaṃ sammāsambuddho vandiyo. Ime kho, bhikkhave, tayo vandiyā”ti. </div>
</div>
</html>
