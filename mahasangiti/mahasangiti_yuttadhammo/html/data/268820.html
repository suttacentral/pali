<html>
<div class="i">16.1.1 Adhimuttattheragāthā</div>
<div class="h">Vīsatinipāta</div>
<div class="h">Paṭhamavagga</div>
<div class="h">Adhimuttattheragāthā</div>
<div class="q" id="p_19Th1_1041"> <div class="divNumber">705.</div> <div class="p"> <table class="singleColumn"> <tr> <td> <div class="pN">1041</div> <div class="G">“Yaññatthaṃ vā dhanatthaṃ vā,</div> </td> </tr> <tr> <td> <div class="G">ye hanāma mayaṃ pure;</div> </td> </tr> <tr> <td> <div class="G">Avasesaṃ bhayaṃ hoti,</div> </td> </tr> <tr> <td> <div class="G">vedhanti vilapanti ca.</div> </td> </tr> </table> </div>
</div>
<div class="q" id="p_19Th1_1042"> <div class="divNumber">706.</div> <div class="p"> <table class="singleColumn"> <tr> <td> <div class="pN">1042</div> <div class="G">Tassa te natthi bhītattaṃ,</div> </td> </tr> <tr> <td> <div class="G">bhiyyo vaṇṇo pasīdati;</div> </td> </tr> <tr> <td> <div class="G">Kasmā na paridevesi,</div> </td> </tr> <tr> <td> <div class="G">evarūpe mahabbhaye”.</div> </td> </tr> </table> </div>
</div>
<div class="q" id="p_19Th1_1043"> <div class="divNumber">707.</div> <div class="p"> <table class="singleColumn"> <tr> <td> <div class="pN">1043</div> <div class="G">“Natthi cetasikaṃ dukkhaṃ,</div> </td> </tr> <tr> <td> <div class="G">anapekkhassa gāmaṇi;</div> </td> </tr> <tr> <td> <div class="G">Atikkantā bhayā sabbe,</div> </td> </tr> <tr> <td> <div class="G">khīṇasaṃyojanassa ve.</div> </td> </tr> </table> </div>
</div>
<div class="q" id="p_19Th1_1044"> <div class="divNumber">708.</div> <div class="p"> <table class="singleColumn"> <tr> <td> <div class="pN">1044</div> <div class="G">Khīṇāya bhavanettiyā,</div> </td> </tr> <tr> <td> <div class="G">diṭṭhe dhamme yathātathe;</div> </td> </tr> <tr> <td> <div class="G">Na bhayaṃ maraṇe hoti,</div> </td> </tr> <tr> <td> <div class="G">bhāranikkhepane yathā.</div> </td> </tr> </table> </div>
</div>
<div class="q" id="p_19Th1_1045"> <div class="divNumber">709.</div> <div class="p"> <table class="singleColumn"> <tr> <td> <div class="pN">1045</div> <div class="G">Suciṇṇaṃ brahmacariyaṃ me,</div> </td> </tr> <tr> <td> <div class="G">maggo cāpi subhāvito;</div> </td> </tr> <tr> <td> <div class="G">Maraṇe me bhayaṃ natthi,</div> </td> </tr> <tr> <td> <div class="G">rogānamiva saṅkhaye.</div> </td> </tr> </table> </div>
</div>
<div class="q" id="p_19Th1_1046"> <div class="divNumber">710.</div> <div class="p"> <table class="singleColumn"> <tr> <td> <div class="pN">1046</div> <div class="G">Suciṇṇaṃ brahmacariyaṃ me,</div> </td> </tr> <tr> <td> <div class="G">maggo cāpi subhāvito;</div> </td> </tr> <tr> <td> <div class="G">Nirassādā bhavā diṭṭhā,</div> </td> </tr> <tr> <td> <div class="G">visaṃ pitvāva chaḍḍitaṃ.</div> </td> </tr> </table> </div>
</div>
<div class="q" id="p_19Th1_1047"> <div class="divNumber">711.</div> <div class="p"> <table class="singleColumn"> <tr> <td> <div class="pN">1047</div> <div class="G">Pāragū anupādāno,</div> </td> </tr> <tr> <td> <div class="G">katakicco anāsavo;</div> </td> </tr> <tr> <td> <div class="G">Tuṭṭho āyukkhayā hoti,</div> </td> </tr> <tr> <td> <div class="G">mutto āghātanā yathā.</div> </td> </tr> </table> </div>
</div>
<div class="q" id="p_19Th1_1048"> <div class="divNumber">712.</div> <div class="p"> <table class="singleColumn"> <tr> <td> <div class="pN">1048</div> <div class="G">Uttamaṃ dhammataṃ patto,</div> </td> </tr> <tr> <td> <div class="G">sabbaloke anatthiko;</div> </td> </tr> <tr> <td> <div class="G">Ādittāva gharā mutto,</div> </td> </tr> <tr> <td> <div class="G">maraṇasmiṃ na socati.</div> </td> </tr> </table> </div>
</div>
<div class="q" id="p_19Th1_1049"> <div class="divNumber">713.</div> <div class="p"> <table class="singleColumn"> <tr> <td> <div class="pN">1049</div> <div class="G">Yadatthi saṅgataṃ kiñci,</div> </td> </tr> <tr> <td> <div class="G">bhavo vā yattha labbhati;</div> </td> </tr> <tr> <td> <div class="G">Sabbaṃ anissaraṃ etaṃ,</div> </td> </tr> <tr> <td> <div class="G">iti vuttaṃ mahesinā.</div> </td> </tr> </table> </div>
</div>
<div class="q" id="p_19Th1_1050"> <div class="divNumber">714.</div> <div class="p"> <table class="singleColumn"> <tr> <td> <div class="pN">1050</div> <div class="G">Yo taṃ tathā pajānāti,</div> </td> </tr> <tr> <td> <div class="G">yathā buddhena desitaṃ;</div> </td> </tr> <tr> <td> <div class="G">Na gaṇhāti bhavaṃ kiñci,</div> </td> </tr> <tr> <td> <div class="G">sutattaṃva ayoguḷaṃ.</div> </td> </tr> </table> </div>
</div>
<div class="q" id="p_19Th1_1051"> <div class="divNumber">715.</div> <div class="p"> <table class="singleColumn"> <tr> <td> <div class="pN">1051</div> <div class="G">Na me hoti ‘ahosin’ti,</div> </td> </tr> <tr> <td> <div class="G">‘bhavissan’ti na hoti me;</div> </td> </tr> <tr> <td> <div class="G">Saṅkhārā vigamissanti,</div> </td> </tr> <tr> <td> <div class="G">tattha kā paridevanā.</div> </td> </tr> </table> </div>
</div>
<div class="q" id="p_19Th1_1052"> <div class="divNumber">716.</div> <div class="p"> <table class="singleColumn"> <tr> <td> <div class="pN">1052</div> <div class="G">Suddhaṃ dhammasamuppādaṃ,</div> </td> </tr> <tr> <td> <div class="G">Suddhaṃ saṅkhārasantatiṃ;</div> </td> </tr> <tr> <td> <div class="G">Passantassa yathābhūtaṃ,</div> </td> </tr> <tr> <td> <div class="G">Na bhayaṃ hoti gāmaṇi.</div> </td> </tr> </table> </div>
</div>
<div class="q" id="p_19Th1_1053"> <div class="divNumber">717.</div> <div class="p"> <table class="singleColumn"> <tr> <td> <div class="pN">1053</div> <div class="G">Tiṇakaṭṭhasamaṃ lokaṃ,</div> </td> </tr> <tr> <td> <div class="G">yadā paññāya passati;</div> </td> </tr> <tr> <td> <div class="G">Mamattaṃ so asaṃvindaṃ,</div> </td> </tr> <tr> <td> <div class="G">‘natthi me’ti na socati.</div> </td> </tr> </table> </div>
</div>
<div class="q" id="p_19Th1_1054"> <div class="divNumber">718.</div> <div class="p"> <table class="singleColumn"> <tr> <td> <div class="pN">1054</div> <div class="G">Ukkaṇṭhāmi sarīrena,</div> </td> </tr> <tr> <td> <div class="G">bhavenamhi anatthiko;</div> </td> </tr> <tr> <td> <div class="G">Soyaṃ bhijjissati kāyo,</div> </td> </tr> <tr> <td> <div class="G">añño ca na bhavissati.</div> </td> </tr> </table> </div>
</div>
<div class="q" id="p_19Th1_1055"> <div class="divNumber">719.</div> <div class="p"> <table class="singleColumn"> <tr> <td> <div class="pN">1055</div> <div class="G">Yaṃ vo kiccaṃ sarīrena,</div> </td> </tr> <tr> <td> <div class="G">taṃ karotha yadicchatha;</div> </td> </tr> <tr> <td> <div class="G">Na me tappaccayā tattha,</div> </td> </tr> <tr> <td> <div class="G">doso pemañca hehiti”.</div> </td> </tr> </table> </div>
</div>
<div class="q" id="p_19Th1_1056"> <div class="divNumber">720.</div> <div class="p"> <table class="singleColumn"> <tr> <td> <div class="pN">1056</div> <div class="G">Tassa taṃ vacanaṃ sutvā,</div> </td> </tr> <tr> <td> <div class="G">abbhutaṃ lomahaṃsanaṃ;</div> </td> </tr> <tr> <td> <div class="G">Satthāni nikkhipitvāna,</div> </td> </tr> <tr> <td> <div class="G">māṇavā etadabravuṃ.</div> </td> </tr> </table> </div>
</div>
<div class="q" id="p_19Th1_1057"> <div class="divNumber">721.</div> <div class="p"> <table class="singleColumn"> <tr> <td> <div class="pN">1057</div> <div class="G">“Kiṃ bhadante karitvāna,</div> </td> </tr> <tr> <td> <div class="G">ko vā ācariyo tava;</div> </td> </tr> <tr> <td> <div class="G">Kassa sāsanamāgamma,</div> </td> </tr> <tr> <td> <div class="G">labbhate taṃ asokatā”.</div> </td> </tr> </table> </div>
</div>
<div class="q" id="p_19Th1_1058"> <div class="divNumber">722.</div> <div class="p"> <table class="singleColumn"> <tr> <td> <div class="pN">1058</div> <div class="G">“Sabbaññū sabbadassāvī,</div> </td> </tr> <tr> <td> <div class="G">jino ācariyo mama;</div> </td> </tr> <tr> <td> <div class="G">Mahākāruṇiko satthā,</div> </td> </tr> <tr> <td> <div class="G">sabbalokatikicchako.</div> </td> </tr> </table> </div>
</div>
<div class="q" id="p_19Th1_1059"> <div class="divNumber">723.</div> <div class="p"> <table class="singleColumn"> <tr> <td> <div class="pN">1059</div> <div class="G">Tenāyaṃ desito dhammo,</div> </td> </tr> <tr> <td> <div class="G">khayagāmī anuttaro;</div> </td> </tr> <tr> <td> <div class="G">Tassa sāsanamāgamma,</div> </td> </tr> <tr> <td> <div class="G">labbhate taṃ asokatā”.</div> </td> </tr> </table> </div>
</div>
<div class="q" id="p_19Th1_1060"> <div class="divNumber">724.</div> <div class="p"> <table class="singleColumn"> <tr> <td> <div class="pN">1060</div> <div class="G">Sutvāna corā isino subhāsitaṃ,</div> </td> </tr> <tr> <td> <div class="G">Nikkhippa satthāni ca āvudhāni ca;</div> </td> </tr> <tr> <td> <div class="G">Tamhā ca kammā viramiṃsu eke,</div> </td> </tr> <tr> <td> <div class="G">Eke ca pabbajjamarocayiṃsu.</div> </td> </tr> </table> </div>
</div>
<div class="q" id="p_19Th1_1061"> <div class="divNumber">725.</div> <div class="p"> <table class="singleColumn"> <tr> <td> <div class="pN">1061</div> <div class="G">Te pabbajitvā sugatassa sāsane,</div> </td> </tr> <tr> <td> <div class="G">Bhāvetva bojjhaṅgabalāni paṇḍitā;</div> </td> </tr> <tr> <td> <div class="G">Udaggacittā sumanā katindriyā,</div> </td> </tr> <tr> <td> <div class="G">Phusiṃsu nibbānapadaṃ asaṅkhatanti.</div> </td> </tr> </table> </div>
</div>
<div class="CENTER" id="p_19Th1_1062">
<span class="pN">1062</span>… Adhimutto thero… .</div>
</html>
