<html>
<div class="i">1.5.2.4 Senāsanasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Bhūtagāmavagga
</div>
<div class="h">
Senāsanasikkhāpada
</div>
<div class="q" id="p_2V_380">
<div class="divNumber">
108.
</div>
<div class="p">
<span class="pN">380</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhikkhū hemantike kāle ajjhokāse senāsanaṃ paññapetvā kāyaṃ otāpentā kāle ārocite taṃ pakkamantā neva uddhariṃsu na uddharāpesuṃ, anāpucchā pakkamiṃsu. Senāsanaṃ ovaṭṭhaṃ hoti. Ye te bhikkhū appicchā…pe…  te ujjhāyanti khiyyanti vipācenti—  “kathaṃ hi nāma bhikkhū ajjhokāse senāsanaṃ paññapetvā taṃ pakkamantā neva uddharissanti na uddharāpessanti, anāpucchā pakkamissanti, senāsanaṃ ovaṭṭhan”ti.
</div>
</div>
<div class="q" id="p_2V_381">
<div class="p">
<span class="pN">381</span>Atha kho te bhikkhū te anekapariyāyena vigarahitvā bhagavato etamatthaṃ ārocesuṃ…pe…  “saccaṃ kira, bhikkhave, bhikkhū ajjhokāse…pe…  evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_382">
<div class="divNumber">
109.
</div>
<div class="p">
<span class="pN">382</span><span class="bold">“Yo pana bhikkhu saṃghikaṃ mañcaṃ vā pīṭhaṃ vā bhisiṃ vā kocchaṃ vā ajjhokāse santharitvā vā santharāpetvā vā taṃ pakkamanto neva uddhareyya na uddharāpeyya, anāpucchaṃ vā gaccheyya, pācittiyan”</span>ti. (<span class="italic">14</span>:<span class="bold">63</span>)
</div>
</div>
<div class="q" id="p_2V_383">
<div class="p">
<span class="pN">383</span>Evañcidaṃ bhagavatā bhikkhūnaṃ sikkhāpadaṃ paññattaṃ hoti.
</div>
</div>
<div class="q" id="p_2V_384">
<div class="divNumber">
110.
</div>
<div class="p">
<span class="pN">384</span>Tena kho pana samayena bhikkhū ajjhokāse vasitvā kālasseva senāsanaṃ abhiharanti. Addasā kho bhagavā te bhikkhū kālasseva senāsanaṃ abhiharante. Disvāna etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi, bhikkhave, aṭṭha māse avassikasaṅkete maṇḍape vā rukkhamūle vā yattha kākā vā kulalā vā na ūhadanti tattha senāsanaṃ nikkhipitun”ti.
</div>
</div>
<div class="q" id="p_2V_385">
<div class="divNumber">
111.
</div>
<div class="p">
<span class="pN">385</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṃ imasmiṃ atthe adhippeto bhikkhūti.
</div>
</div>
<div class="q" id="p_2V_386">
<div class="p">
<span class="pN">386</span><span class="bold">Saṃghikaṃ</span> nāma saṃghassa dinnaṃ hoti pariccattaṃ.
</div>
</div>
<div class="q" id="p_2V_387">
<div class="p">
<span class="pN">387</span><span class="bold">Mañco</span> nāma cattāro mañcā—  masārako, bundikābaddho, kuḷīrapādako, āhaccapādako.
</div>
</div>
<div class="q" id="p_2V_388">
<div class="p">
<span class="pN">388</span><span class="bold">Pīṭhaṃ</span> nāma cattāri pīṭhāni—  masārakaṃ, bundikābaddhaṃ, kuḷīrapādakaṃ, āhaccapādakaṃ.
</div>
</div>
<div class="q" id="p_2V_389">
<div class="p">
<span class="pN">389</span><span class="bold">Bhisi</span> nāma pañca bhisiyo—  uṇṇabhisi, coḷabhisi, vākabhisi, tiṇabhisi, paṇṇabhisi.
</div>
</div>
<div class="q" id="p_2V_390">
<div class="p">
<span class="pN">390</span><span class="bold">Kocchaṃ</span> nāma—  vākamayaṃ vā usīramayaṃ vā muñjamayaṃ vā pabbajamayaṃ vā anto saṃveṭhetvā baddhaṃ hoti.
</div>
</div>
<div class="q" id="p_2V_391">
<div class="p">
<span class="pN">391</span><span class="bold">Santharitvā</span>ti sayaṃ santharitvā.
</div>
</div>
<div class="q" id="p_2V_392">
<div class="p">
<span class="pN">392</span><span class="bold">Santharāpetvā</span>ti aññaṃ santharāpetvā. Anupasampannaṃ santharāpeti, tassa palibodho. Upasampannaṃ santharāpeti, santhārakassa palibodho.
</div>
</div>
<div class="q" id="p_2V_393">
<div class="p">
<span class="pN">393</span><span class="bold">Taṃ pakkamanto neva uddhareyyā</span>ti na sayaṃ uddhareyya.
</div>
</div>
<div class="q" id="p_2V_394">
<div class="p">
<span class="pN">394</span><span class="bold">Na uddharāpeyyā</span>ti na aññaṃ uddharāpeyya.
</div>
</div>
<div class="q" id="p_2V_395">
<div class="p">
<span class="pN">395</span><span class="bold">Anāpucchaṃ vā gaccheyyā</span>ti bhikkhuṃ vā sāmaṇeraṃ vā ārāmikaṃ vā anāpucchā majjhimassa purisassa leḍḍupātaṃ atikkamantassa āpatti pācittiyassa.
</div>
</div>
<div class="q" id="p_2V_396">
<div class="divNumber">
112.
</div>
<div class="p">
<span class="pN">396</span>Saṃghike saṃghikasaññī ajjhokāse santharitvā vā santharāpetvā vā taṃ pakkamanto neva uddhareyya na uddharāpeyya anāpucchaṃ vā gaccheyya, āpatti pācittiyassa. Saṃghike vematiko…pe…  saṃghike puggalikasaññī ajjhokāse santharitvā vā santharāpetvā vā taṃ pakkamanto neva uddhareyya na uddharāpeyya, anāpucchaṃ vā gaccheyya, āpatti pācittiyassa.
</div>
</div>
<div class="q" id="p_2V_397">
<div class="p">
<span class="pN">397</span>Cimilikaṃ vā uttarattharaṇaṃ vā bhūmattharaṇaṃ vā taṭṭikaṃ vā cammakhaṇḍaṃ vā pādapuñchaniṃ vā phalakapīṭhaṃ vā ajjhokāse santharitvā vā santharāpetvā vā taṃ pakkamanto neva uddhareyya na uddharāpeyya, anāpucchaṃ vā gaccheyya, āpatti dukkaṭassa. Puggalike saṃghikasaññī, āpatti dukkaṭassa. Puggalike vematiko, āpatti dukkaṭassa. Puggalike puggalikasaññī aññassa puggalike, āpatti dukkaṭassa. Attano puggalike anāpatti.
</div>
</div>
<div class="q" id="p_2V_398">
<div class="divNumber">
113.
</div>
<div class="p">
<span class="pN">398</span>Anāpatti—  uddharitvā gacchati, uddharāpetvā gacchati, āpucchaṃ gacchati, otāpento gacchati, kenaci palibuddhaṃ hoti, āpadāsu, ummattakassa, ādikammikassāti.
</div>
</div>
<div class="CENTER" id="p_2V_399">
<span class="pN">399</span>Senāsanasikkhāpadaṃ niṭṭhitaṃ catutthaṃ.
</div>
</html>
