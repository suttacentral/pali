<html>
<div class="i">1.4.2.3 Dvebhāgasikkhāpada</div>
<div class="h">
Mahāvibhaṅga
</div>
<div class="h">
Nissaggiyakaṇḍa
</div>
<div class="h">
Kosiyavagga
</div>
<div class="h">
Dvebhāgasikkhāpada
</div>
<div class="q" id="p_1V_2121">
<div class="divNumber">
552.
</div>
<div class="p">
<span class="pN">2121</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū—  “bhagavatā paṭikkhittaṃ suddhakāḷakānaṃ eḷakalomānaṃ santhataṃ kārāpetun”ti, te thokaññeva odātaṃ ante ādiyitvā tatheva suddhakāḷakānaṃ eḷakalomānaṃ santhataṃ kārāpenti. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū thokaññeva odātaṃ ante ādiyitvā tatheva suddhakāḷakānaṃ eḷakalomānaṃ santhataṃ kārāpessantī”ti.
</div>
</div>
<div class="q" id="p_1V_2122">
<div class="p">
<span class="pN">2122</span>Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṃ ārocesuṃ…pe…  “saccaṃ kira tumhe, bhikkhave, thokaññeva odātaṃ ante ādiyitvā tatheva suddhakāḷakānaṃ eḷakalomānaṃ santhataṃ kārāpethā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, thokaññeva odātaṃ ante ādiyitvā tatheva suddhakāḷakānaṃ eḷakalomānaṃ santhataṃ kārāpessatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_1V_2123">
<div class="divNumber">
553.
</div>
<div class="p">
<span class="pN">2123</span><span class="bold">“Navaṃ pana bhikkhunā santhataṃ kārayamānena dve bhāgā suddhakāḷakānaṃ eḷakalomānaṃ ādātabbā tatiyaṃ odātānaṃ catutthaṃ gocariyānaṃ. Anādā ce bhikkhu dve bhāge suddhakāḷakānaṃ eḷakalomānaṃ tatiyaṃ odātānaṃ catutthaṃ gocariyānaṃ navaṃ santhataṃ kārāpeyya, nissaggiyaṃ pācittiyan”</span>ti. (<span class="italic">13</span>:<span class="bold">32</span>)
</div>
</div>
<div class="q" id="p_1V_2124">
<div class="divNumber">
554.
</div>
<div class="p">
<span class="pN">2124</span><span class="bold">Navaṃ</span> nāma karaṇaṃ upādāya vuccati.
</div>
</div>
<div class="q" id="p_1V_2125">
<div class="p">
<span class="pN">2125</span><span class="bold">Santhataṃ</span> nāma santharitvā kataṃ hoti avāyimaṃ.
</div>
</div>
<div class="q" id="p_1V_2126">
<div class="p">
<span class="pN">2126</span><span class="bold">Kārayamānenā</span>ti karonto vā kārāpento vā.
</div>
</div>
<div class="q" id="p_1V_2127">
<div class="p">
<span class="pN">2127</span><span class="bold">Dve bhāgā suddhakāḷakānaṃ eḷakalomānaṃ ādātabbā</span>ti dhārayitvā dve tulā ādātabbā.
</div>
</div>
<div class="q" id="p_1V_2128">
<div class="p">
<span class="pN">2128</span><span class="bold">Tatiyaṃ odātānan</span>ti tulaṃ odātānaṃ.
</div>
</div>
<div class="q" id="p_1V_2129">
<div class="p">
<span class="pN">2129</span><span class="bold">Catutthaṃ gocariyānan</span>ti tulaṃ gocariyānaṃ.
</div>
</div>
<div class="q" id="p_1V_2130">
<div class="p">
<span class="pN">2130</span><span class="bold">Anādā ce bhikkhu dve bhāge suddhakāḷakānaṃ eḷakalomānaṃ tatiyaṃ odātānaṃ catutthaṃ gocariyānan</span>ti. Anādiyitvā dve tule suddhakāḷakānaṃ eḷakalomānaṃ tulaṃ odātānaṃ tulaṃ gocariyānaṃ navaṃ santhataṃ karoti vā kārāpeti vā payoge dukkaṭaṃ, paṭilābhena nissaggiyaṃ hoti. Nissajjitabbaṃ saṃghassa vā gaṇassa vā puggalassa vā. Evañca pana, bhikkhave, nissajjitabbaṃ…pe…  “idaṃ me, bhante, santhataṃ anādiyitvā dve tule suddhakāḷakānaṃ eḷakalomānaṃ tulaṃ odātānaṃ tulaṃ gocariyānaṃ kārāpitaṃ nissaggiyaṃ. Imāhaṃ saṃghassa nissajjāmī”ti…pe…  dadeyyāti…pe…  dadeyyunti…pe…  āyasmato dammīti.
</div>
</div>
<div class="q" id="p_1V_2131">
<div class="divNumber">
555.
</div>
<div class="p">
<span class="pN">2131</span>Attanā vippakataṃ attanā pariyosāpeti, nissaggiyaṃ pācittiyaṃ. Attanā vippakataṃ parehi pariyosāpeti, nissaggiyaṃ pācittiyaṃ. Parehi vippakataṃ attanā pariyosāpeti, nissaggiyaṃ pācittiyaṃ. Parehi vippakataṃ parehi pariyosāpeti, nissaggiyaṃ pācittiyaṃ.
</div>
</div>
<div class="q" id="p_1V_2132">
<div class="p">
<span class="pN">2132</span>Aññassatthāya karoti vā kārāpeti vā, āpatti dukkaṭassa. Aññena kataṃ paṭilabhitvā paribhuñjati, āpatti dukkaṭassa.
</div>
</div>
<div class="q" id="p_1V_2133">
<div class="divNumber">
556.
</div>
<div class="p">
<span class="pN">2133</span>Anāpatti—  tulaṃ odātānaṃ tulaṃ gocariyānaṃ ādiyitvā karoti, bahutaraṃ odātānaṃ bahutaraṃ gocariyānaṃ ādiyitvā karoti, suddhaṃ odātānaṃ suddhaṃ gocariyānaṃ ādiyitvā karoti, vitānaṃ vā bhūmattharaṇaṃ vā sāṇipākāraṃ vā bhisiṃ vā bibbohanaṃ vā karoti, ummattakassa, ādikammikassāti.
</div>
</div>
<div class="CENTER" id="p_1V_2134">
<span class="pN">2134</span>Dvebhāgasikkhāpadaṃ niṭṭhitaṃ tatiyaṃ.
</div>
</html>
