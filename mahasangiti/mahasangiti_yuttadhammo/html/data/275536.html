<html>
<div class="i">1.2.4 Saṃvarasutta</div>
<div class="h">Paṭhamapaṇṇāsaka</div>
<div class="h">Caravagga</div>
<div class="h">Saṃvarasutta</div>
<div class="q" id="p_15A4_98"> <div class="divNumber">14.</div> <div class="p">
<span class="pN">98</span>“Cattārimāni, bhikkhave, padhānāni. Katamāni cattāri? Saṃvarappadhānaṃ, pahānappadhānaṃ, bhāvanāppadhānaṃ, anurakkhaṇāppadhānaṃ. Katamañca, bhikkhave, saṃvarappadhānaṃ? Idha, bhikkhave, bhikkhu cakkhunā rūpaṃ disvā na nimittaggāhī hoti nānubyañjanaggāhī. Yatvādhikaraṇamenaṃ cakkhundriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya paṭipajjati, rakkhati cakkhundriyaṃ, cakkhundriye saṃvaraṃ āpajjati. Sotena saddaṃ sutvā…  ghānena gandhaṃ ghāyitvā…  jivhāya rasaṃ sāyitvā…  kāyena phoṭṭhabbaṃ phusitvā…  manasā dhammaṃ viññāya na nimittaggāhī hoti nānubyañjanaggāhī, yatvādhikaraṇamenaṃ manindriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya paṭipajjati, rakkhati manindriyaṃ, manindriye saṃvaraṃ āpajjati. Idaṃ vuccati, bhikkhave, saṃvarappadhānaṃ. </div>
</div>
<div class="q" id="p_15A4_99"> <div class="p">
<span class="pN">99</span>Katamañca, bhikkhave, pahānappadhānaṃ? Idha, bhikkhave, bhikkhu uppannaṃ kāmavitakkaṃ nādhivāseti pajahati vinodeti byantīkaroti anabhāvaṃ gameti; uppannaṃ byāpādavitakkaṃ…pe…  uppannaṃ vihiṃsāvitakkaṃ…pe…  uppannuppanne pāpake akusale dhamme nādhivāseti pajahati vinodeti byantīkaroti anabhāvaṃ gameti. Idaṃ vuccati, bhikkhave, pahānappadhānaṃ. </div>
</div>
<div class="q" id="p_15A4_100"> <div class="p">
<span class="pN">100</span>Katamañca, bhikkhave, bhāvanāppadhānaṃ? Idha, bhikkhave, bhikkhu satisambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ, dhammavicayasambojjhaṅgaṃ bhāveti…  vīriyasambojjhaṅgaṃ bhāveti…  pītisambojjhaṅgaṃ bhāveti…  passaddhisambojjhaṅgaṃ bhāveti…  samādhisambojjhaṅgaṃ bhāveti…  upekkhāsambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. Idaṃ vuccati, bhikkhave, bhāvanāppadhānaṃ. </div>
</div>
<div class="q" id="p_15A4_101"> <div class="p">
<span class="pN">101</span>Katamañca, bhikkhave, anurakkhaṇāppadhānaṃ? Idha, bhikkhave, bhikkhu uppannaṃ bhaddakaṃ samādhinimittaṃ anurakkhati aṭṭhikasaññaṃ puḷavakasaññaṃ vinīlakasaññaṃ vicchiddakasaññaṃ uddhumātakasaññaṃ. Idaṃ vuccati, bhikkhave, anurakkhaṇāppadhānaṃ. Imāni kho, bhikkhave, cattāri padhānānīti. </div>
</div>
<div class="q" id="p_15A4_102"> <div class="p"> <table class="singleColumn"> <tr> <td> <div class="pN">102</div> <div class="G">Saṃvaro ca pahānañca,</div> </td> </tr> <tr> <td> <div class="G">bhāvanā anurakkhaṇā;</div> </td> </tr> <tr> <td> <div class="G">Ete padhānā cattāro,</div> </td> </tr> <tr> <td> <div class="G">desitādiccabandhunā;</div> </td> </tr> <tr> <td> <div class="G">Yehi bhikkhu idhātāpī,</div> </td> </tr> <tr> <td> <div class="G">khayaṃ dukkhassa pāpuṇe”ti.</div> </td> </tr> </table> </div>
</div>
<div class="CENTER" id="p_15A4_103">
<span class="pN">103</span>Catutthaṃ.</div>
</html>
