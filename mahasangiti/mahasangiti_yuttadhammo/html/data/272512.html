<html>
<div class="i">9.2 Dutiyabhāṇavāra</div>
<div class="h">Āṭānāṭiyasutta</div>
<div class="h">Dutiyabhāṇavāra</div>
<div class="q" id="p_8D_707"> <div class="divNumber">285.</div> <div class="p">
<span class="pN">707</span>Atha kho bhagavā tassā rattiyā accayena bhikkhū āmantesi—  “imaṃ, bhikkhave, rattiṃ cattāro mahārājā mahatiyā ca yakkhasenāya mahatiyā ca gandhabbasenāya mahatiyā ca kumbhaṇḍasenāya mahatiyā ca nāgasenāya catuddisaṃ rakkhaṃ ṭhapetvā catuddisaṃ gumbaṃ ṭhapetvā catuddisaṃ ovaraṇaṃ ṭhapetvā abhikkantāya rattiyā abhikkantavaṇṇā kevalakappaṃ gijjhakūṭaṃ pabbataṃ obhāsetvā yenāhaṃ tenupasaṅkamiṃsu; upasaṅkamitvā maṃ abhivādetvā ekamantaṃ nisīdiṃsu. Tepi kho, bhikkhave, yakkhā appekacce maṃ abhivādetvā ekamantaṃ nisīdiṃsu. Appekacce mayā saddhiṃ sammodiṃsu, sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu. Appekacce yenāhaṃ tenañjaliṃ paṇāmetvā ekamantaṃ nisīdiṃsu. Appekacce nāmagottaṃ sāvetvā ekamantaṃ nisīdiṃsu. Appekacce tuṇhībhūtā ekamantaṃ nisīdiṃsu. </div>
</div>
<div class="q" id="p_8D_708"> <div class="divNumber">286.</div> <div class="p">
<span class="pN">708</span>Ekamantaṃ nisinno kho, bhikkhave, vessavaṇo mahārājā maṃ etadavoca—  ‘santi hi, bhante, uḷārā yakkhā bhagavato appasannā…pe…  santi hi, bhante, nīcā yakkhā bhagavato pasannā. Yebhuyyena kho pana, bhante, yakkhā appasannāyeva bhagavato. Taṃ kissa hetu? Bhagavā hi, bhante, pāṇātipātā veramaṇiyā dhammaṃ deseti…  surāmerayamajjappamādaṭṭhānā veramaṇiyā dhammaṃ deseti. Yebhuyyena kho pana, bhante, yakkhā appaṭiviratāyeva pāṇātipātā…  appaṭiviratā surāmerayamajjappamādaṭṭhānā. Tesaṃ taṃ hoti appiyaṃ amanāpaṃ. Santi hi, bhante, bhagavato sāvakā araññavanapatthāni pantāni senāsanāni paṭisevanti appasaddāni appanigghosāni vijanavātāni manussarāhasseyyakāni paṭisallānasāruppāni. Tattha santi uḷārā yakkhā nivāsino, ye imasmiṃ bhagavato pāvacane appasannā, tesaṃ pasādāya uggaṇhātu, bhante, bhagavā āṭānāṭiyaṃ rakkhaṃ bhikkhūnaṃ bhikkhunīnaṃ upāsakānaṃ upāsikānaṃ guttiyā rakkhāya avihiṃsāya phāsuvihārāyā’ti. Adhivāsesiṃ kho ahaṃ, bhikkhave, tuṇhībhāvena. Atha kho, bhikkhave, vessavaṇo mahārājā me adhivāsanaṃ viditvā tāyaṃ velāyaṃ imaṃ āṭānāṭiyaṃ rakkhaṃ abhāsi—  </div>
</div>
<div class="q" id="p_8D_709"> <div class="divNumber">287.</div> <div class="p"> <table class="singleColumn"> <tr> <td> <div class="pN">709</div> <div class="G">‘Vipassissa ca namatthu,</div> </td> </tr> <tr> <td> <div class="G">cakkhumantassa sirīmato;</div> </td> </tr> <tr> <td> <div class="G">Sikhissapi ca namatthu,</div> </td> </tr> <tr> <td> <div class="G">sabbabhūtānukampino.</div> </td> </tr> </table> </div>
</div>
<div class="q" id="p_8D_710"> <div class="p"> <table class="singleColumn"> <tr> <td> <div class="pN">710</div> <div class="G">Vessabhussa ca namatthu,</div> </td> </tr> <tr> <td> <div class="G">nhātakassa tapassino;</div> </td> </tr> <tr> <td> <div class="G">Namatthu kakusandhassa,</div> </td> </tr> <tr> <td> <div class="G">mārasenāpamaddino.</div> </td> </tr> </table> </div>
</div>
<div class="q" id="p_8D_711"> <div class="p"> <table class="singleColumn"> <tr> <td> <div class="pN">711</div> <div class="G">Koṇāgamanassa namatthu,</div> </td> </tr> <tr> <td> <div class="G">brāhmaṇassa vusīmato;</div> </td> </tr> <tr> <td> <div class="G">Kassapassa ca namatthu,</div> </td> </tr> <tr> <td> <div class="G">vippamuttassa sabbadhi.</div> </td> </tr> </table> </div>
</div>
<div class="q" id="p_8D_712"> <div class="p"> <table class="singleColumn"> <tr> <td> <div class="pN">712</div> <div class="G">Aṅgīrasassa namatthu,</div> </td> </tr> <tr> <td> <div class="G">sakyaputtassa sirīmato;</div> </td> </tr> <tr> <td> <div class="G">Yo imaṃ dhammaṃ desesi,</div> </td> </tr> <tr> <td> <div class="G">sabbadukkhāpanūdanaṃ.</div> </td> </tr> </table> </div>
</div>
<div class="q" id="p_8D_713"> <div class="p"> <table class="singleColumn"> <tr> <td> <div class="pN">713</div> <div class="G">Ye cāpi nibbutā loke,</div> </td> </tr> <tr> <td> <div class="G">yathābhūtaṃ vipassisuṃ;</div> </td> </tr> <tr> <td> <div class="G">Te janā apisuṇātha,</div> </td> </tr> <tr> <td> <div class="G">mahantā vītasāradā.</div> </td> </tr> </table> </div>
</div>
<div class="q" id="p_8D_714"> <div class="p"> <table class="singleColumn"> <tr> <td> <div class="pN">714</div> <div class="G">Hitaṃ devamanussānaṃ,</div> </td> </tr> <tr> <td> <div class="G">yaṃ namassanti gotamaṃ;</div> </td> </tr> <tr> <td> <div class="G">Vijjācaraṇasampannaṃ,</div> </td> </tr> <tr> <td> <div class="G">mahantaṃ vītasāradaṃ.</div> </td> </tr> </table> </div>
</div>
<div class="q" id="p_8D_715"> <div class="divNumber">288.</div> <div class="p"> <table class="singleColumn"> <tr> <td> <div class="pN">715</div> <div class="G">Yato uggacchati sūriyo,</div> </td> </tr> <tr> <td> <div class="G">ādicco maṇḍalī mahā;</div> </td> </tr> <tr> <td> <div class="G">Yassa cuggacchamānassa,</div> </td> </tr> <tr> <td> <div class="G">saṃvarīpi nirujjhati;</div> </td> </tr> <tr> <td> <div class="G">Yassa cuggate sūriye,</div> </td> </tr> <tr> <td> <div class="G">
<span class="smallFont">“</span>divaso<span class="smallFont">”</span>ti pavuccati. </div> </td> </tr> </table> </div>
</div>
<div class="q" id="p_8D_716"> <div class="p"> <table class="singleColumn"> <tr> <td> <div class="pN">716</div> <div class="G">Rahadopi tattha gambhīro,</div> </td> </tr> <tr> <td> <div class="G">samuddo saritodako;</div> </td> </tr> <tr> <td> <div class="G">Evaṃ taṃ tattha jānanti,</div> </td> </tr> <tr> <td> <div class="G">
<span class="smallFont">“</span>samuddo saritodako<span class="smallFont">”</span>. </div> </td> </tr> </table> </div>
</div>
<div class="q" id="p_8D_717"> <div class="p"> <table class="singleColumn"> <tr> <td> <div class="pN">717</div> <div class="G">Ito <span class="smallFont">“</span>sā purimā disā<span class="smallFont">”</span>, </div> </td> </tr> <tr> <td> <div class="G">iti naṃ ācikkhatī jano;</div> </td> </tr> <tr> <td> <div class="G">Yaṃ disaṃ abhipāleti,</div> </td> </tr> <tr> <td> <div class="G">mahārājā yasassi so.</div> </td> </tr> </table> </div>
</div>
<div class="q" id="p_8D_718"> <div class="p"> <table class="singleColumn"> <tr> <td> <div class="pN">718</div> <div class="G">Gandhabbānaṃ adhipati,</div> </td> </tr> <tr> <td> <div class="G">
<span class="smallFont">“</span>dhataraṭṭho<span class="smallFont">”</span>ti nāmaso; </div> </td> </tr> <tr> <td> <div class="G">Ramatī naccagītehi,</div> </td> </tr> <tr> <td> <div class="G">gandhabbehi purakkhato.</div> </td> </tr> </table> </div>
</div>
<div class="q" id="p_8D_719"> <div class="p"> <table class="singleColumn"> <tr> <td> <div class="pN">719</div> <div class="G">Puttāpi tassa bahavo,</div> </td> </tr> <tr> <td> <div class="G">ekanāmāti me sutaṃ;</div> </td> </tr> <tr> <td> <div class="G">Asīti dasa eko ca,</div> </td> </tr> <tr> <td> <div class="G">indanāmā mahabbalā.</div> </td> </tr> </table> </div>
</div>
<div class="q" id="p_8D_720"> <div class="p"> <table class="singleColumn"> <tr> <td> <div class="pN">720</div> <div class="G">Te cāpi buddhaṃ disvāna,</div> </td> </tr> <tr> <td> <div class="G">buddhaṃ ādiccabandhunaṃ;</div> </td> </tr> <tr> <td> <div class="G">Dūratova namassanti,</div> </td> </tr> <tr> <td> <div class="G">mahantaṃ vītasāradaṃ.</div> </td> </tr> </table> </div>
</div>
<div class="q" id="p_8D_721"> <div class="p"> <table class="singleColumn"> <tr> <td> <div class="pN">721</div> <div class="G">Namo te purisājañña,</div> </td> </tr> <tr> <td> <div class="G">namo te purisuttama;</div> </td> </tr> <tr> <td> <div class="G">Kusalena samekkhasi,</div> </td> </tr> <tr> <td> <div class="G">amanussāpi taṃ vandanti;</div> </td> </tr> <tr> <td> <div class="G">Sutaṃ netaṃ abhiṇhaso,</div> </td> </tr> <tr> <td> <div class="G">tasmā evaṃ vademase.</div> </td> </tr> </table> </div>
</div>
<div class="q" id="p_8D_722"> <div class="p"> <table class="singleColumn"> <tr> <td> <div class="pN">722</div> <div class="G">
<span class="smallFont">“</span>Jinaṃ vandatha gotamaṃ, </div> </td> </tr> <tr> <td> <div class="G">jinaṃ vandāma gotamaṃ;</div> </td> </tr> <tr> <td> <div class="G">Vijjācaraṇasampannaṃ,</div> </td> </tr> <tr> <td> <div class="G">buddhaṃ vandāma gotamaṃ<span class="smallFont">”</span>. </div> </td> </tr> </table> </div>
</div>
<div class="q" id="p_8D_723"> <div class="divNumber">289.</div> <div class="p"> <table class="singleColumn"> <tr> <td> <div class="pN">723</div> <div class="G">Yena petā pavuccanti,</div> </td> </tr> <tr> <td> <div class="G">pisuṇā piṭṭhimaṃsikā;</div> </td> </tr> <tr> <td> <div class="G">Pāṇātipātino luddā,</div> </td> </tr> <tr> <td> <div class="G">corā nekatikā janā.</div> </td> </tr> </table> </div>
</div>
<div class="q" id="p_8D_724"> <div class="p"> <table class="singleColumn"> <tr> <td> <div class="pN">724</div> <div class="G">Ito <span class="smallFont">“</span>sā dakkhiṇā disā<span class="smallFont">”</span>, </div> </td> </tr> <tr> <td> <div class="G">iti naṃ ācikkhatī jano;</div> </td> </tr> <tr> <td> <div class="G">Yaṃ disaṃ abhipāleti,</div> </td> </tr> <tr> <td> <div class="G">mahārājā yasassi so.</div> </td> </tr> </table> </div>
</div>
<div class="q" id="p_8D_725"> <div class="p"> <table class="singleColumn"> <tr> <td> <div class="pN">725</div> <div class="G">Kumbhaṇḍānaṃ adhipati,</div> </td> </tr> <tr> <td> <div class="G">
<span class="smallFont">“</span>virūḷho<span class="smallFont">”</span> iti nāmaso; </div> </td> </tr> <tr> <td> <div class="G">Ramatī naccagītehi,</div> </td> </tr> <tr> <td> <div class="G">kumbhaṇḍehi purakkhato.</div> </td> </tr> </table> </div>
</div>
<div class="q" id="p_8D_726"> <div class="p"> <table class="singleColumn"> <tr> <td> <div class="pN">726</div> <div class="G">Puttāpi tassa bahavo,</div> </td> </tr> <tr> <td> <div class="G">ekanāmāti me sutaṃ;</div> </td> </tr> <tr> <td> <div class="G">Asīti dasa eko ca,</div> </td> </tr> <tr> <td> <div class="G">indanāmā mahabbalā.</div> </td> </tr> </table> </div>
</div>
<div class="q" id="p_8D_727"> <div class="p"> <table class="singleColumn"> <tr> <td> <div class="pN">727</div> <div class="G">Te cāpi buddhaṃ disvāna,</div> </td> </tr> <tr> <td> <div class="G">buddhaṃ ādiccabandhunaṃ;</div> </td> </tr> <tr> <td> <div class="G">Dūratova namassanti,</div> </td> </tr> <tr> <td> <div class="G">mahantaṃ vītasāradaṃ.</div> </td> </tr> </table> </div>
</div>
<div class="q" id="p_8D_728"> <div class="p"> <table class="singleColumn"> <tr> <td> <div class="pN">728</div> <div class="G">Namo te purisājañña,</div> </td> </tr> <tr> <td> <div class="G">namo te purisuttama;</div> </td> </tr> <tr> <td> <div class="G">Kusalena samekkhasi,</div> </td> </tr> <tr> <td> <div class="G">amanussāpi taṃ vandanti;</div> </td> </tr> <tr> <td> <div class="G">Sutaṃ netaṃ abhiṇhaso,</div> </td> </tr> <tr> <td> <div class="G">tasmā evaṃ vademase.</div> </td> </tr> </table> </div>
</div>
<div class="q" id="p_8D_729"> <div class="p"> <table class="singleColumn"> <tr> <td> <div class="pN">729</div> <div class="G">
<span class="smallFont">“</span>Jinaṃ vandatha gotamaṃ, </div> </td> </tr> <tr> <td> <div class="G">jinaṃ vandāma gotamaṃ;</div> </td> </tr> <tr> <td> <div class="G">Vijjācaraṇasampannaṃ,</div> </td> </tr> <tr> <td> <div class="G">buddhaṃ vandāma gotamaṃ<span class="smallFont">”</span>. </div> </td> </tr> </table> </div>
</div>
<div class="q" id="p_8D_730"> <div class="divNumber">290.</div> <div class="p"> <table class="singleColumn"> <tr> <td> <div class="pN">730</div> <div class="G">Yattha coggacchati sūriyo,</div> </td> </tr> <tr> <td> <div class="G">ādicco maṇḍalī mahā;</div> </td> </tr> <tr> <td> <div class="G">Yassa coggacchamānassa,</div> </td> </tr> <tr> <td> <div class="G">divasopi nirujjhati;</div> </td> </tr> <tr> <td> <div class="G">Yassa coggate sūriye,</div> </td> </tr> <tr> <td> <div class="G">
<span class="smallFont">“</span>saṃvarī<span class="smallFont">”</span>ti pavuccati. </div> </td> </tr> </table> </div>
</div>
<div class="q" id="p_8D_731"> <div class="p"> <table class="singleColumn"> <tr> <td> <div class="pN">731</div> <div class="G">Rahadopi tattha gambhīro,</div> </td> </tr> <tr> <td> <div class="G">samuddo saritodako;</div> </td> </tr> <tr> <td> <div class="G">Evaṃ taṃ tattha jānanti,</div> </td> </tr> <tr> <td> <div class="G">samuddo saritodako.</div> </td> </tr> </table> </div>
</div>
<div class="q" id="p_8D_732"> <div class="p"> <table class="singleColumn"> <tr> <td> <div class="pN">732</div> <div class="G">Ito <span class="smallFont">“</span>sā pacchimā disā<span class="smallFont">”</span>, </div> </td> </tr> <tr> <td> <div class="G">iti naṃ ācikkhatī jano;</div> </td> </tr> <tr> <td> <div class="G">Yaṃ disaṃ abhipāleti,</div> </td> </tr> <tr> <td> <div class="G">mahārājā yasassi so.</div> </td> </tr> </table> </div>
</div>
<div class="q" id="p_8D_733"> <div class="p"> <table class="singleColumn"> <tr> <td> <div class="pN">733</div> <div class="G">Nāgānañca adhipati,</div> </td> </tr> <tr> <td> <div class="G">
<span class="smallFont">“</span>virūpakkho<span class="smallFont">”</span>ti nāmaso; </div> </td> </tr> <tr> <td> <div class="G">Ramatī naccagītehi,</div> </td> </tr> <tr> <td> <div class="G">nāgeheva purakkhato.</div> </td> </tr> </table> </div>
</div>
<div class="q" id="p_8D_734"> <div class="p"> <table class="singleColumn"> <tr> <td> <div class="pN">734</div> <div class="G">Puttāpi tassa bahavo,</div> </td> </tr> <tr> <td> <div class="G">ekanāmāti me sutaṃ;</div> </td> </tr> <tr> <td> <div class="G">Asīti dasa eko ca,</div> </td> </tr> <tr> <td> <div class="G">indanāmā mahabbalā.</div> </td> </tr> </table> </div>
</div>
<div class="q" id="p_8D_735"> <div class="p"> <table class="singleColumn"> <tr> <td> <div class="pN">735</div> <div class="G">Te cāpi buddhaṃ disvāna,</div> </td> </tr> <tr> <td> <div class="G">buddhaṃ ādiccabandhunaṃ;</div> </td> </tr> <tr> <td> <div class="G">Dūratova namassanti,</div> </td> </tr> <tr> <td> <div class="G">mahantaṃ vītasāradaṃ.</div> </td> </tr> </table> </div>
</div>
<div class="q" id="p_8D_736"> <div class="p"> <table class="singleColumn"> <tr> <td> <div class="pN">736</div> <div class="G">Namo te purisājañña,</div> </td> </tr> <tr> <td> <div class="G">namo te purisuttama;</div> </td> </tr> <tr> <td> <div class="G">Kusalena samekkhasi,</div> </td> </tr> <tr> <td> <div class="G">amanussāpi taṃ vandanti;</div> </td> </tr> <tr> <td> <div class="G">Sutaṃ netaṃ abhiṇhaso,</div> </td> </tr> <tr> <td> <div class="G">tasmā evaṃ vademase.</div> </td> </tr> </table> </div>
</div>
<div class="q" id="p_8D_737"> <div class="p"> <table class="singleColumn"> <tr> <td> <div class="pN">737</div> <div class="G">
<span class="smallFont">“</span>Jinaṃ vandatha gotamaṃ, </div> </td> </tr> <tr> <td> <div class="G">jinaṃ vandāma gotamaṃ;</div> </td> </tr> <tr> <td> <div class="G">Vijjācaraṇasampannaṃ,</div> </td> </tr> <tr> <td> <div class="G">buddhaṃ vandāma gotamaṃ<span class="smallFont">”</span>. </div> </td> </tr> </table> </div>
</div>
<div class="q" id="p_8D_738"> <div class="divNumber">291.</div> <div class="p"> <table class="singleColumn"> <tr> <td> <div class="pN">738</div> <div class="G">Yena uttarakuruvho,</div> </td> </tr> <tr> <td> <div class="G">mahāneru sudassano;</div> </td> </tr> <tr> <td> <div class="G">Manussā tattha jāyanti,</div> </td> </tr> <tr> <td> <div class="G">amamā apariggahā.</div> </td> </tr> </table> </div>
</div>
<div class="q" id="p_8D_739"> <div class="p"> <table class="singleColumn"> <tr> <td> <div class="pN">739</div> <div class="G">Na te bījaṃ pavapanti,</div> </td> </tr> <tr> <td> <div class="G">nāpi nīyanti naṅgalā;</div> </td> </tr> <tr> <td> <div class="G">Akaṭṭhapākimaṃ sāliṃ,</div> </td> </tr> <tr> <td> <div class="G">paribhuñjanti mānusā.</div> </td> </tr> </table> </div>
</div>
<div class="q" id="p_8D_740"> <div class="p"> <table class="singleColumn"> <tr> <td> <div class="pN">740</div> <div class="G">Akaṇaṃ athusaṃ suddhaṃ,</div> </td> </tr> <tr> <td> <div class="G">sugandhaṃ taṇḍulapphalaṃ;</div> </td> </tr> <tr> <td> <div class="G">Tuṇḍikīre pacitvāna,</div> </td> </tr> <tr> <td> <div class="G">tato bhuñjanti bhojanaṃ.</div> </td> </tr> </table> </div>
</div>
<div class="q" id="p_8D_741"> <div class="p"> <table class="singleColumn"> <tr> <td> <div class="pN">741</div> <div class="G">Gāviṃ ekakhuraṃ katvā,</div> </td> </tr> <tr> <td> <div class="G">anuyanti disodisaṃ;</div> </td> </tr> <tr> <td> <div class="G">Pasuṃ ekakhuraṃ katvā,</div> </td> </tr> <tr> <td> <div class="G">anuyanti disodisaṃ.</div> </td> </tr> </table> </div>
</div>
<div class="q" id="p_8D_742"> <div class="p"> <table class="singleColumn"> <tr> <td> <div class="pN">742</div> <div class="G">Itthiṃ vā vāhanaṃ katvā,</div> </td> </tr> <tr> <td> <div class="G">anuyanti disodisaṃ;</div> </td> </tr> <tr> <td> <div class="G">Purisaṃ vāhanaṃ katvā,</div> </td> </tr> <tr> <td> <div class="G">anuyanti disodisaṃ.</div> </td> </tr> </table> </div>
</div>
<div class="q" id="p_8D_743"> <div class="p"> <table class="singleColumn"> <tr> <td> <div class="pN">743</div> <div class="G">Kumāriṃ vāhanaṃ katvā,</div> </td> </tr> <tr> <td> <div class="G">anuyanti disodisaṃ;</div> </td> </tr> <tr> <td> <div class="G">Kumāraṃ vāhanaṃ katvā,</div> </td> </tr> <tr> <td> <div class="G">anuyanti disodisaṃ.</div> </td> </tr> </table> </div>
</div>
<div class="q" id="p_8D_744"> <div class="p"> <table class="singleColumn"> <tr> <td> <div class="pN">744</div> <div class="G">Te yāne abhiruhitvā,</div> </td> </tr> <tr> <td> <div class="G">Sabbā disā anupariyāyanti;</div> </td> </tr> <tr> <td> <div class="G">Pacārā tassa rājino.</div> </td> </tr> </table> </div>
</div>
<div class="q" id="p_8D_745"> <div class="p"> <table class="singleColumn"> <tr> <td> <div class="pN">745</div> <div class="G">Hatthiyānaṃ assayānaṃ,</div> </td> </tr> <tr> <td> <div class="G">dibbaṃ yānaṃ upaṭṭhitaṃ;</div> </td> </tr> <tr> <td> <div class="G">Pāsādā sivikā ceva,</div> </td> </tr> <tr> <td> <div class="G">mahārājassa yasassino.</div> </td> </tr> </table> </div>
</div>
<div class="q" id="p_8D_746"> <div class="p"> <table class="singleColumn"> <tr> <td> <div class="pN">746</div> <div class="G">Tassa ca nagarā ahu,</div> </td> </tr> <tr> <td> <div class="G">Antalikkhe sumāpitā;</div> </td> </tr> <tr> <td> <div class="G">Āṭānāṭā kusināṭā parakusināṭā,</div> </td> </tr> <tr> <td> <div class="G">Nāṭasuriyā parakusiṭanāṭā.</div> </td> </tr> </table> </div>
</div>
<div class="q" id="p_8D_747"> <div class="p"> <table class="singleColumn"> <tr> <td> <div class="pN">747</div> <div class="G">Uttarena kasivanto,</div> </td> </tr> <tr> <td> <div class="G">Janoghamaparena ca;</div> </td> </tr> <tr> <td> <div class="G">Navanavutiyo ambaraambaravatiyo,</div> </td> </tr> <tr> <td> <div class="G">Āḷakamandā nāma rājadhānī.</div> </td> </tr> </table> </div>
</div>
<div class="q" id="p_8D_748"> <div class="p"> <table class="singleColumn"> <tr> <td> <div class="pN">748</div> <div class="G">Kuverassa kho pana mārisa,</div> </td> </tr> <tr> <td> <div class="G">Mahārājassa visāṇā nāma rājadhānī;</div> </td> </tr> <tr> <td> <div class="G">Tasmā kuvero mahārājā,</div> </td> </tr> <tr> <td> <div class="G">
<span class="smallFont">“</span>Vessavaṇo<span class="smallFont">”</span>ti pavuccati. </div> </td> </tr> </table> </div>
</div>
<div class="q" id="p_8D_749"> <div class="p"> <table class="singleColumn"> <tr> <td> <div class="pN">749</div> <div class="G">Paccesanto pakāsenti,</div> </td> </tr> <tr> <td> <div class="G">Tatolā tattalā tatotalā;</div> </td> </tr> <tr> <td> <div class="G">Ojasi tejasi tatojasī,</div> </td> </tr> <tr> <td> <div class="G">Sūro rājā ariṭṭho nemi.</div> </td> </tr> </table> </div>
</div>
<div class="q" id="p_8D_750"> <div class="p"> <table class="singleColumn"> <tr> <td> <div class="pN">750</div> <div class="G">Rahadopi tattha dharaṇī nāma,</div> </td> </tr> <tr> <td> <div class="G">Yato meghā pavassanti;</div> </td> </tr> <tr> <td> <div class="G">Vassā yato patāyanti,</div> </td> </tr> <tr> <td> <div class="G">Sabhāpi tattha sālavatī nāma.</div> </td> </tr> </table> </div>
</div>
<div class="q" id="p_8D_751"> <div class="p"> <table class="singleColumn"> <tr> <td> <div class="pN">751</div> <div class="G">Yattha yakkhā payirupāsanti,</div> </td> </tr> <tr> <td> <div class="G">Tattha niccaphalā rukkhā;</div> </td> </tr> <tr> <td> <div class="G">Nānā dijagaṇā yutā,</div> </td> </tr> <tr> <td> <div class="G">Mayūrakoñcābhirudā;</div> </td> </tr> <tr> <td> <div class="G">Kokilādīhi vagguhi.</div> </td> </tr> </table> </div>
</div>
<div class="q" id="p_8D_752"> <div class="p"> <table class="singleColumn"> <tr> <td> <div class="pN">752</div> <div class="G">Jīvañjīvakasaddettha,</div> </td> </tr> <tr> <td> <div class="G">atho oṭṭhavacittakā;</div> </td> </tr> <tr> <td> <div class="G">Kukkuṭakā kuḷīrakā,</div> </td> </tr> <tr> <td> <div class="G">vane pokkharasātakā.</div> </td> </tr> </table> </div>
</div>
<div class="q" id="p_8D_753"> <div class="p"> <table class="singleColumn"> <tr> <td> <div class="pN">753</div> <div class="G">Sukasāḷika saddettha,</div> </td> </tr> <tr> <td> <div class="G">daṇḍamāṇavakāni ca;</div> </td> </tr> <tr> <td> <div class="G">Sobhati sabbakālaṃ sā,</div> </td> </tr> <tr> <td> <div class="G">kuveranaḷinī sadā.</div> </td> </tr> </table> </div>
</div>
<div class="q" id="p_8D_754"> <div class="p"> <table class="singleColumn"> <tr> <td> <div class="pN">754</div> <div class="G">Ito <span class="smallFont">“</span>sā uttarā disā<span class="smallFont">”</span>, </div> </td> </tr> <tr> <td> <div class="G">iti naṃ ācikkhatī jano;</div> </td> </tr> <tr> <td> <div class="G">Yaṃ disaṃ abhipāleti,</div> </td> </tr> <tr> <td> <div class="G">mahārājā yasassi so.</div> </td> </tr> </table> </div>
</div>
<div class="q" id="p_8D_755"> <div class="p"> <table class="singleColumn"> <tr> <td> <div class="pN">755</div> <div class="G">Yakkhānañca adhipati,</div> </td> </tr> <tr> <td> <div class="G">
<span class="smallFont">“</span>kuvero<span class="smallFont">”</span> iti nāmaso; </div> </td> </tr> <tr> <td> <div class="G">Ramatī naccagītehi,</div> </td> </tr> <tr> <td> <div class="G">yakkheheva purakkhato.</div> </td> </tr> </table> </div>
</div>
<div class="q" id="p_8D_756"> <div class="p"> <table class="singleColumn"> <tr> <td> <div class="pN">756</div> <div class="G">Puttāpi tassa bahavo,</div> </td> </tr> <tr> <td> <div class="G">ekanāmāti me sutaṃ;</div> </td> </tr> <tr> <td> <div class="G">Asīti dasa eko ca,</div> </td> </tr> <tr> <td> <div class="G">indanāmā mahabbalā.</div> </td> </tr> </table> </div>
</div>
<div class="q" id="p_8D_757"> <div class="p"> <table class="singleColumn"> <tr> <td> <div class="pN">757</div> <div class="G">Te cāpi buddhaṃ disvāna,</div> </td> </tr> <tr> <td> <div class="G">buddhaṃ ādiccabandhunaṃ;</div> </td> </tr> <tr> <td> <div class="G">Dūratova namassanti,</div> </td> </tr> <tr> <td> <div class="G">mahantaṃ vītasāradaṃ.</div> </td> </tr> </table> </div>
</div>
<div class="q" id="p_8D_758"> <div class="p"> <table class="singleColumn"> <tr> <td> <div class="pN">758</div> <div class="G">Namo te purisājañña,</div> </td> </tr> <tr> <td> <div class="G">namo te purisuttama;</div> </td> </tr> <tr> <td> <div class="G">Kusalena samekkhasi,</div> </td> </tr> <tr> <td> <div class="G">amanussāpi taṃ vandanti;</div> </td> </tr> <tr> <td> <div class="G">Sutaṃ netaṃ abhiṇhaso,</div> </td> </tr> <tr> <td> <div class="G">tasmā evaṃ vademase.</div> </td> </tr> </table> </div>
</div>
<div class="q" id="p_8D_759"> <div class="p"> <table class="singleColumn"> <tr> <td> <div class="pN">759</div> <div class="G">
<span class="smallFont">“</span>Jinaṃ vandatha gotamaṃ, </div> </td> </tr> <tr> <td> <div class="G">jinaṃ vandāma gotamaṃ;</div> </td> </tr> <tr> <td> <div class="G">Vijjācaraṇasampannaṃ,</div> </td> </tr> <tr> <td> <div class="G">buddhaṃ vandāma gotaman<span class="smallFont">”</span>ti. </div> </td> </tr> </table> </div>
</div>
<div class="q" id="p_8D_760"> <div class="divNumber">292.</div> <div class="p">
<span class="pN">760</span>Ayaṃ kho sā, mārisa, āṭānāṭiyā rakkhā bhikkhūnaṃ bhikkhunīnaṃ upāsakānaṃ upāsikānaṃ guttiyā rakkhāya avihiṃsāya phāsuvihārāya. Yassa kassaci, mārisa, bhikkhussa vā bhikkhuniyā vā upāsakassa vā upāsikāya vā ayaṃ āṭānāṭiyā rakkhā suggahitā bhavissati samattā pariyāputā tañce amanusso yakkho vā yakkhinī vā…pe…  gandhabbo vā gandhabbī vā…pe…  kumbhaṇḍo vā kumbhaṇḍī vā…pe…  nāgo vā nāgī vā nāgapotako vā nāgapotikā vā nāgamahāmatto vā nāgapārisajjo vā nāgapacāro vā, paduṭṭhacitto bhikkhuṃ vā bhikkhuniṃ vā upāsakaṃ vā upāsikaṃ vā gacchantaṃ vā anugaccheyya, ṭhitaṃ vā upatiṭṭheyya, nisinnaṃ vā upanisīdeyya, nipannaṃ vā upanipajjeyya. Na me so, mārisa, amanusso labheyya gāmesu vā nigamesu vā sakkāraṃ vā garukāraṃ vā. Na me so, mārisa, amanusso labheyya āḷakamandāya nāma rājadhāniyā vatthuṃ vā vāsaṃ vā. Na me so, mārisa, amanusso labheyya yakkhānaṃ samitiṃ gantuṃ. Apissu naṃ, mārisa, amanussā anāvayhampi naṃ kareyyuṃ avivayhaṃ. Apissu naṃ, mārisa, amanussā attāhi paripuṇṇāhi paribhāsāhi paribhāseyyuṃ. Apissu naṃ, mārisa, amanussā rittampissa pattaṃ sīse nikkujjeyyuṃ. Apissu naṃ, mārisa, amanussā sattadhāpissa muddhaṃ phāleyyuṃ. </div>
</div>
<div class="q" id="p_8D_761"> <div class="p">
<span class="pN">761</span>Santi hi, mārisa, amanussā caṇḍā ruddhā rabhasā, te neva mahārājānaṃ ādiyanti, na mahārājānaṃ purisakānaṃ ādiyanti, na mahārājānaṃ purisakānaṃ purisakānaṃ ādiyanti. Te kho te, mārisa, amanussā mahārājānaṃ avaruddhā nāma vuccanti. Seyyathāpi, mārisa, rañño māgadhassa vijite mahācorā. Te neva rañño māgadhassa ādiyanti, na rañño māgadhassa purisakānaṃ ādiyanti, na rañño māgadhassa purisakānaṃ purisakānaṃ ādiyanti. Te kho te, mārisa, mahācorā rañño māgadhassa avaruddhā nāma vuccanti. Evameva kho, mārisa, santi amanussā caṇḍā ruddhā rabhasā, te neva mahārājānaṃ ādiyanti, na mahārājānaṃ purisakānaṃ ādiyanti, na mahārājānaṃ purisakānaṃ purisakānaṃ ādiyanti. Te kho te, mārisa, amanussā mahārājānaṃ avaruddhā nāma vuccanti. Yo hi koci, mārisa, amanusso yakkho vā yakkhinī vā…pe…  gandhabbo vā gandhabbī vā…pe…  kumbhaṇḍo vā kumbhaṇḍī vā…pe…  nāgo vā nāgī vā…pe…  paduṭṭhacitto bhikkhuṃ vā bhikkhuniṃ vā upāsakaṃ vā upāsikaṃ vā gacchantaṃ vā upagaccheyya, ṭhitaṃ vā upatiṭṭheyya, nisinnaṃ vā upanisīdeyya, nipannaṃ vā upanipajjeyya. Imesaṃ yakkhānaṃ mahāyakkhānaṃ senāpatīnaṃ mahāsenāpatīnaṃ ujjhāpetabbaṃ vikkanditabbaṃ viravitabbaṃ—  <span class="smallFont">“</span>ayaṃ yakkho gaṇhāti, ayaṃ yakkho āvisati, ayaṃ yakkho heṭheti, ayaṃ yakkho viheṭheti, ayaṃ yakkho hiṃsati, ayaṃ yakkho vihiṃsati, ayaṃ yakkho na muñcatī<span class="smallFont">”</span>ti. </div>
</div>
<div class="q" id="p_8D_762"> <div class="divNumber">293.</div> <div class="p">
<span class="pN">762</span>Katamesaṃ yakkhānaṃ mahāyakkhānaṃ senāpatīnaṃ mahāsenāpatīnaṃ? </div>
</div>
<div class="q" id="p_8D_763"> <div class="p"> <table class="singleColumn"> <tr> <td> <div class="pN">763</div> <div class="G">Indo somo varuṇo ca,</div> </td> </tr> <tr> <td> <div class="G">bhāradvājo pajāpati;</div> </td> </tr> <tr> <td> <div class="G">Candano kāmaseṭṭho ca,</div> </td> </tr> <tr> <td> <div class="G">kinnughaṇḍu nighaṇḍu ca.</div> </td> </tr> </table> </div>
</div>
<div class="q" id="p_8D_764"> <div class="p"> <table class="singleColumn"> <tr> <td> <div class="pN">764</div> <div class="G">Panādo opamañño ca,</div> </td> </tr> <tr> <td> <div class="G">devasūto ca mātali;</div> </td> </tr> <tr> <td> <div class="G">Cittaseno ca gandhabbo,</div> </td> </tr> <tr> <td> <div class="G">naḷo rājā janesabho.</div> </td> </tr> </table> </div>
</div>
<div class="q" id="p_8D_765"> <div class="p"> <table class="singleColumn"> <tr> <td> <div class="pN">765</div> <div class="G">Sātāgiro hemavato,</div> </td> </tr> <tr> <td> <div class="G">puṇṇako karatiyo guḷo;</div> </td> </tr> <tr> <td> <div class="G">Sivako mucalindo ca,</div> </td> </tr> <tr> <td> <div class="G">vessāmitto yugandharo.</div> </td> </tr> </table> </div>
</div>
<div class="q" id="p_8D_766"> <div class="p"> <table class="singleColumn"> <tr> <td> <div class="pN">766</div> <div class="G">Gopālo supparodho ca,</div> </td> </tr> <tr> <td> <div class="G">Hiri netti ca mandiyo;</div> </td> </tr> <tr> <td> <div class="G">Pañcālacaṇḍo āḷavako,</div> </td> </tr> <tr> <td> <div class="G">Pajjunno sumano sumukho;</div> </td> </tr> <tr> <td> <div class="G">Dadhimukho maṇi māṇivaro dīgho,</div> </td> </tr> <tr> <td> <div class="G">Atho serīsako saha.</div> </td> </tr> </table> </div>
</div>
<div class="q" id="p_8D_767"> <div class="p">
<span class="pN">767</span>Imesaṃ yakkhānaṃ mahāyakkhānaṃ senāpatīnaṃ mahāsenāpatīnaṃ ujjhāpetabbaṃ vikkanditabbaṃ viravitabbaṃ—  <span class="smallFont">“</span>ayaṃ yakkho gaṇhāti, ayaṃ yakkho āvisati, ayaṃ yakkho heṭheti, ayaṃ yakkho viheṭheti, ayaṃ yakkho hiṃsati, ayaṃ yakkho vihiṃsati, ayaṃ yakkho na muñcatī<span class="smallFont">”</span>ti. </div>
</div>
<div class="q" id="p_8D_768"> <div class="p">
<span class="pN">768</span>Ayaṃ kho, mārisa, āṭānāṭiyā rakkhā bhikkhūnaṃ bhikkhunīnaṃ upāsakānaṃ upāsikānaṃ guttiyā rakkhāya avihiṃsāya phāsuvihārāya. Handa ca dāni mayaṃ, mārisa, gacchāma, bahukiccā mayaṃ bahukaraṇīyā’ti. ‘Yassadāni tumhe, mahārājāno, kālaṃ maññathā’ti. </div>
</div>
<div class="q" id="p_8D_769"> <div class="divNumber">294.</div> <div class="p">
<span class="pN">769</span>Atha kho, bhikkhave, cattāro mahārājā uṭṭhāyāsanā maṃ abhivādetvā padakkhiṇaṃ katvā tatthevantaradhāyiṃsu. Tepi kho, bhikkhave, yakkhā uṭṭhāyāsanā appekacce maṃ abhivādetvā padakkhiṇaṃ katvā tatthevantaradhāyiṃsu. Appekacce mayā saddhiṃ sammodiṃsu, sammodanīyaṃ kathaṃ sāraṇīyaṃ vītisāretvā tatthevantaradhāyiṃsu. Appekacce yenāhaṃ tenañjaliṃ paṇāmetvā tatthevantaradhāyiṃsu. Appekacce nāmagottaṃ sāvetvā tatthevantaradhāyiṃsu. Appekacce tuṇhībhūtā tatthevantaradhāyiṃsu. </div>
</div>
<div class="q" id="p_8D_770"> <div class="divNumber">295.</div> <div class="p">
<span class="pN">770</span>Uggaṇhātha, bhikkhave, āṭānāṭiyaṃ rakkhaṃ. Pariyāpuṇātha, bhikkhave, āṭānāṭiyaṃ rakkhaṃ. Dhāretha, bhikkhave, āṭānāṭiyaṃ rakkhaṃ. Atthasaṃhitā, bhikkhave, āṭānāṭiyā rakkhā bhikkhūnaṃ bhikkhunīnaṃ upāsakānaṃ upāsikānaṃ guttiyā rakkhāya avihiṃsāya phāsuvihārāyā”ti. </div>
</div>
<div class="q" id="p_8D_771"> <div class="p">
<span class="pN">771</span>Idamavoca bhagavā. Attamanā te bhikkhū bhagavato bhāsitaṃ abhinandunti. </div>
</div>
<div class="ENDH3" id="p_8D_772">
<span class="pN">772</span>Āṭānāṭiyasuttaṃ niṭṭhitaṃ navamaṃ.</div>
</html>
