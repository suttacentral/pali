<html>
<div class="i">1.5 Paramaṭṭhakasuttaniddesa</div>
<div class="h">Aṭṭhakavagga</div>
<div class="h">Paramaṭṭhakasuttaniddesa</div>
<div class="q" id="p_24Mn_355"> <div class="p">
<span class="pN">355</span>Atha paramaṭṭhakasuttaniddesaṃ vakkhati—  </div>
</div>
<div class="q" id="p_24Mn_356"> <div class="divNumber">31.</div> <div class="p"> <table class="singleColumn"> <tr> <td> <div class="pN">356</div> <div class="G"><span class="bold">Paramanti diṭṭhīsu paribbasāno,</span></div> </td> </tr> <tr> <td> <div class="G"><span class="bold">Yaduttariṃ kurute jantu loke;</span></div> </td> </tr> <tr> <td> <div class="G"><span class="bold">Hīnāti aññe tato sabbamāha,</span></div> </td> </tr> <tr> <td> <div class="G"><span class="bold">Tasmā vivādāni avītivatto.</span></div> </td> </tr> </table> </div>
</div>
<div class="q" id="p_24Mn_357"> <div class="p">
<span class="pN">357</span><span class="bold">Paramanti diṭṭhīsu paribbasāno</span>ti. Santeke samaṇabrāhmaṇā diṭṭhigatikā. Te dvāsaṭṭhiyā diṭṭhigatānaṃ aññataraññataraṃ diṭṭhigataṃ “idaṃ paramaṃ aggaṃ seṭṭhaṃ visiṭṭhaṃ pāmokkhaṃ uttamaṃ pavaran”ti gahetvā uggahetvā gaṇhitvā parāmasitvā abhinivisitvā sakāya sakāya diṭṭhiyā vasanti pavasanti āvasanti parivasanti. Yathā āgārikā vā gharesu vasanti, sāpattikā vā āpattīsu vasanti, sakilesā vā kilesesu vasanti; evamevaṃ santeke samaṇabrāhmaṇā diṭṭhigatikā. Te dvāsaṭṭhiyā diṭṭhigatānaṃ aññataraññataraṃ diṭṭhigataṃ “idaṃ paramaṃ aggaṃ seṭṭhaṃ visiṭṭhaṃ pāmokkhaṃ uttamaṃ pavaran”ti gahetvā uggahetvā gaṇhitvā parāmasitvā abhinivisitvā sakāya sakāya diṭṭhiyā vasanti pavasanti āvasanti parivasantīti—  paramanti diṭṭhīsu paribbasāno. </div>
</div>
<div class="q" id="p_24Mn_358"> <div class="p">
<span class="pN">358</span><span class="bold">Yaduttariṃ kurute jantu loke</span>ti. <span class="bold">Yadi</span>ti yaṃ. <span class="bold">Uttariṃ kurute</span>ti uttariṃ karoti, aggaṃ seṭṭhaṃ visiṭṭhaṃ pāmokkhaṃ uttamaṃ pavaraṃ karoti “ayaṃ satthā sabbaññū”ti uttariṃ karoti, aggaṃ seṭṭhaṃ visiṭṭhaṃ pāmokkhaṃ uttamaṃ pavaraṃ karoti. “Ayaṃ dhammo svākkhāto… , ayaṃ gaṇo suppaṭipanno… , ayaṃ diṭṭhi bhaddikā… , ayaṃ paṭipadā supaññattā… , ayaṃ maggo niyyāniko”ti uttariṃ karoti, aggaṃ seṭṭhaṃ visiṭṭhaṃ pāmokkhaṃ uttamaṃ pavaraṃ karoti nibbatteti abhinibbatteti. <span class="bold">Jantū</span>ti satto naro…pe…  manujo. <span class="bold">Loke</span>ti apāyaloke…pe…  āyatanaloketi—  yaduttariṃ kurute jantu loke. </div>
</div>
<div class="q" id="p_24Mn_359"> <div class="p">
<span class="pN">359</span><span class="bold">Hīnāti aññe tato sabbamāhā</span>ti attano satthāraṃ dhammakkhānaṃ gaṇaṃ diṭṭhiṃ paṭipadaṃ maggaṃ ṭhapetvā sabbe parappavāde khipati ukkhipati parikkhipati. “So satthā na sabbaññū, dhammo na svākkhāto, gaṇo na suppaṭipanno, diṭṭhi na bhaddikā, paṭipadā na supaññattā, maggo na niyyāniko, natthettha suddhi vā visuddhi vā parisuddhi vā mutti vā vimutti vā parimutti vā, natthettha sujjhanti vā visujjhanti vā parisujjhanti vā muccanti vā vimuccanti vā parimuccanti vā, hīnā nihīnā omakā lāmakā chatukkā parittā”ti evamāha evaṃ katheti evaṃ bhaṇati evaṃ dīpayati evaṃ voharatīti—  hīnāti aññe tato sabbamāha. </div>
</div>
<div class="q" id="p_24Mn_360"> <div class="p">
<span class="pN">360</span><span class="bold">Tasmā vivādāni avītivatto</span>ti. <span class="bold">Tasmā</span>ti taṃkāraṇā taṃhetu tappaccayā taṃnidānā. <span class="bold">Vivādānī</span>ti diṭṭhikalahāni diṭṭhibhaṇḍanāni diṭṭhiviggahāni diṭṭhivivādāni diṭṭhimedhagāni ca. <span class="bold">Avītivatto</span>ti anatikkanto asamatikkanto avītivattoti—  tasmā vivādāni avītivatto. </div>
</div>
<div class="q" id="p_24Mn_361"> <div class="p">
<span class="pN">361</span>Tenāha bhagavā—  </div>
</div>
<div class="q" id="p_24Mn_362"> <div class="p"> <table class="singleColumn"> <tr> <td> <div class="pN">362</div> <div class="G">“Paramanti diṭṭhīsu paribbasāno,</div> </td> </tr> <tr> <td> <div class="G">Yaduttariṃ kurute jantu loke;</div> </td> </tr> <tr> <td> <div class="G">Hīnāti aññe tato sabbamāha,</div> </td> </tr> <tr> <td> <div class="G">Tasmā vivādāni avītivatto”ti.</div> </td> </tr> </table> </div>
</div>
<div class="q" id="p_24Mn_363"> <div class="divNumber">32.</div> <div class="p"> <table class="singleColumn"> <tr> <td> <div class="pN">363</div> <div class="G"><span class="bold">Yadattanī passati ānisaṃsaṃ,</span></div> </td> </tr> <tr> <td> <div class="G"><span class="bold">Diṭṭhe sute sīlavate mute vā;</span></div> </td> </tr> <tr> <td> <div class="G"><span class="bold">Tadeva so tattha samuggahāya,</span></div> </td> </tr> <tr> <td> <div class="G"><span class="bold">Nihīnato passati sabbamaññaṃ.</span></div> </td> </tr> </table> </div>
</div>
<div class="q" id="p_24Mn_364"> <div class="p">
<span class="pN">364</span><span class="bold">Yadattanī passati ānisaṃsaṃ, diṭṭhe sute sīlavate mute vā</span>ti. <span class="bold">Yadattanī</span>ti yaṃ attani. <span class="bold">Attā</span> vuccati diṭṭhigataṃ. Attano diṭṭhiyā dve ānisaṃse passati—  diṭṭhadhammikañca ānisaṃsaṃ, samparāyikañca ānisaṃsaṃ. Katamo diṭṭhiyā diṭṭhadhammiko ānisaṃso? Yaṃdiṭṭhiko satthā hoti, taṃdiṭṭhikā sāvakā honti. Taṃdiṭṭhikaṃ satthāraṃ sāvakā sakkaronti garuṃ karonti mānenti pūjenti, labhati ca tatonidānaṃ cīvarapiṇḍapātasenāsanagilānapaccayabhesajjaparikkhāraṃ. Ayaṃ diṭṭhiyā diṭṭhadhammiko ānisaṃso. Katamo diṭṭhiyā samparāyiko ānisaṃso? Ayaṃ diṭṭhi alaṃ nāgattāya vā supaṇṇattāya vā yakkhattāya vā asurattāya vā gandhabbattāya vā mahārājattāya vā indattāya vā brahmattāya vā devattāya vā; ayaṃ diṭṭhi alaṃ suddhiyā visuddhiyā parisuddhiyā muttiyā vimuttiyā parimuttiyā; imāya diṭṭhiyā sujjhanti visujjhanti parisujjhanti muccanti vimuccanti parimuccanti; imāya diṭṭhiyā sujjhissāmi visujjhissāmi parisujjhissāmi muccissāmi vimuccissāmi parimuccissāmi āyatiṃ phalapāṭikaṅkhī hoti. Ayaṃ diṭṭhiyā samparāyiko ānisaṃso. Attano diṭṭhiyā ime dve ānisaṃse passati, diṭṭhasuddhiyāpi dve ānisaṃse passati, sutasuddhiyāpi dve ānisaṃse passati, sīlasuddhiyāpi dve ānisaṃse passati, vatasuddhiyāpi dve ānisaṃse passati, mutasuddhiyāpi dve ānisaṃse passati—  diṭṭhadhammikañca ānisaṃsaṃ samparāyikañca ānisaṃsaṃ. Katamo mutasuddhiyā diṭṭhadhammiko ānisaṃso? Yaṃdiṭṭhiko satthā hoti taṃdiṭṭhikā sāvakā honti…pe…  ayaṃ mutasuddhiyā diṭṭhadhammiko ānisaṃso. Katamo mutasuddhiyā samparāyiko ānisaṃso? Ayaṃ diṭṭhi alaṃ nāgattāya vā…pe…  ayaṃ mutasuddhiyā samparāyiko ānisaṃso. Mutasuddhiyāpi ime dve ānisaṃse passati dakkhati oloketi nijjhāyati upaparikkhatīti—  yadattanī passati ānisaṃsaṃ diṭṭhe sute sīlavate mute vā. </div>
</div>
<div class="q" id="p_24Mn_365"> <div class="p">
<span class="pN">365</span><span class="bold">Tadeva so tattha samuggahāyā</span>ti. <span class="bold">Tadevā</span>ti taṃ diṭṭhigataṃ. <span class="bold">Tatthā</span>ti sakāya diṭṭhiyā sakāya khantiyā sakāya ruciyā sakāya laddhiyā. <span class="bold">Samuggahāyā</span>ti idaṃ paramaṃ aggaṃ seṭṭhaṃ visiṭṭhaṃ pāmokkhaṃ uttamaṃ pavaranti gahetvā uggahetvā gaṇhitvā parāmasitvā abhinivisitvāti—  tadeva so tattha samuggahāya. </div>
</div>
<div class="q" id="p_24Mn_366"> <div class="p">
<span class="pN">366</span><span class="bold">Nihīnato passati sabbamaññan</span>ti. Aññaṃ satthāraṃ dhammakkhānaṃ gaṇaṃ diṭṭhiṃ paṭipadaṃ maggaṃ hīnato nihīnato omakato lāmakato chatukkato parittato dissati passati dakkhati oloketi nijjhāyati upaparikkhatīti—  nihīnato passati sabbamaññaṃ. </div>
</div>
<div class="q" id="p_24Mn_367"> <div class="p">
<span class="pN">367</span>Tenāha bhagavā—  </div>
</div>
<div class="q" id="p_24Mn_368"> <div class="p"> <table class="singleColumn"> <tr> <td> <div class="pN">368</div> <div class="G">“Yadattanī passati ānisaṃsaṃ,</div> </td> </tr> <tr> <td> <div class="G">Diṭṭhe sute sīlavate mute vā;</div> </td> </tr> <tr> <td> <div class="G">Tadeva so tattha samuggahāya,</div> </td> </tr> <tr> <td> <div class="G">Nihīnato passati sabbamaññan”ti.</div> </td> </tr> </table> </div>
</div>
<div class="q" id="p_24Mn_369"> <div class="divNumber">33.</div> <div class="p"> <table class="singleColumn"> <tr> <td> <div class="pN">369</div> <div class="G"><span class="bold">Taṃ vāpi ganthaṃ kusalā vadanti,</span></div> </td> </tr> <tr> <td> <div class="G"><span class="bold">Yaṃ nissito passati hīnamaññaṃ;</span></div> </td> </tr> <tr> <td> <div class="G"><span class="bold">Tasmā hi diṭṭhaṃ va sutaṃ mutaṃ vā,</span></div> </td> </tr> <tr> <td> <div class="G"><span class="bold">Sīlabbataṃ bhikkhu na nissayeyya.</span></div> </td> </tr> </table> </div>
</div>
<div class="q" id="p_24Mn_370"> <div class="p">
<span class="pN">370</span><span class="bold">Taṃ vāpi ganthaṃ kusalā vadantī</span>ti. <span class="bold">Kusalā</span>ti ye te khandhakusalā dhātukusalā āyatanakusalā paṭiccasamuppādakusalā satipaṭṭhānakusalā sammappadhānakusalā iddhipādakusalā indriyakusalā balakusalā bojjhaṅgakusalā maggakusalā phalakusalā nibbānakusalā, te kusalā evaṃ vadanti—  “gantho eso, lagganaṃ etaṃ, bandhanaṃ etaṃ, palibodho eso”ti. Evaṃ vadanti evaṃ kathenti evaṃ bhaṇanti evaṃ dīpayanti evaṃ voharantīti—  taṃ vāpi ganthaṃ kusalā vadanti. </div>
</div>
<div class="q" id="p_24Mn_371"> <div class="p">
<span class="pN">371</span><span class="bold">Yaṃ nissito passati hīnamaññan</span>ti. <span class="bold">Yaṃ nissito</span>ti yaṃ satthāraṃ dhammakkhānaṃ gaṇaṃ diṭṭhiṃ paṭipadaṃ maggaṃ nissito sannissito allīno upagato ajjhosito adhimutto. <span class="bold">Passati hīnamaññan</span>ti aññaṃ satthāraṃ dhammakkhānaṃ gaṇaṃ diṭṭhiṃ paṭipadaṃ maggaṃ hīnato nihīnato omakato lāmakato chatukkato parittato dissati passati dakkhati oloketi nijjhāyati upanijjhāyati upaparikkhatīti—  yaṃ nissito passati hīnamaññaṃ. </div>
</div>
<div class="q" id="p_24Mn_372"> <div class="p">
<span class="pN">372</span><span class="bold">Tasmā hi diṭṭhaṃ va sutaṃ mutaṃ vā, sīlabbataṃ bhikkhu na nissayeyyā</span>ti. <span class="bold">Tasmā</span>ti tasmā taṃkāraṇā taṃhetu tappaccayā taṃnidānā diṭṭhaṃ vā diṭṭhasuddhiṃ vā sutaṃ vā sutasuddhiṃ vā mutaṃ vā mutasuddhiṃ vā sīlaṃ vā sīlasuddhiṃ vā vataṃ vā vatasuddhiṃ vā na nissayeyya na gaṇheyya na parāmaseyya nābhiniveseyyāti—  tasmā hi diṭṭhaṃ va sutaṃ mutaṃ vā sīlabbataṃ bhikkhu na nissayeyya. </div>
</div>
<div class="q" id="p_24Mn_373"> <div class="p">
<span class="pN">373</span>Tenāha bhagavā—  </div>
</div>
<div class="q" id="p_24Mn_374"> <div class="p"> <table class="singleColumn"> <tr> <td> <div class="pN">374</div> <div class="G">“Taṃ vāpi ganthaṃ kusalā vadanti,</div> </td> </tr> <tr> <td> <div class="G">Yaṃ nissito passati hīnamaññaṃ;</div> </td> </tr> <tr> <td> <div class="G">Tasmā hi diṭṭhaṃ va sutaṃ mutaṃ vā,</div> </td> </tr> <tr> <td> <div class="G">Sīlabbataṃ bhikkhu na nissayeyyā”ti.</div> </td> </tr> </table> </div>
</div>
<div class="q" id="p_24Mn_375"> <div class="divNumber">34.</div> <div class="p"> <table class="singleColumn"> <tr> <td> <div class="pN">375</div> <div class="G"><span class="bold">Diṭṭhimpi lokasmiṃ na kappayeyya,</span></div> </td> </tr> <tr> <td> <div class="G"><span class="bold">Ñāṇena vā sīlavatena vāpi;</span></div> </td> </tr> <tr> <td> <div class="G"><span class="bold">Samoti attānamanūpaneyya,</span></div> </td> </tr> <tr> <td> <div class="G"><span class="bold">Hīno na maññetha visesi vāpi.</span></div> </td> </tr> </table> </div>
</div>
<div class="q" id="p_24Mn_376"> <div class="p">
<span class="pN">376</span><span class="bold">Diṭṭhimpi lokasmiṃ na kappayeyya, ñāṇena vā sīlavatena vāpī</span>ti. Aṭṭhasamāpattiñāṇena vā pañcābhiññāñāṇena vā micchāñāṇena vā, sīlena vā vatena vā sīlabbatena vā, diṭṭhiṃ na kappayeyya na janeyya na sañjaneyya na nibbatteyya na abhinibbatteyya. <span class="bold">Lokasmin</span>ti apāyaloke…pe…  āyatanaloketi—  diṭṭhimpi lokasmiṃ na kappayeyya ñāṇena vā sīlavatena vāpi. </div>
</div>
<div class="q" id="p_24Mn_377"> <div class="p">
<span class="pN">377</span><span class="bold">Samoti attānamanūpaneyyā</span>ti. Sadisohamasmīti attānaṃ na upaneyya jātiyā vā gottena vā kolaputtiyena vā vaṇṇapokkharatāya vā dhanena vā ajjhenena vā kammāyatanena vā sippāyatanena vā vijjāṭṭhānena vā sutena vā paṭibhānena vā aññataraññatarena vā vatthunāti—  samoti attānamanūpaneyya. </div>
</div>
<div class="q" id="p_24Mn_378"> <div class="p">
<span class="pN">378</span><span class="bold">Hīno na maññetha visesi vāpī</span>ti. Hīnohamasmīti attānaṃ na upaneyya jātiyā vā gottena vā…pe…  aññataraññatarena vā vatthunā. Seyyohamasmīti attānaṃ na upaneyya jātiyā vā gottena vā…pe…  aññataraññatarena vā vatthunāti—  hīno na maññetha visesi vāpi. </div>
</div>
<div class="q" id="p_24Mn_379"> <div class="p">
<span class="pN">379</span>Tenāha bhagavā—  </div>
</div>
<div class="q" id="p_24Mn_380"> <div class="p"> <table class="singleColumn"> <tr> <td> <div class="pN">380</div> <div class="G">“Diṭṭhimpi lokasmiṃ na kappayeyya,</div> </td> </tr> <tr> <td> <div class="G">Ñāṇena vā sīlavatena vāpi;</div> </td> </tr> <tr> <td> <div class="G">Samoti attānamanūpaneyya,</div> </td> </tr> <tr> <td> <div class="G">Hīno na maññetha visesi vāpī”ti.</div> </td> </tr> </table> </div>
</div>
<div class="q" id="p_24Mn_381"> <div class="divNumber">35.</div> <div class="p"> <table class="singleColumn"> <tr> <td> <div class="pN">381</div> <div class="G"><span class="bold">Attaṃ pahāya anupādiyāno,</span></div> </td> </tr> <tr> <td> <div class="G"><span class="bold">Ñāṇenapi so nissayaṃ no karoti;</span></div> </td> </tr> <tr> <td> <div class="G"><span class="bold">Sa ve viyattesu na vaggasārī,</span></div> </td> </tr> <tr> <td> <div class="G"><span class="bold">Diṭṭhimpi so na pacceti kiñci.</span></div> </td> </tr> </table> </div>
</div>
<div class="q" id="p_24Mn_382"> <div class="p">
<span class="pN">382</span><span class="bold">Attaṃ pahāya anupādiyāno</span>ti. <span class="bold">Attaṃ pahāyā</span>ti attadiṭṭhiṃ pahāya. <span class="bold">Attaṃ pahāyā</span>ti gāhaṃ pahāya. <span class="bold">Attaṃ pahāyā</span>ti taṇhāvasena diṭṭhivasena gahitaṃ parāmaṭṭhaṃ abhiniviṭṭhaṃ ajjhositaṃ adhimuttaṃ pahāya pajahitvā vinodetvā byantiṃ karitvā anabhāvaṃ gametvāti—  attaṃ pahāya. <span class="bold">Anupādiyāno</span>ti catūhi upādānehi anupādiyamāno agaṇhamāno aparāmāsamāno anabhinivisamānoti—  attaṃ pahāya anupādiyāno. </div>
</div>
<div class="q" id="p_24Mn_383"> <div class="p">
<span class="pN">383</span><span class="bold">Ñāṇenapi so nissayaṃ no karotī</span>ti aṭṭhasamāpattiñāṇena vā pañcābhiññāñāṇena vā micchāñāṇena vā taṇhānissayaṃ vā diṭṭhinissayaṃ vā na karoti na janeti na sañjaneti na nibbatteti na abhinibbattetīti—  ñāṇenapi so nissayaṃ no karoti. </div>
</div>
<div class="q" id="p_24Mn_384"> <div class="p">
<span class="pN">384</span><span class="bold">Sa ve viyattesu na vaggasārī</span>ti sa ve viyattesu bhinnesu dvejjhāpannesu dveḷhakajātesu nānādiṭṭhikesu nānākhantikesu nānārucikesu nānāladdhikesu nānādiṭṭhinissayaṃ nissitesu chandāgatiṃ gacchantesu dosāgatiṃ gacchantesu mohāgatiṃ gacchantesu bhayāgatiṃ gacchantesu na chandāgatiṃ gacchati na dosāgatiṃ gacchati na mohāgatiṃ gacchati na bhayāgatiṃ gacchati na rāgavasena gacchati na dosavasena gacchati na mohavasena gacchati na mānavasena gacchati na diṭṭhivasena gacchati na uddhaccavasena gacchati na vicikicchāvasena gacchati na anusayavasena gacchati na vaggehi dhammehi yāyati niyyati vuyhati saṃharīyatīti—  sa ve viyattesu na vaggasārī. </div>
</div>
<div class="q" id="p_24Mn_385"> <div class="p">
<span class="pN">385</span><span class="bold">Diṭṭhimpi so na pacceti kiñcī</span>ti. Tassa dvāsaṭṭhi diṭṭhigatāni pahīnāni samucchinnāni vūpasantāni paṭipassaddhāni abhabbuppattikāni ñāṇagginā daḍḍhāni. So kiñci diṭṭhigataṃ na pacceti na paccāgacchatīti—  diṭṭhimpi so na pacceti kiñci. </div>
</div>
<div class="q" id="p_24Mn_386"> <div class="p">
<span class="pN">386</span>Tenāha bhagavā—  </div>
</div>
<div class="q" id="p_24Mn_387"> <div class="p"> <table class="singleColumn"> <tr> <td> <div class="pN">387</div> <div class="G">“Attaṃ pahāya anupādiyāno,</div> </td> </tr> <tr> <td> <div class="G">Ñāṇenapi so nissayaṃ no karoti;</div> </td> </tr> <tr> <td> <div class="G">Sa ve viyattesu na vaggasārī,</div> </td> </tr> <tr> <td> <div class="G">Diṭṭhimpi so na pacceti kiñcī”ti.</div> </td> </tr> </table> </div>
</div>
<div class="q" id="p_24Mn_388"> <div class="divNumber">36.</div> <div class="p"> <table class="singleColumn"> <tr> <td> <div class="pN">388</div> <div class="G"><span class="bold">Yassūbhayante paṇidhīdha natthi,</span></div> </td> </tr> <tr> <td> <div class="G"><span class="bold">Bhavābhavāya idha vā huraṃ vā;</span></div> </td> </tr> <tr> <td> <div class="G"><span class="bold">Nivesanā tassa na santi keci,</span></div> </td> </tr> <tr> <td> <div class="G"><span class="bold">Dhammesu niccheyya samuggahītaṃ.</span></div> </td> </tr> </table> </div>
</div>
<div class="q" id="p_24Mn_389"> <div class="p">
<span class="pN">389</span><span class="bold">Yassūbhayante paṇidhīdha natthi, bhavābhavāya idha vā huraṃ vā</span>ti <span class="bold">yassā</span>ti arahato khīṇāsavassa. <span class="bold">Anto</span>ti phasso eko anto, phassasamudayo dutiyo anto; atīto eko anto, anāgato dutiyo anto; sukhā vedanā eko anto, dukkhā vedanā dutiyo anto; nāmaṃ eko anto, rūpaṃ dutiyo anto; cha ajjhattikāni āyatanāni eko anto, cha bāhirāni āyatanāni dutiyo anto; sakkāyo eko anto, sakkāyasamudayo dutiyo anto. <span class="bold">Paṇidhi</span> vuccati taṇhā. Yo rāgo sārāgo…pe…  abhijjhā lobho akusalamūlaṃ. </div>
</div>
<div class="q" id="p_24Mn_390"> <div class="p">
<span class="pN">390</span><span class="bold">Bhavābhavāyā</span>ti bhavābhavāya kammabhavāya punabbhavāya kāmabhavāya, kammabhavāya kāmabhavāya punabbhavāya rūpabhavāya, kammabhavāya rūpabhavāya punabbhavāya arūpabhavāya, kammabhavāya arūpabhavāya punabbhavāya punappunabbhavāya punappunagatiyā punappunaupapattiyā punappunapaṭisandhiyā punappunaattabhāvābhinibbattiyā. <span class="bold">Idhā</span>ti sakattabhāvo, <span class="bold">hurā</span>ti parattabhāvo; <span class="bold">idhā</span>ti sakarūpavedanāsaññāsaṅkhāraviññāṇaṃ, <span class="bold">hurā</span>ti pararūpavedanāsaññāsaṅkhāraviññāṇaṃ; <span class="bold">idhā</span>ti cha ajjhattikāni āyatanāni, <span class="bold">hurā</span>ti cha bāhirāni āyatanāni; <span class="bold">idhā</span>ti manussaloko, <span class="bold">hurā</span>ti devaloko; <span class="bold">idhā</span>ti kāmadhātu, <span class="bold">hurā</span>ti rūpadhātu arūpadhātu; <span class="bold">idhā</span>ti kāmadhātu rūpadhātu. <span class="bold">Hurā</span>ti arūpadhātu. <span class="bold">Yassūbhayante paṇidhīdha natthi bhavābhavāya idha vā huraṃ vā</span>ti. Yassa ubho ante ca bhavābhavāya ca idha hurañca paṇidhi taṇhā natthi na santi na saṃvijjati nupalabbhati, pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—  yassūbhayante paṇidhīdha natthi bhavābhavāya idha vā huraṃ vā. </div>
</div>
<div class="q" id="p_24Mn_391"> <div class="p">
<span class="pN">391</span><span class="bold">Nivesanā tassa na santi kecī</span>ti. <span class="bold">Nivesanā</span>ti dve nivesanā—  taṇhānivesanā ca diṭṭhinivesanā ca…pe…  ayaṃ taṇhānivesanā…pe…  ayaṃ diṭṭhinivesanā. <span class="bold">Tassā</span>ti arahato khīṇāsavassa. <span class="bold">Nivesanā tassa na santi kecī</span>ti nivesanā tassa na santi keci natthi na santi na saṃvijjanti nupalabbhanti, pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—  nivesanā tassa na santi keci. </div>
</div>
<div class="q" id="p_24Mn_392"> <div class="p">
<span class="pN">392</span><span class="bold">Dhammesu niccheyya samuggahītan</span>ti. <span class="bold">Dhammesū</span>ti dvāsaṭṭhiyā diṭṭhigatesu. <span class="bold">Niccheyyā</span>ti nicchinitvā vinicchinitvā vicinitvā pavicinitvā tulayitvā tīrayitvā vibhāvayitvā vibhūtaṃ katvā. <span class="bold">Samuggahītan</span>ti odhiggāho bilaggāho varaggāho koṭṭhāsaggāho uccayaggāho samuccayaggāho, “idaṃ saccaṃ tacchaṃ tathaṃ bhūtaṃ yāthāvaṃ aviparītan”ti gahitaṃ parāmaṭṭhaṃ abhiniviṭṭhaṃ ajjhositaṃ adhimuttaṃ natthi na santi na saṃvijjati nupalabbhati, pahīnaṃ samucchinnaṃ vūpasantaṃ paṭipassaddhaṃ abhabbuppattikaṃ ñāṇagginā daḍḍhanti—  dhammesu niccheyya samuggahītaṃ. </div>
</div>
<div class="q" id="p_24Mn_393"> <div class="p">
<span class="pN">393</span>Tenāha bhagavā—  </div>
</div>
<div class="q" id="p_24Mn_394"> <div class="p"> <table class="singleColumn"> <tr> <td> <div class="pN">394</div> <div class="G">“Yassūbhayante paṇidhīdha natthi,</div> </td> </tr> <tr> <td> <div class="G">Bhavābhavāya idha vā huraṃ vā;</div> </td> </tr> <tr> <td> <div class="G">Nivesanā tassa na santi keci,</div> </td> </tr> <tr> <td> <div class="G">Dhammesu niccheyya samuggahītan”ti.</div> </td> </tr> </table> </div>
</div>
<div class="q" id="p_24Mn_395"> <div class="divNumber">37.</div> <div class="p"> <table class="singleColumn"> <tr> <td> <div class="pN">395</div> <div class="G"><span class="bold">Tassīdha diṭṭhe va sute mute vā,</span></div> </td> </tr> <tr> <td> <div class="G"><span class="bold">Pakappitā natthi aṇūpi saññā;</span></div> </td> </tr> <tr> <td> <div class="G"><span class="bold">Taṃ brāhmaṇaṃ diṭṭhimanādiyānaṃ,</span></div> </td> </tr> <tr> <td> <div class="G"><span class="bold">Kenīdha lokasmiṃ vikappayeyya.</span></div> </td> </tr> </table> </div>
</div>
<div class="q" id="p_24Mn_396"> <div class="p">
<span class="pN">396</span><span class="bold">Tassīdha diṭṭhe va sute mute vā, pakappitā natthi aṇūpi saññā</span>ti. <span class="bold">Tassā</span>ti arahato khīṇāsavassa. Tassa diṭṭhe vā diṭṭhasuddhiyā vā sute vā sutasuddhiyā vā mute vā mutasuddhiyā vā saññāpubbaṅgamatā saññāvikappayeyyatā saññāviggahena saññāya uṭṭhapitā samuṭṭhapitā kappitā pakappitā saṅkhatā abhisaṅkhatā saṇṭhapitā, diṭṭhi natthi na santi na saṃvijjati nupalabbhati, pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—  tassīdha diṭṭhe va sute mute vā pakappitā natthi aṇūpi saññā. </div>
</div>
<div class="q" id="p_24Mn_397"> <div class="p">
<span class="pN">397</span><span class="bold">Taṃ brāhmaṇaṃ diṭṭhimanādiyānan</span>ti. Brāhmaṇoti sattannaṃ dhammānaṃ bāhitattā brāhmaṇo—  sakkāyadiṭṭhi bāhitā hoti…pe…  asito tādi pavuccate sa brahmā. Taṃ brāhmaṇaṃ diṭṭhimanādiyānanti. Taṃ brāhmaṇaṃ diṭṭhimanādiyantaṃ agaṇhantaṃ aparāmasantaṃ anabhinivesantanti—  taṃ brāhmaṇaṃ diṭṭhimanādiyānaṃ. </div>
</div>
<div class="q" id="p_24Mn_398"> <div class="p">
<span class="pN">398</span><span class="bold">Kenīdha lokasmiṃ vikappayeyyā</span>ti. <span class="bold">Kappā</span>ti dve kappā—  taṇhākappo ca diṭṭhikappo ca…pe…  ayaṃ taṇhākappo…pe…  ayaṃ diṭṭhikappo. Tassa taṇhākappo pahīno, diṭṭhikappo paṭinissaṭṭho. Taṇhākappassa pahīnattā, diṭṭhikappassa paṭinissaṭṭhattā kena rāgena kappeyya kena dosena kappeyya kena mohena kappeyya kena mānena kappeyya kāya diṭṭhiyā kappeyya kena uddhaccena kappeyya kāya vicikicchāya kappeyya kehi anusayehi kappeyya—  rattoti vā duṭṭhoti vā mūḷhoti vā vinibaddhoti vā parāmaṭṭhoti vā vikkhepagatoti vā aniṭṭhaṅgatoti vā thāmagatoti vā. Te abhisaṅkhārā pahīnā. Abhisaṅkhārānaṃ pahīnattā gatiyo kena kappeyya—  nerayikoti vā tiracchānayonikoti vā pettivisayikoti vā manussoti vā devoti vā rūpīti vā arūpīti vā saññīti vā asaññīti vā nevasaññīnāsaññīti vā. So hetu natthi paccayo natthi kāraṇaṃ natthi, yena kappeyya vikappeyya vikappaṃ āpajjeyya. <span class="bold">Lokasmin</span>ti apāyaloke…pe…  āyatanaloketi—  kenīdha lokasmiṃ vikappayeyya. </div>
</div>
<div class="q" id="p_24Mn_399"> <div class="p">
<span class="pN">399</span>Tenāha bhagavā—  </div>
</div>
<div class="q" id="p_24Mn_400"> <div class="p"> <table class="singleColumn"> <tr> <td> <div class="pN">400</div> <div class="G">“Tassīdha diṭṭhe va sute mute vā,</div> </td> </tr> <tr> <td> <div class="G">Pakappitā natthi aṇūpi saññā;</div> </td> </tr> <tr> <td> <div class="G">Taṃ brāhmaṇaṃ diṭṭhimanādiyānaṃ,</div> </td> </tr> <tr> <td> <div class="G">Kenīdha lokasmiṃ vikappayeyyā”ti.</div> </td> </tr> </table> </div>
</div>
<div class="q" id="p_24Mn_401"> <div class="divNumber">38.</div> <div class="p"> <table class="singleColumn"> <tr> <td> <div class="pN">401</div> <div class="G"><span class="bold">Na kappayanti na purekkharonti,</span></div> </td> </tr> <tr> <td> <div class="G"><span class="bold">Dhammāpi tesaṃ na paṭicchitāse;</span></div> </td> </tr> <tr> <td> <div class="G"><span class="bold">Na brāhmaṇo sīlavatena neyyo,</span></div> </td> </tr> <tr> <td> <div class="G"><span class="bold">Pāraṅgato na pacceti tādī.</span></div> </td> </tr> </table> </div>
</div>
<div class="q" id="p_24Mn_402"> <div class="p">
<span class="pN">402</span><span class="bold">Na kappayanti na purekkharontī</span>ti. <span class="bold">Kappā</span>ti dve kappā—  taṇhākappo ca diṭṭhikappo ca. Katamo taṇhākappo? Yāvatā taṇhāsaṅkhātena sīmakataṃ mariyādikataṃ odhikataṃ pariyantakataṃ pariggahitaṃ mamāyitaṃ—  idaṃ mamaṃ, etaṃ mamaṃ, ettakaṃ mamaṃ, ettāvatā mamaṃ, mama rūpā saddā gandhā rasā phoṭṭhabbā, attharaṇā pāvuraṇā dāsidāsā ajeḷakā kukkuṭasūkarā hatthigavāssavaḷavā khettaṃ vatthu hiraññaṃ suvaṇṇaṃ gāmanigamarājadhāniyo raṭṭhañca janapado ca koso ca koṭṭhāgārañca, kevalampi mahāpathaviṃ taṇhāvasena mamāyati, yāvatā aṭṭhasatataṇhāvicaritaṃ—  ayaṃ taṇhākappo. Katamo diṭṭhikappo? Vīsativatthukā sakkāyadiṭṭhi, dasavatthukā micchādiṭṭhi, dasavatthukā antaggāhikādiṭṭhi, yā evarūpā diṭṭhi diṭṭhigataṃ diṭṭhigahanaṃ diṭṭhikantāraṃ diṭṭhivisūkāyikaṃ diṭṭhivipphanditaṃ diṭṭhisaṃyojanaṃ gāho paṭiggāho abhiniveso parāmāso kummaggo micchāpatho micchattaṃ titthāyatanaṃ vipariyesaggāho viparītaggāho vipallāsaggāho micchāgāho, ayāthāvakasmiṃ yāthāvakanti gāho, yāvatā dvāsaṭṭhi diṭṭhigatāni—  ayaṃ diṭṭhikappo. Tesaṃ taṇhākappo pahīno, diṭṭhikappo paṭinissaṭṭho. Taṇhākappassa pahīnattā, diṭṭhikappassa paṭinissaṭṭhattā taṇhākappaṃ vā diṭṭhikappaṃ vā na kappenti na janenti na sañjanenti na nibbattenti na abhinibbattentīti—  na kappayanti. </div>
</div>
<div class="q" id="p_24Mn_403"> <div class="p">
<span class="pN">403</span><span class="bold">Na purekkharontī</span>ti. <span class="bold">Purekkhārā</span>ti dve purekkhārā—  taṇhāpurekkhāro ca diṭṭhipurekkhāro ca…pe…  ayaṃ taṇhāpurekkhāro…pe…  ayaṃ diṭṭhipurekkhāro. Tesaṃ taṇhāpurekkhāro pahīno, diṭṭhipurekkhāro paṭinissaṭṭho. Taṇhāpurekkhārassa pahīnattā, diṭṭhipurekkhārassa paṭinissaṭṭhattā na taṇhaṃ vā na diṭṭhiṃ vā purato katvā caranti na taṇhādhajā na taṇhāketū na taṇhādhipateyyā na diṭṭhidhajā na diṭṭhiketū na diṭṭhādhipateyyā. Na taṇhāya vā na diṭṭhiyā vā parivāretvā carantīti—  na kappayanti na purekkharonti. </div>
</div>
<div class="q" id="p_24Mn_404"> <div class="p">
<span class="pN">404</span><span class="bold">Dhammāpi tesaṃ na paṭicchitāse</span>ti. <span class="bold">Dhammā</span> vuccanti dvāsaṭṭhi diṭṭhigatāni. <span class="bold">Tesan</span>ti tesaṃ arahantānaṃ khīṇāsavānaṃ. <span class="bold">Na paṭicchitāse</span>ti “sassato loko, idameva saccaṃ moghamaññan”ti na paṭicchitāse. “Asassato loko…  antavā loko…  anantavā loko…  taṃ jīvaṃ taṃ sarīraṃ…  aññaṃ jīvaṃ aññaṃ sarīraṃ…  hoti tathāgato paraṃ maraṇā…  na hoti tathāgato paraṃ maraṇā…  hoti ca na ca hoti tathāgato paraṃ maraṇā…  neva hoti na na hoti tathāgato paraṃ maraṇā, idameva saccaṃ moghamaññan”ti na paṭicchitāseti—  dhammāpi tesaṃ na paṭicchitāse. </div>
</div>
<div class="q" id="p_24Mn_405"> <div class="p">
<span class="pN">405</span><span class="bold">Na brāhmaṇo sīlavatena neyyo</span>ti. <span class="bold">Nā</span>ti paṭikkhepo. <span class="bold">Brāhmaṇo</span>ti sattannaṃ dhammānaṃ bāhitattā brāhmaṇo—  sakkāyadiṭṭhi bāhitā hoti…pe…  asito tādi vuccate sa brahmā. <span class="bold">Na brāhmaṇo sīlavatena neyyo</span>ti. Brāhmaṇo sīlena vā vatena vā sīlabbatena vā na yāyati na niyyati na vuyhati na saṃharīyatīti—  na brāhmaṇo sīlavatena neyyo. </div>
</div>
<div class="q" id="p_24Mn_406"> <div class="p">
<span class="pN">406</span><span class="bold">Pāraṅgato na pacceti tādī</span>ti. <span class="bold">Pāraṃ</span> vuccati amataṃ nibbānaṃ. Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṃ. So pāraṅgato pārappatto antagato antappatto koṭigato koṭippatto (vitthāro) jātimaraṇasaṃsāro, natthi tassa punabbhavoti—  pāraṅgato. <span class="bold">Na paccetī</span>ti sotāpattimaggena ye kilesā pahīnā, te kilese na puneti na pacceti na paccāgacchati. Sakadāgāmimaggena ye kilesā pahīnā, te kilese na puneti na pacceti na paccāgacchati. Anāgāmimaggena ye kilesā pahīnā, te kilese na puneti na pacceti na paccāgacchati. Arahattamaggena ye kilesā pahīnā, te kilese na puneti na pacceti na paccāgacchatīti—  pāraṅgato na pacceti. <span class="bold">Tādī</span>ti arahā pañcahākārehi tādī—  iṭṭhāniṭṭhe tādī, cattāvīti tādī, tiṇṇāvīti tādī, muttāvīti tādī, taṃniddesā tādī. </div>
</div>
<div class="q" id="p_24Mn_407"> <div class="p">
<span class="pN">407</span>Kathaṃ arahā iṭṭhāniṭṭhe tādī? Arahā lābhepi tādī, alābhepi tādī, yasepi tādī, ayasepi tādī, pasaṃsāyapi tādī, nindāyapi tādī, sukhepi tādī, dukkhepi tādī. Ekañce bāhaṃ gandhena limpeyyuṃ, ekañce bāhaṃ vāsiyā taccheyyuṃ—  amusmiṃ natthi rāgo, amusmiṃ natthi paṭighaṃ, anunayapaṭighavippahīno ugghātinighātivītivatto anurodhavirodhasamatikkanto. Evaṃ arahā iṭṭhāniṭṭhe tādī. </div>
</div>
<div class="q" id="p_24Mn_408"> <div class="p">
<span class="pN">408</span>Kathaṃ arahā cattāvīti tādī? Arahato rāgo catto vanto mutto pahīno paṭinissaṭṭho. Doso…  moho…  kodho…  upanāho…  makkho…  paḷāso…  issā…  macchariyaṃ…  māyā…  sāṭheyyaṃ…  thambho…  sārambho…  māno…  atimāno…  mado…  pamādo…  sabbe kilesā…  sabbe duccaritā…  sabbe darathā…  sabbe pariḷāhā…  sabbe santāpā…  sabbākusalābhisaṅkhārā cattā vantā muttā pahīnā paṭinissaṭṭhā. Evaṃ arahā cattāvīti tādī. </div>
</div>
<div class="q" id="p_24Mn_409"> <div class="p">
<span class="pN">409</span>Kathaṃ arahā tiṇṇāvīti tādī? Arahā kāmoghaṃ tiṇṇo bhavoghaṃ tiṇṇo diṭṭhoghaṃ tiṇṇo avijjoghaṃ tiṇṇo sabbaṃ saṃsārapathaṃ tiṇṇo uttiṇṇo nittiṇṇo atikkanto samatikkanto vītivatto. So vuṭṭhavāso ciṇṇacaraṇo jātimaraṇasaṃsāro, natthi tassa punabbhavoti. Evaṃ arahā tiṇṇāvīti tādī. </div>
</div>
<div class="q" id="p_24Mn_410"> <div class="p">
<span class="pN">410</span>Kathaṃ arahā muttāvīti tādī? Arahato rāgā cittaṃ muttaṃ vimuttaṃ suvimuttaṃ, dosā cittaṃ muttaṃ vimuttaṃ suvimuttaṃ, mohā cittaṃ muttaṃ vimuttaṃ suvimuttaṃ, kodhā…  upanāhā…  makkhā…  paḷāsā…  issāya…  macchariyā…  māyāya…  sāṭheyyā…  thambhā…  sārambhā…  mānā…  atimānā…  madā…  pamādā…  sabbakilesehi…  sabbaduccaritehi…  sabbadarathehi…  sabbapariḷāhehi…  sabbasantāpehi…  sabbākusalābhisaṅkhārehi cittaṃ muttaṃ vimuttaṃ suvimuttaṃ. Evaṃ arahā muttāvīti tādī. </div>
</div>
<div class="q" id="p_24Mn_411"> <div class="p">
<span class="pN">411</span>Kathaṃ arahā taṃniddesā tādī? Arahā sīle sati sīlavāti taṃniddesā tādī; saddhāya sati saddhoti taṃniddesā tādī; vīriye sati vīriyavāti taṃniddesā tādī; satiyā sati satimāti taṃniddesā tādī; samādhimhi sati samāhitoti taṃniddesā tādī; paññāya sati paññavāti taṃniddesā tādī; vijjāya sati tevijjoti taṃniddesā tādī; abhiññāya sati chaḷabhiññoti taṃniddesā tādī. Evaṃ arahā taṃniddesā tādīti—  pāraṅgato na pacceti tādī. </div>
</div>
<div class="q" id="p_24Mn_412"> <div class="p">
<span class="pN">412</span>Tenāha bhagavā—  </div>
</div>
<div class="q" id="p_24Mn_413"> <div class="p"> <table class="singleColumn"> <tr> <td> <div class="pN">413</div> <div class="G">“Na kappayanti na purekkharonti,</div> </td> </tr> <tr> <td> <div class="G">Dhammāpi tesaṃ na paṭicchitāse;</div> </td> </tr> <tr> <td> <div class="G">Na brāhmaṇo sīlavatena neyyo,</div> </td> </tr> <tr> <td> <div class="G">Pāraṅgato na pacceti tādī”ti.</div> </td> </tr> </table> </div>
</div>
<div class="CENTER" id="p_24Mn_414">
<span class="pN">414</span>Paramaṭṭhakasuttaniddeso pañcamo.</div>
</html>
