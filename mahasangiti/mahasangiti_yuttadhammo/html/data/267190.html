<html>
<div class="i">6.6 Saparivārāsanattheraapadāna</div>
<div class="h">Bījanivagga</div>
<div class="h">Saparivārāsanattheraapadāna</div>
<div class="q" id="p_20Ap1_1428"> <div class="divNumber">43.</div> <div class="p"> <table class="singleColumn"> <tr> <td> <div class="pN">1428</div> <div class="G">“Padumuttarabuddhassa,</div> </td> </tr> <tr> <td> <div class="G">piṇḍapātaṃ adāsahaṃ;</div> </td> </tr> <tr> <td> <div class="G">Gantvā kiliṭṭhakaṃ ṭhānaṃ,</div> </td> </tr> <tr> <td> <div class="G">mallikāhi parikkhitaṃ.</div> </td> </tr> </table> </div>
</div>
<div class="q" id="p_20Ap1_1429"> <div class="divNumber">44.</div> <div class="p"> <table class="singleColumn"> <tr> <td> <div class="pN">1429</div> <div class="G">Tamhāsanamhi āsīno,</div> </td> </tr> <tr> <td> <div class="G">buddho lokagganāyako;</div> </td> </tr> <tr> <td> <div class="G">Akittayi piṇḍapātaṃ,</div> </td> </tr> <tr> <td> <div class="G">ujubhūto samāhito.</div> </td> </tr> </table> </div>
</div>
<div class="q" id="p_20Ap1_1430"> <div class="divNumber">45.</div> <div class="p"> <table class="singleColumn"> <tr> <td> <div class="pN">1430</div> <div class="G">Yathāpi bhaddake khette,</div> </td> </tr> <tr> <td> <div class="G">bījaṃ appampi ropitaṃ;</div> </td> </tr> <tr> <td> <div class="G">Sammā dhāraṃ pavecchante,</div> </td> </tr> <tr> <td> <div class="G">phalaṃ toseti kassakaṃ.</div> </td> </tr> </table> </div>
</div>
<div class="q" id="p_20Ap1_1431"> <div class="divNumber">46.</div> <div class="p"> <table class="singleColumn"> <tr> <td> <div class="pN">1431</div> <div class="G">Tathevāyaṃ piṇḍapāto,</div> </td> </tr> <tr> <td> <div class="G">sukhette ropito tayā;</div> </td> </tr> <tr> <td> <div class="G">Bhave nibbattamānamhi,</div> </td> </tr> <tr> <td> <div class="G">phalaṃ te tosayissati.</div> </td> </tr> </table> </div>
</div>
<div class="q" id="p_20Ap1_1432"> <div class="divNumber">47.</div> <div class="p"> <table class="singleColumn"> <tr> <td> <div class="pN">1432</div> <div class="G">Idaṃ vatvāna sambuddho,</div> </td> </tr> <tr> <td> <div class="G">jalajuttamanāmako;</div> </td> </tr> <tr> <td> <div class="G">Piṇḍapātaṃ gahetvāna,</div> </td> </tr> <tr> <td> <div class="G">pakkāmi uttarāmukho.</div> </td> </tr> </table> </div>
</div>
<div class="q" id="p_20Ap1_1433"> <div class="divNumber">48.</div> <div class="p"> <table class="singleColumn"> <tr> <td> <div class="pN">1433</div> <div class="G">Saṃvuto pātimokkhasmiṃ,</div> </td> </tr> <tr> <td> <div class="G">indriyesu ca pañcasu;</div> </td> </tr> <tr> <td> <div class="G">Pavivekamanuyutto,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_1434"> <div class="divNumber">49.</div> <div class="p"> <table class="singleColumn"> <tr> <td> <div class="pN">1434</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_1435"> <div class="p">
<span class="pN">1435</span>Itthaṃ sudaṃ āyasmā saparivārāsano thero imā gāthāyo abhāsitthāti. </div>
</div>
<div class="CENTER" id="p_20Ap1_1436">
<span class="pN">1436</span>Saparivārāsanattherassāpadānaṃ chaṭṭhaṃ.</div>
</html>
