<html>
<div class="i">1.1.3 Samādhibhāvanāmayañāṇaniddesa</div>
<div class="h">Mahāvagga</div>
<div class="h">Ñāṇakathā</div>
<div class="h">Samādhibhāvanāmayañāṇaniddesa</div>
<div class="q" id="p_26Ps_324"> <div class="divNumber">43.</div> <div class="p">
<span class="pN">324</span>Kathaṃ saṃvaritvā samādahane paññā samādhibhāvanāmaye ñāṇaṃ? </div>
</div>
<div class="q" id="p_26Ps_325"> <div class="p">
<span class="pN">325</span>Eko samādhi—  cittassa ekaggatā. </div>
</div>
<div class="q" id="p_26Ps_326"> <div class="p">
<span class="pN">326</span>Dve samādhī—  lokiyo samādhi, lokuttaro samādhi. </div>
</div>
<div class="q" id="p_26Ps_327"> <div class="p">
<span class="pN">327</span>Tayo samādhī—  savitakkasavicāro samādhi, avitakkavicāramatto samādhi, avitakkaavicāro samādhi. </div>
</div>
<div class="q" id="p_26Ps_328"> <div class="p">
<span class="pN">328</span>Cattāro samādhī—  hānabhāgiyo samādhi, ṭhitibhāgiyo samādhi, visesabhāgiyo samādhi, nibbedhabhāgiyo samādhi. </div>
</div>
<div class="q" id="p_26Ps_329"> <div class="p">
<span class="pN">329</span>Pañca samādhī—  pītipharaṇatā, sukhapharaṇatā, cetopharaṇatā, ālokapharaṇatā, paccavekkhaṇānimittaṃ. </div>
</div>
<div class="q" id="p_26Ps_330"> <div class="p">
<span class="pN">330</span>Cha samādhī—  buddhānussativasena cittassa ekaggatā avikkhepo samādhi, dhammānussativasena cittassa ekaggatā avikkhepo samādhi, saṃghānussativasena cittassa ekaggatā avikkhepo samādhi, sīlānussativasena cittassa ekaggatā avikkhepo samādhi, cāgānussativasena cittassa ekaggatā avikkhepo samādhi, devatānussativasena cittassa ekaggatā avikkhepo samādhi. </div>
</div>
<div class="q" id="p_26Ps_331"> <div class="p">
<span class="pN">331</span>Satta samādhī—  samādhikusalatā, samādhissa samāpattikusalatā, samādhissa ṭhitikusalatā, samādhissa vuṭṭhānakusalatā, samādhissa kallatākusalatā, samādhissa gocarakusalatā, samādhissa abhinīhārakusalatā. </div>
</div>
<div class="q" id="p_26Ps_332"> <div class="p">
<span class="pN">332</span>Aṭṭha samādhī—  pathavīkasiṇavasena cittassa ekaggatā avikkhepo samādhi, āpokasiṇavasena…pe…  tejokasiṇavasena…  vāyokasiṇavasena…  nīlakasiṇavasena…  pītakasiṇavasena…  lohitakasiṇavasena…  odātakasiṇavasena cittassa ekaggatā avikkhepo samādhi. </div>
</div>
<div class="q" id="p_26Ps_333"> <div class="p">
<span class="pN">333</span>Nava samādhī—  rūpāvacaro samādhi atthi hīno, atthi majjho, atthi paṇīto; arūpāvacaro samādhi atthi hīno, atthi majjho, atthi paṇīto; suññato samādhi, animitto samādhi, appaṇihito samādhi. </div>
</div>
<div class="q" id="p_26Ps_334"> <div class="p">
<span class="pN">334</span>Dasa samādhī—  uddhumātakasaññāvasena cittassa ekaggatā avikkhepo samādhi, vinīlakasaññāvasena…  vipubbakasaññāvasena…  vicchiddakasaññāvasena…  vikkhāyitakasaññāvasena…  vikkhittakasaññāvasena…  hatavikkhittakasaññāvasena…  lohitakasaññāvasena…  puḷavakasaññāvasena…  aṭṭhikasaññāvasena cittassa ekaggatā avikkhepo samādhi. Ime pañcapaññāsa samādhī. </div>
</div>
<div class="q" id="p_26Ps_335"> <div class="divNumber">44.</div> <div class="p">
<span class="pN">335</span>Api ca pañcavīsati samādhissa samādhiṭṭhā—  pariggahaṭṭhena samādhi, parivāraṭṭhena samādhi, paripūraṭṭhena samādhi, ekaggaṭṭhena samādhi, avikkhepaṭṭhena samādhi, avisāraṭṭhena samādhi, anāvilaṭṭhena samādhi, aniñjanaṭṭhena samādhi, vimuttaṭṭhena samādhi, ekattupaṭṭhānavasena cittassa ṭhitattā samādhi, samaṃ esatīti samādhi, visamaṃ nesatīti samādhi, samaṃ esitattā samādhi, visamaṃ nesitattā samādhi, samaṃ ādiyatīti samādhi, visamaṃ nādiyatīti samādhi, samaṃ ādinnattā samādhi, visamaṃ anādinnattā samādhi, samaṃ paṭipajjatīti samādhi, visamaṃ nappaṭipajjatīti samādhi, samaṃ paṭipannattā samādhi, visamaṃ nappaṭipannattā samādhi, samaṃ jhāyatīti samādhi, visamaṃ jhāpetīti samādhi, samaṃ jhātattā samādhi, visamaṃ jhāpitattā samādhi, samo ca hito ca sukho cāti samādhi. Ime pañcavīsati samādhissa samādhiṭṭhā. Taṃ ñātaṭṭhena ñāṇaṃ, pajānanaṭṭhena paññā. Tena vuccati—  “saṃvaritvā samādahane paññā samādhibhāvanāmaye ñāṇaṃ”. </div>
</div>
<div class="CENTER" id="p_26Ps_336">
<span class="pN">336</span>Samādhibhāvanāmayañāṇaniddeso tatiyo.</div>
</html>
