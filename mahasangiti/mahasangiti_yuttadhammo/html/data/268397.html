<html>
<div class="i">1.3.2 Mettasutta</div>
<div class="h">Ekakanipāta</div>
<div class="h">Tatiyavagga</div>
<div class="h">Mettasutta</div>
<div class="q" id="p_18It_120"> <div class="divNumber">22.</div> <div class="p">
<span class="pN">120</span>Vuttañhetaṃ bhagavatā vuttamarahatāti me sutaṃ—  </div>
</div>
<div class="q" id="p_18It_121"> <div class="p">
<span class="pN">121</span>“Mā, bhikkhave, puññānaṃ bhāyittha. Sukhassetaṃ, bhikkhave, adhivacanaṃ iṭṭhassa kantassa piyassa manāpassa yadidaṃ puññāni. Abhijānāmi kho panāhaṃ, bhikkhave, dīgharattaṃ katānaṃ puññānaṃ iṭṭhaṃ kantaṃ piyaṃ manāpaṃ vipākaṃ paccanubhūtaṃ. Satta vassāni mettacittaṃ bhāvetvā satta saṃvaṭṭavivaṭṭakappe nayimaṃ lokaṃ punarāgamāsiṃ. Saṃvaṭṭamāne sudaṃ, bhikkhave, kappe ābhassarūpago homi; vivaṭṭamāne kappe suññaṃ brahmavimānaṃ upapajjāmi. </div>
</div>
<div class="q" id="p_18It_122"> <div class="p">
<span class="pN">122</span>Tatra sudaṃ, bhikkhave, brahmā homi mahābrahmā abhibhū anabhibhūto aññadatthudaso vasavattī. Chattiṃsakkhattuṃ kho panāhaṃ, bhikkhave, sakko ahosiṃ devānamindo; anekasatakkhattuṃ rājā ahosiṃ cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato. Ko pana vādo padesarajjassa. </div>
</div>
<div class="q" id="p_18It_123"> <div class="p">
<span class="pN">123</span>Tassa mayhaṃ, bhikkhave, etadahosi—  ‘kissa nu kho me idaṃ kammassa phalaṃ, kissa kammassa vipāko, yenāhaṃ etarahi evaṃmahiddhiko evaṃmahānubhāvo’ti? Tassa mayhaṃ, bhikkhave, etadahosi—  ‘tiṇṇaṃ kho me idaṃ kammānaṃ phalaṃ, tiṇṇaṃ kammānaṃ vipāko, yenāhaṃ etarahi evaṃmahiddhiko evaṃmahānubhāvoti, seyyathidaṃ—  dānassa, damassa, saññamassā’”ti. Etamatthaṃ bhagavā avoca. Tatthetaṃ iti vuccati—  </div>
</div>
<div class="q" id="p_18It_124"> <div class="p"> <table class="singleColumn"> <tr> <td> <div class="pN">124</div> <div class="G">“Puññameva so sikkheyya,</div> </td> </tr> <tr> <td> <div class="G">āyataggaṃ sukhudrayaṃ;</div> </td> </tr> <tr> <td> <div class="G">Dānañca samacariyañca,</div> </td> </tr> <tr> <td> <div class="G">mettacittañca bhāvaye.</div> </td> </tr> </table> </div>
</div>
<div class="q" id="p_18It_125"> <div class="p"> <table class="singleColumn"> <tr> <td> <div class="pN">125</div> <div class="G">Ete dhamme bhāvayitvā,</div> </td> </tr> <tr> <td> <div class="G">tayo sukhasamuddaye;</div> </td> </tr> <tr> <td> <div class="G">Abyāpajjaṃ sukhaṃ lokaṃ,</div> </td> </tr> <tr> <td> <div class="G">paṇḍito upapajjatī”ti.</div> </td> </tr> </table> </div>
</div>
<div class="q" id="p_18It_126"> <div class="p">
<span class="pN">126</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_127">
<span class="pN">127</span>Dutiyaṃ.</div>
</html>
