<html>
<div class="i">1.1.3.9 Uppādasutta</div>
<div class="h">Khandhasaṃyutta</div>
<div class="h">Mūlapaṇṇāsaka</div>
<div class="h">Bhāravagga</div>
<div class="h">Uppādasutta</div>
<div class="q" id="p_13S3_145"> <div class="divNumber">30.</div> <div class="p">
<span class="pN">145</span>Sāvatthinidānaṃ. “Yo, bhikkhave, rūpassa uppādo ṭhiti abhinibbatti pātubhāvo, dukkhasseso uppādo rogānaṃ ṭhiti jarāmaraṇassa pātubhāvo. Yo vedanāya…pe…  yo saññāya…pe…  yo saṅkhārānaṃ…pe…  yo viññāṇassa uppādo ṭhiti abhinibbatti pātubhāvo, dukkhasseso uppādo rogānaṃ ṭhiti jarāmaraṇassa pātubhāvo. Yo ca kho, bhikkhave, rūpassa nirodho vūpasamo atthaṅgamo, dukkhasseso nirodho rogānaṃ vūpasamo jarāmaraṇassa atthaṅgamo. Yo vedanāya…pe…  yo saññāya…  yo saṅkhārānaṃ…  yo viññāṇassa nirodho vūpasamo atthaṅgamo, dukkhasseso nirodho rogānaṃ vūpasamo jarāmaraṇassa atthaṅgamo”ti. </div>
</div>
<div class="CENTER" id="p_13S3_146">
<span class="pN">146</span>Navamaṃ.</div>
</html>
