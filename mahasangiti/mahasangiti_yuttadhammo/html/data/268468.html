<html>
<div class="i">3.5.4 Aggisutta</div>
<div class="h">Tikanipāta</div>
<div class="h">Pañcamavagga</div>
<div class="h">Aggisutta</div>
<div class="q" id="p_18It_661"> <div class="divNumber">93.</div> <div class="p">
<span class="pN">661</span>Vuttañhetaṃ bhagavatā vuttamarahatāti me sutaṃ—  </div>
</div>
<div class="q" id="p_18It_662"> <div class="p">
<span class="pN">662</span>“Tayome, bhikkhave, aggī. Katame tayo? Rāgaggi, dosaggi, mohaggi—  ime kho, bhikkhave, tayo aggī”ti. Etamatthaṃ bhagavā avoca. Tatthetaṃ iti vuccati—  </div>
</div>
<div class="q" id="p_18It_663"> <div class="p"> <table class="singleColumn"> <tr> <td> <div class="pN">663</div> <div class="G">“Rāgaggi dahati macce,</div> </td> </tr> <tr> <td> <div class="G">ratte kāmesu mucchite;</div> </td> </tr> <tr> <td> <div class="G">Dosaggi pana byāpanne,</div> </td> </tr> <tr> <td> <div class="G">nare pāṇātipātino.</div> </td> </tr> </table> </div>
</div>
<div class="q" id="p_18It_664"> <div class="p"> <table class="singleColumn"> <tr> <td> <div class="pN">664</div> <div class="G">Mohaggi pana sammūḷhe,</div> </td> </tr> <tr> <td> <div class="G">ariyadhamme akovide;</div> </td> </tr> <tr> <td> <div class="G">Ete aggī ajānantā,</div> </td> </tr> <tr> <td> <div class="G">sakkāyābhiratā pajā.</div> </td> </tr> </table> </div>
</div>
<div class="q" id="p_18It_665"> <div class="p"> <table class="singleColumn"> <tr> <td> <div class="pN">665</div> <div class="G">Te vaḍḍhayanti nirayaṃ,</div> </td> </tr> <tr> <td> <div class="G">tiracchānañca yoniyo;</div> </td> </tr> <tr> <td> <div class="G">Asuraṃ pettivisayaṃ,</div> </td> </tr> <tr> <td> <div class="G">amuttā mārabandhanā.</div> </td> </tr> </table> </div>
</div>
<div class="q" id="p_18It_666"> <div class="p"> <table class="singleColumn"> <tr> <td> <div class="pN">666</div> <div class="G">Ye ca rattindivā yuttā,</div> </td> </tr> <tr> <td> <div class="G">sammāsambuddhasāsane;</div> </td> </tr> <tr> <td> <div class="G">Te nibbāpenti rāgaggiṃ,</div> </td> </tr> <tr> <td> <div class="G">niccaṃ asubhasaññino.</div> </td> </tr> </table> </div>
</div>
<div class="q" id="p_18It_667"> <div class="p"> <table class="singleColumn"> <tr> <td> <div class="pN">667</div> <div class="G">Dosaggiṃ pana mettāya,</div> </td> </tr> <tr> <td> <div class="G">nibbāpenti naruttamā;</div> </td> </tr> <tr> <td> <div class="G">Mohaggiṃ pana paññāya,</div> </td> </tr> <tr> <td> <div class="G">yāyaṃ nibbedhagāminī.</div> </td> </tr> </table> </div>
</div>
<div class="q" id="p_18It_668"> <div class="p"> <table class="singleColumn"> <tr> <td> <div class="pN">668</div> <div class="G">Te nibbāpetvā nipakā,</div> </td> </tr> <tr> <td> <div class="G">rattindivamatanditā;</div> </td> </tr> <tr> <td> <div class="G">Asesaṃ parinibbanti,</div> </td> </tr> <tr> <td> <div class="G">asesaṃ dukkhamaccaguṃ.</div> </td> </tr> </table> </div>
</div>
<div class="q" id="p_18It_669"> <div class="p"> <table class="singleColumn"> <tr> <td> <div class="pN">669</div> <div class="G">Ariyaddasā vedaguno,</div> </td> </tr> <tr> <td> <div class="G">sammadaññāya paṇḍitā;</div> </td> </tr> <tr> <td> <div class="G">Jātikkhayamabhiññāya,</div> </td> </tr> <tr> <td> <div class="G">nāgacchanti punabbhavan”ti.</div> </td> </tr> </table> </div>
</div>
<div class="q" id="p_18It_670"> <div class="p">
<span class="pN">670</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_671">
<span class="pN">671</span>Catutthaṃ.</div>
</html>
