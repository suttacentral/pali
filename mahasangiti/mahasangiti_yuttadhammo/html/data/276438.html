<html>
<div class="i">1.4.3.9 Sāsaṅkasikkhāpada</div>
<div class="h">
Mahāvibhaṅga
</div>
<div class="h">
Nissaggiyakaṇḍa
</div>
<div class="h">
Pattavagga
</div>
<div class="h">
Sāsaṅkasikkhāpada
</div>
<div class="q" id="p_1V_2400">
<div class="divNumber">
652.
</div>
<div class="p">
<span class="pN">2400</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhikkhū vutthavassā āraññakesu senāsanesu viharanti. Kattikacorakā bhikkhū—  “laddhalābhā”ti paripātenti. Bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi, bhikkhave, āraññakesu senāsanesu viharantena tiṇṇaṃ cīvarānaṃ aññataraṃ cīvaraṃ antaraghare nikkhipitun”ti.
</div>
</div>
<div class="q" id="p_1V_2401">
<div class="p">
<span class="pN">2401</span>Tena kho pana samayena bhikkhū—  “bhagavatā anuññātaṃ āraññakesu senāsanesu viharantena tiṇṇaṃ cīvarānaṃ aññataraṃ cīvaraṃ antaraghare nikkhipitun”ti tiṇṇaṃ cīvarānaṃ aññataraṃ cīvaraṃ antaraghare nikkhipitvā atirekachārattaṃ vippavasanti. Tāni cīvarāni nassantipi vinassantipi ḍayhantipi undūrehipi khajjanti. Bhikkhū duccoḷā honti lūkhacīvarā. Bhikkhū evamāhaṃsu—  “kissa tumhe, āvuso, duccoḷā lūkhacīvarā”ti? Atha kho te bhikkhū bhikkhūnaṃ etamatthaṃ ārocesuṃ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma bhikkhū tiṇṇaṃ cīvarānaṃ aññataraṃ cīvaraṃ antaraghare nikkhipitvā atirekachārattaṃ vippavasissantī”ti.
</div>
</div>
<div class="q" id="p_1V_2402">
<div class="p">
<span class="pN">2402</span>Atha kho te bhikkhū te anekapariyāyena vigarahitvā bhagavato etamatthaṃ ārocesuṃ…pe…  “saccaṃ kira, bhikkhave, bhikkhū tiṇṇaṃ cīvarānaṃ aññataraṃ cīvaraṃ antaraghare nikkhipitvā atirekachārattaṃ vippavasantī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma te, bhikkhave, moghapurisā tiṇṇaṃ cīvarānaṃ aññataraṃ cīvaraṃ antaraghare nikkhipitvā atirekachārattaṃ vippavasissanti. Netaṃ, bhikkhave, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_1V_2403">
<div class="divNumber">
653.
</div>
<div class="p">
<span class="pN">2403</span><span class="bold">“Upavassaṃ kho pana kattikapuṇṇamaṃ yāni kho pana tāni āraññakāni senāsanāni sāsaṅkasammatāni sappaṭibhayāni tathārūpesu bhikkhu senāsanesu viharanto ākaṅkhamāno tiṇṇaṃ cīvarānaṃ aññataraṃ cīvaraṃ antaraghare nikkhipeyya, siyā ca tassa bhikkhuno kocideva paccayo tena cīvarena vippavāsāya. Chārattaparamaṃ tena bhikkhunā tena cīvarena vippavasitabbaṃ. Tato ce uttari vippavaseyya, aññatra bhikkhusammutiyā, nissaggiyaṃ pācittiyan”</span>ti. (<span class="italic">29</span>:<span class="bold">48</span>)
</div>
</div>
<div class="q" id="p_1V_2404">
<div class="divNumber">
654.
</div>
<div class="p">
<span class="pN">2404</span><span class="bold">Upavassaṃ kho panā</span>ti vuṭṭhavassānaṃ.
</div>
</div>
<div class="q" id="p_1V_2405">
<div class="p">
<span class="pN">2405</span><span class="bold">Kattikapuṇṇaman</span>ti kattikacātumāsinī vuccati.
</div>
</div>
<div class="q" id="p_1V_2406">
<div class="p">
<span class="pN">2406</span><span class="bold">Yāni kho pana tāni āraññakāni senāsanānī</span>ti <span class="bold">āraññakaṃ</span> nāma senāsanaṃ pañcadhanusatikaṃ pacchimaṃ.
</div>
</div>
<div class="q" id="p_1V_2407">
<div class="p">
<span class="pN">2407</span><span class="bold">Sāsaṅkaṃ</span> nāma ārāme ārāmūpacāre corānaṃ niviṭṭhokāso dissati, bhuttokāso dissati, ṭhitokāso dissati, nisinnokāso dissati, nipannokāso dissati.
</div>
</div>
<div class="q" id="p_1V_2408">
<div class="p">
<span class="pN">2408</span><span class="bold">Sappaṭibhayaṃ</span> nāma ārāme ārāmūpacāre corehi manussā hatā dissanti, viluttā dissanti, ākoṭitā dissanti.
</div>
</div>
<div class="q" id="p_1V_2409">
<div class="p">
<span class="pN">2409</span><span class="bold">Tathārūpesu bhikkhu senāsanesu viharanto</span>ti evarūpesu bhikkhu senāsanesu viharanto.
</div>
</div>
<div class="q" id="p_1V_2410">
<div class="p">
<span class="pN">2410</span><span class="bold">Ākaṅkhamāno</span>ti icchamāno.
</div>
</div>
<div class="q" id="p_1V_2411">
<div class="p">
<span class="pN">2411</span><span class="bold">Tiṇṇaṃ cīvarānaṃ aññataraṃ cīvaran</span>ti saṅghāṭiṃ vā uttarāsaṅgaṃ vā antaravāsakaṃ vā.
</div>
</div>
<div class="q" id="p_1V_2412">
<div class="p">
<span class="pN">2412</span><span class="bold">Antaraghare nikkhipeyyā</span>ti samantā gocaragāme nikkhipeyya.
</div>
</div>
<div class="q" id="p_1V_2413">
<div class="p">
<span class="pN">2413</span><span class="bold">Siyā ca tassa bhikkhuno kocideva paccayo tena cīvarena vippavāsāyā</span>ti siyā paccayo siyā karaṇīyaṃ.
</div>
</div>
<div class="q" id="p_1V_2414">
<div class="p">
<span class="pN">2414</span><span class="bold">Chārattaparamaṃ tena bhikkhunā tena cīvarena vippavasitabban</span>ti chārattaparamatā vippavasitabbaṃ.
</div>
</div>
<div class="q" id="p_1V_2415">
<div class="p">
<span class="pN">2415</span><span class="bold">Aññatra bhikkhusammutiyā</span>ti ṭhapetvā bhikkhusammutiṃ.
</div>
</div>
<div class="q" id="p_1V_2416">
<div class="p">
<span class="pN">2416</span><span class="bold">Tato ce uttari vippavaseyyā</span>ti sattame aruṇuggamane nissaggiyaṃ hoti. Nissajjitabbaṃ saṃghassa vā gaṇassa vā puggalassa vā. Evañca pana, bhikkhave, nissajjitabbaṃ…pe…  idaṃ me, bhante, cīvaraṃ atirekachārattaṃ vippavutthaṃ, aññatra bhikkhusammutiyā, nissaggiyaṃ. Imāhaṃ saṃghassa nissajjāmīti…pe…  dadeyyāti…pe…  dadeyyunti…pe…  āyasmato dammīti.
</div>
</div>
<div class="q" id="p_1V_2417">
<div class="divNumber">
655.
</div>
<div class="p">
<span class="pN">2417</span>Atirekachāratte atirekasaññī vippavasati, aññatra bhikkhusammutiyā, nissaggiyaṃ pācittiyaṃ. Atirekachāratte vematiko vippavasati, aññatra bhikkhusammutiyā, nissaggiyaṃ pācittiyaṃ. Atirekachāratte ūnakasaññī vippavasati, aññatra bhikkhusammutiyā, nissaggiyaṃ pācittiyaṃ. Appaccuddhaṭe paccuddhaṭasaññī…pe…  avissajjite vissajjitasaññī…  anaṭṭhe naṭṭhasaññī…  avinaṭṭhe vinaṭṭhasaññī…  adaḍḍhe daḍḍhasaññī…  avilutte viluttasaññī vippavasati, aññatra bhikkhusammutiyā, nissaggiyaṃ pācittiyaṃ.
</div>
</div>
<div class="q" id="p_1V_2418">
<div class="p">
<span class="pN">2418</span>Nissaggiyaṃ cīvaraṃ anissajjitvā paribhuñjati, āpatti dukkaṭassa. Ūnakachāratte atirekasaññī, āpatti dukkaṭassa. Ūnakachāratte vematiko, āpatti dukkaṭassa. Ūnakachāratte ūnakasaññī, anāpatti.
</div>
</div>
<div class="q" id="p_1V_2419">
<div class="divNumber">
656.
</div>
<div class="p">
<span class="pN">2419</span>Anāpatti—  chārattaṃ vippavasati, ūnakachārattaṃ vippavasati, chārattaṃ vippavasitvā puna gāmasīmaṃ okkamitvā vasitvā pakkamati, antochārattaṃ paccuddharati, vissajjeti, nassati, vinassati, ḍayhati, acchinditvā gaṇhanti, vissāsaṃ gaṇhanti, bhikkhusammutiyā, ummattakassa, ādikammikassāti.
</div>
</div>
<div class="CENTER" id="p_1V_2420">
<span class="pN">2420</span>Sāsaṅkasikkhāpadaṃ niṭṭhitaṃ navamaṃ.
</div>
</html>
