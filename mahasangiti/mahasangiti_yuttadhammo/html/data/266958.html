<html>
<div class="i">5.11 Jatukaṇṇimāṇavapucchā</div>
<div class="h">Pārāyanavagga</div>
<div class="h">Jatukaṇṇimāṇavapucchā</div>
<div class="q" id="p_18Sn_1299"> <div class="divNumber">1103.</div> <div class="p"> <table class="singleColumn"> <tr> <td> <div class="pN">1299</div> <div class="G">“Sutvānahaṃ vīramakāmakāmiṃ, <span class="gathaQuote">(iccāyasmā jatukaṇṇi)</span>
</div> </td> </tr> <tr> <td> <div class="G">Oghātigaṃ puṭṭhumakāmamāgamaṃ;</div> </td> </tr> <tr> <td> <div class="G">Santipadaṃ brūhi sahajanetta,</div> </td> </tr> <tr> <td> <div class="G">Yathātacchaṃ bhagavā brūhi metaṃ. (1)</div> </td> </tr> </table> </div>
</div>
<div class="q" id="p_18Sn_1300"> <div class="divNumber">1104.</div> <div class="p"> <table class="singleColumn"> <tr> <td> <div class="pN">1300</div> <div class="G">Bhagavā hi kāme abhibhuyya iriyati,</div> </td> </tr> <tr> <td> <div class="G">Ādiccova pathaviṃ tejī tejasā;</div> </td> </tr> <tr> <td> <div class="G">Parittapaññassa me bhūripañña,</div> </td> </tr> <tr> <td> <div class="G">Ācikkha dhammaṃ yamahaṃ vijaññaṃ;</div> </td> </tr> <tr> <td> <div class="G">Jātijarāya idha vippahānaṃ”. (2)</div> </td> </tr> </table> </div>
</div>
<div class="q" id="p_18Sn_1301"> <div class="divNumber">1105.</div> <div class="p"> <table class="singleColumn"> <tr> <td> <div class="pN">1301</div> <div class="G">“Kāmesu vinaya gedhaṃ, <span class="gathaQuote">(jatukaṇṇīti bhagavā)</span>
</div> </td> </tr> <tr> <td> <div class="G">Nekkhammaṃ daṭṭhu khemato;</div> </td> </tr> <tr> <td> <div class="G">Uggahītaṃ nirattaṃ vā,</div> </td> </tr> <tr> <td> <div class="G">Mā te vijjittha kiñcanaṃ. (3)</div> </td> </tr> </table> </div>
</div>
<div class="q" id="p_18Sn_1302"> <div class="divNumber">1106.</div> <div class="p"> <table class="singleColumn"> <tr> <td> <div class="pN">1302</div> <div class="G">Yaṃ pubbe taṃ visosehi,</div> </td> </tr> <tr> <td> <div class="G">pacchā te māhu kiñcanaṃ;</div> </td> </tr> <tr> <td> <div class="G">Majjhe ce no gahessasi,</div> </td> </tr> <tr> <td> <div class="G">upasanto carissasi. (4)</div> </td> </tr> </table> </div>
</div>
<div class="q" id="p_18Sn_1303"> <div class="divNumber">1107.</div> <div class="p"> <table class="singleColumn"> <tr> <td> <div class="pN">1303</div> <div class="G">Sabbaso nāmarūpasmiṃ,</div> </td> </tr> <tr> <td> <div class="G">Vītagedhassa brāhmaṇa;</div> </td> </tr> <tr> <td> <div class="G">Āsavāssa na vijjanti,</div> </td> </tr> <tr> <td> <div class="G">Yehi maccuvasaṃ vaje”ti. (5)</div> </td> </tr> </table> </div>
</div>
<div class="CENTER" id="p_18Sn_1304">
<span class="pN">1304</span>Jatukaṇṇimāṇavapucchā ekādasamā.</div>
</html>
