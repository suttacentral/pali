<html>
<div class="i">2.3.6 Sañcayabelaṭṭhaputtavāda</div>
<div class="h">Sāmaññaphalasutta</div>
<div class="h">Sāmaññaphalapucchā</div>
<div class="h">Sañcayabelaṭṭhaputtavāda</div>
<div class="q" id="p_6D_258"> <div class="divNumber">179.</div> <div class="p">
<span class="pN">258</span>Ekamidāhaṃ, bhante, samayaṃ yena sañcayo belaṭṭhaputto tenupasaṅkamiṃ; upasaṅkamitvā sañcayena belaṭṭhaputtena saddhiṃ sammodiṃ. Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃ. Ekamantaṃ nisinno kho ahaṃ, bhante, sañcayaṃ belaṭṭhaputtaṃ etadavocaṃ—  ‘yathā nu kho imāni, bho sañcaya, puthusippāyatanāni…pe…  sakkā nu kho, bho sañcaya, evameva diṭṭheva dhamme sandiṭṭhikaṃ sāmaññaphalaṃ paññapetun’ti? </div>
</div>
<div class="q" id="p_6D_259"> <div class="divNumber">180.</div> <div class="p">
<span class="pN">259</span>Evaṃ vutte, bhante, sañcayo belaṭṭhaputto maṃ etadavoca—  ‘atthi paro lokoti iti ce maṃ pucchasi, atthi paro lokoti iti ce me assa, atthi paro lokoti iti te naṃ byākareyyaṃ. Evantipi me no, tathātipi me no, aññathātipi me no, notipi me no, no notipi me no. Natthi paro loko…pe…  atthi ca natthi ca paro loko…pe…  nevatthi na natthi paro loko…pe…  atthi sattā opapātikā…pe…  natthi sattā opapātikā…pe…  atthi ca natthi ca sattā opapātikā…pe…  nevatthi na natthi sattā opapātikā…pe…  atthi sukatadukkaṭānaṃ kammānaṃ phalaṃ vipāko…pe…  natthi sukatadukkaṭānaṃ kammānaṃ phalaṃ vipāko…pe…  atthi ca natthi ca sukatadukkaṭānaṃ kammānaṃ phalaṃ vipāko…pe…  nevatthi na natthi sukatadukkaṭānaṃ kammānaṃ phalaṃ vipāko…pe…  hoti tathāgato paraṃ maraṇā…pe…  na hoti tathāgato paraṃ maraṇā…pe…  hoti ca na ca hoti tathāgato paraṃ maraṇā…pe…  neva hoti na na hoti tathāgato paraṃ maraṇāti iti ce maṃ pucchasi, neva hoti na na hoti tathāgato paraṃ maraṇāti iti ce me assa, neva hoti na na hoti tathāgato paraṃ maraṇāti iti te naṃ byākareyyaṃ. Evantipi me no, tathātipi me no, aññathātipi me no, notipi me no, no notipi me no’ti. </div>
</div>
<div class="q" id="p_6D_260"> <div class="divNumber">181.</div> <div class="p">
<span class="pN">260</span>Itthaṃ kho me, bhante, sañcayo belaṭṭhaputto sandiṭṭhikaṃ sāmaññaphalaṃ puṭṭho samāno vikkhepaṃ byākāsi. Seyyathāpi, bhante, ambaṃ vā puṭṭho labujaṃ byākareyya, labujaṃ vā puṭṭho ambaṃ byākareyya; evameva kho me, bhante, sañcayo belaṭṭhaputto sandiṭṭhikaṃ sāmaññaphalaṃ puṭṭho samāno vikkhepaṃ byākāsi. Tassa mayhaṃ, bhante, etadahosi—  ‘ayañca imesaṃ samaṇabrāhmaṇānaṃ sabbabālo sabbamūḷho. Kathañhi nāma sandiṭṭhikaṃ sāmaññaphalaṃ puṭṭho samāno vikkhepaṃ byākarissatī’ti. Tassa mayhaṃ, bhante, etadahosi—  ‘kathañhi nāma mādiso samaṇaṃ vā brāhmaṇaṃ vā vijite vasantaṃ apasādetabbaṃ maññeyyā’ti. So kho ahaṃ, bhante, sañcayassa belaṭṭhaputtassa bhāsitaṃ neva abhinandiṃ nappaṭikkosiṃ. Anabhinanditvā appaṭikkositvā anattamano anattamanavācaṃ anicchāretvā tameva vācaṃ anuggaṇhanto anikkujjanto uṭṭhāyāsanā pakkamiṃ. </div>
</div>
</html>
