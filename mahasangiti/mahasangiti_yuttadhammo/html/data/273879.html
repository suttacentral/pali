<html>
<div class="i">11.2.9 Satthāravandanāsutta</div>
<div class="h">Sakkasaṃyutta</div>
<div class="h">Dutiyavagga</div>
<div class="h">Satthāravandanāsutta</div>
<div class="q" id="p_12S1_1664"> <div class="divNumber">265.</div> <div class="p">
<span class="pN">1664</span>Sāvatthiyaṃ jetavane. “Bhūtapubbaṃ, bhikkhave, sakko devānamindo mātaliṃ saṅgāhakaṃ āmantesi—  ‘yojehi, samma mātali, sahassayuttaṃ ājaññarathaṃ, uyyānabhūmiṃ gacchāma subhūmiṃ dassanāyā’ti. ‘Evaṃ, bhaddantavā’ti kho, bhikkhave, mātali saṅgāhako sakkassa devānamindassa paṭissutvā sahassayuttaṃ ājaññarathaṃ yojetvā sakkassa devānamindassa paṭivedesi—  ‘yutto kho te, mārisa, sahassayutto ājaññaratho. Yassadāni kālaṃ maññasī’ti. Atha kho, bhikkhave, sakko devānamindo vejayantapāsādā orohanto añjaliṃ katvā sudaṃ bhagavantaṃ namassati. Atha kho, bhikkhave, mātali saṅgāhako sakkaṃ devānamindaṃ gāthāya ajjhabhāsi—  </div>
</div>
<div class="q" id="p_12S1_1665"> <div class="p"> <table class="singleColumn"> <tr> <td> <div class="pN">1665</div> <div class="G">‘Yañhi devā manussā ca,</div> </td> </tr> <tr> <td> <div class="G">taṃ namassanti vāsava;</div> </td> </tr> <tr> <td> <div class="G">Atha ko nāma so yakkho,</div> </td> </tr> <tr> <td> <div class="G">yaṃ tvaṃ sakka namassasī’ti.</div> </td> </tr> </table> </div>
</div>
<div class="q" id="p_12S1_1666"> <div class="p"> <table class="singleColumn"> <tr> <td> <div class="pN">1666</div> <div class="G">‘Yo idha sammāsambuddho,</div> </td> </tr> <tr> <td> <div class="G">asmiṃ loke sadevake;</div> </td> </tr> <tr> <td> <div class="G">Anomanāmaṃ satthāraṃ,</div> </td> </tr> <tr> <td> <div class="G">taṃ namassāmi mātali.</div> </td> </tr> </table> </div>
</div>
<div class="q" id="p_12S1_1667"> <div class="p"> <table class="singleColumn"> <tr> <td> <div class="pN">1667</div> <div class="G">Yesaṃ rāgo ca doso ca,</div> </td> </tr> <tr> <td> <div class="G">avijjā ca virājitā;</div> </td> </tr> <tr> <td> <div class="G">Khīṇāsavā arahanto,</div> </td> </tr> <tr> <td> <div class="G">te namassāmi mātali.</div> </td> </tr> </table> </div>
</div>
<div class="q" id="p_12S1_1668"> <div class="p"> <table class="singleColumn"> <tr> <td> <div class="pN">1668</div> <div class="G">Ye rāgadosavinayā,</div> </td> </tr> <tr> <td> <div class="G">avijjāsamatikkamā;</div> </td> </tr> <tr> <td> <div class="G">Sekkhā apacayārāmā,</div> </td> </tr> <tr> <td> <div class="G">appamattānusikkhare;</div> </td> </tr> <tr> <td> <div class="G">Te namassāmi mātalī’ti.</div> </td> </tr> </table> </div>
</div>
<div class="q" id="p_12S1_1669"> <div class="p"> <table class="singleColumn"> <tr> <td> <div class="pN">1669</div> <div class="G">‘Seṭṭhā hi kira lokasmiṃ,</div> </td> </tr> <tr> <td> <div class="G">ye tvaṃ sakka namassasi;</div> </td> </tr> <tr> <td> <div class="G">Ahampi te namassāmi,</div> </td> </tr> <tr> <td> <div class="G">ye namassasi vāsavā’ti.</div> </td> </tr> </table> </div>
</div>
<div class="q" id="p_12S1_1670"> <div class="p"> <table class="singleColumn"> <tr> <td> <div class="pN">1670</div> <div class="G">Idaṃ vatvāna maghavā,</div> </td> </tr> <tr> <td> <div class="G">devarājā sujampati;</div> </td> </tr> <tr> <td> <div class="G">Bhagavantaṃ namassitvā,</div> </td> </tr> <tr> <td> <div class="G">pamukho rathamāruhī”ti.</div> </td> </tr> </table> </div>
</div>
</html>
