<html>
<div class="i">5.7 Nandamāṇavapucchā</div>
<div class="h">Pārāyanavagga</div>
<div class="h">Nandamāṇavapucchā</div>
<div class="q" id="p_18Sn_1272"> <div class="divNumber">1084.</div> <div class="p"> <table class="singleColumn"> <tr> <td> <div class="pN">1272</div> <div class="G">“Santi loke munayo, <span class="gathaQuote">(iccāyasmā nando)</span>
</div> </td> </tr> <tr> <td> <div class="G">Janā vadanti tayidaṃ kathaṃsu;</div> </td> </tr> <tr> <td> <div class="G">Ñāṇūpapannaṃ no muniṃ vadanti,</div> </td> </tr> <tr> <td> <div class="G">Udāhu ve jīvitenūpapannaṃ”. (1)</div> </td> </tr> </table> </div>
</div>
<div class="q" id="p_18Sn_1273"> <div class="divNumber">1085.</div> <div class="p"> <table class="singleColumn"> <tr> <td> <div class="pN">1273</div> <div class="G">“Na diṭṭhiyā na sutiyā na ñāṇena, ( )</div> </td> </tr> <tr> <td> <div class="G">Munīdha nanda kusalā vadanti;</div> </td> </tr> <tr> <td> <div class="G">Visenikatvā anīghā nirāsā,</div> </td> </tr> <tr> <td> <div class="G">Caranti ye te munayoti brūmi”. (2)</div> </td> </tr> </table> </div>
</div>
<div class="q" id="p_18Sn_1274"> <div class="divNumber">1086.</div> <div class="p"> <table class="singleColumn"> <tr> <td> <div class="pN">1274</div> <div class="G">“Ye kecime samaṇabrāhmaṇāse, <span class="gathaQuote">(iccāyasmā nando)</span>
</div> </td> </tr> <tr> <td> <div class="G">Diṭṭhassutenāpi vadanti suddhiṃ;</div> </td> </tr> <tr> <td> <div class="G">Sīlabbatenāpi vadanti suddhiṃ,</div> </td> </tr> <tr> <td> <div class="G">Anekarūpena vadanti suddhiṃ.</div> </td> </tr> </table> </div>
</div>
<div class="q" id="p_18Sn_1275"> <div class="p"> <table class="singleColumn"> <tr> <td> <div class="pN">1275</div> <div class="G">Kaccissu te bhagavā tattha yatā carantā,</div> </td> </tr> <tr> <td> <div class="G">Atāru jātiñca jarañca mārisa;</div> </td> </tr> <tr> <td> <div class="G">Pucchāmi taṃ bhagavā brūhi me taṃ”. (3)</div> </td> </tr> </table> </div>
</div>
<div class="q" id="p_18Sn_1276"> <div class="divNumber">1087.</div> <div class="p"> <table class="singleColumn"> <tr> <td> <div class="pN">1276</div> <div class="G">“Ye kecime samaṇabrāhmaṇāse, <span class="gathaQuote">(nandāti bhagavā)</span>
</div> </td> </tr> <tr> <td> <div class="G">Diṭṭhassutenāpi vadanti suddhiṃ;</div> </td> </tr> <tr> <td> <div class="G">Sīlabbatenāpi vadanti suddhiṃ,</div> </td> </tr> <tr> <td> <div class="G">Anekarūpena vadanti suddhiṃ;</div> </td> </tr> <tr> <td> <div class="G">Kiñcāpi te tattha yatā caranti,</div> </td> </tr> <tr> <td> <div class="G">Nātariṃsu jātijaranti brūmi”. (4)</div> </td> </tr> </table> </div>
</div>
<div class="q" id="p_18Sn_1277"> <div class="divNumber">1088.</div> <div class="p"> <table class="singleColumn"> <tr> <td> <div class="pN">1277</div> <div class="G">“Ye kecime samaṇabrāhmaṇāse, <span class="gathaQuote">(iccāyasmā nando)</span>
</div> </td> </tr> <tr> <td> <div class="G">Diṭṭhassutenāpi vadanti suddhiṃ;</div> </td> </tr> <tr> <td> <div class="G">Sīlabbatenāpi vadanti suddhiṃ,</div> </td> </tr> <tr> <td> <div class="G">Anekarūpena vadanti suddhiṃ.</div> </td> </tr> </table> </div>
</div>
<div class="q" id="p_18Sn_1278"> <div class="p"> <table class="singleColumn"> <tr> <td> <div class="pN">1278</div> <div class="G">Te ce muni brūsi anoghatiṇṇe,</div> </td> </tr> <tr> <td> <div class="G">Atha ko carahi devamanussaloke;</div> </td> </tr> <tr> <td> <div class="G">Atāri jātiñca jarañca mārisa,</div> </td> </tr> <tr> <td> <div class="G">Pucchāmi taṃ bhagavā brūhi metaṃ”. (5)</div> </td> </tr> </table> </div>
</div>
<div class="q" id="p_18Sn_1279"> <div class="divNumber">1089.</div> <div class="p"> <table class="singleColumn"> <tr> <td> <div class="pN">1279</div> <div class="G">“Nāhaṃ sabbe samaṇabrāhmaṇāse, <span class="gathaQuote">(nandāti bhagavā)</span>
</div> </td> </tr> <tr> <td> <div class="G">Jātijarāya nivutāti brūmi;</div> </td> </tr> <tr> <td> <div class="G">Ye sīdha diṭṭhaṃ va sutaṃ mutaṃ vā,</div> </td> </tr> <tr> <td> <div class="G">Sīlabbataṃ vāpi pahāya sabbaṃ.</div> </td> </tr> </table> </div>
</div>
<div class="q" id="p_18Sn_1280"> <div class="p"> <table class="singleColumn"> <tr> <td> <div class="pN">1280</div> <div class="G">Anekarūpampi pahāya sabbaṃ,</div> </td> </tr> <tr> <td> <div class="G">Taṇhaṃ pariññāya anāsavāse;</div> </td> </tr> <tr> <td> <div class="G">Te ve narā oghatiṇṇāti brūmi”. (6)</div> </td> </tr> </table> </div>
</div>
<div class="q" id="p_18Sn_1281"> <div class="divNumber">1090.</div> <div class="p"> <table class="singleColumn"> <tr> <td> <div class="pN">1281</div> <div class="G">“Etābhinandāmi vaco mahesino,</div> </td> </tr> <tr> <td> <div class="G">Sukittitaṃ gotamanūpadhīkaṃ;</div> </td> </tr> <tr> <td> <div class="G">Ye sīdha diṭṭhaṃ va sutaṃ mutaṃ vā,</div> </td> </tr> <tr> <td> <div class="G">Sīlabbataṃ vāpi pahāya sabbaṃ.</div> </td> </tr> </table> </div>
</div>
<div class="q" id="p_18Sn_1282"> <div class="p"> <table class="singleColumn"> <tr> <td> <div class="pN">1282</div> <div class="G">Anekarūpampi pahāya sabbaṃ,</div> </td> </tr> <tr> <td> <div class="G">Taṇhaṃ pariññāya anāsavāse;</div> </td> </tr> <tr> <td> <div class="G">Ahampi te oghatiṇṇāti brūmī”ti. (7)</div> </td> </tr> </table> </div>
</div>
<div class="CENTER" id="p_18Sn_1283">
<span class="pN">1283</span>Nandamāṇavapucchā sattamā.</div>
</html>
