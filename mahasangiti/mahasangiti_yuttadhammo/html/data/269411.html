<html>
<div class="i">16.1.8 Paṇḍaranāgarājajātaka</div>
<div class="h">Tiṃsanipāta</div>
<div class="h">Kiṃchandavagga</div>
<div class="h">Paṇḍaranāgarājajātaka</div>
<div class="q" id="p_22J_3520"> <div class="divNumber">258.</div> <div class="p"> <table class="singleColumn"> <tr> <td> <div class="pN">3520</div> <div class="G">“Vikiṇṇavācaṃ aniguyha mantaṃ,</div> </td> </tr> <tr> <td> <div class="G">Asaññataṃ aparicakkhitāraṃ;</div> </td> </tr> <tr> <td> <div class="G">Bhayaṃ tamanveti sayaṃ abodhaṃ,</div> </td> </tr> <tr> <td> <div class="G">Nāgaṃ yathā paṇḍarakaṃ supaṇṇo.</div> </td> </tr> </table> </div>
</div>
<div class="q" id="p_22J_3521"> <div class="divNumber">259.</div> <div class="p"> <table class="singleColumn"> <tr> <td> <div class="pN">3521</div> <div class="G">Yo guyhamantaṃ parirakkhaṇeyyaṃ,</div> </td> </tr> <tr> <td> <div class="G">Mohā naro saṃsati hāsamāno;</div> </td> </tr> <tr> <td> <div class="G">Taṃ bhinnamantaṃ bhayamanveti khippaṃ,</div> </td> </tr> <tr> <td> <div class="G">Nāgaṃ yathā paṇḍarakaṃ supaṇṇo.</div> </td> </tr> </table> </div>
</div>
<div class="q" id="p_22J_3522"> <div class="divNumber">260.</div> <div class="p"> <table class="singleColumn"> <tr> <td> <div class="pN">3522</div> <div class="G">Nānumitto garuṃ atthaṃ,</div> </td> </tr> <tr> <td> <div class="G">guyhaṃ veditumarahati;</div> </td> </tr> <tr> <td> <div class="G">Sumitto ca asambuddhaṃ,</div> </td> </tr> <tr> <td> <div class="G">sambuddhaṃ vā anatthavā.</div> </td> </tr> </table> </div>
</div>
<div class="q" id="p_22J_3523"> <div class="divNumber">261.</div> <div class="p"> <table class="singleColumn"> <tr> <td> <div class="pN">3523</div> <div class="G">Vissāsamāpajjimahaṃ acelaṃ,</div> </td> </tr> <tr> <td> <div class="G">Samaṇo ayaṃ sammato bhāvitatto;</div> </td> </tr> <tr> <td> <div class="G">Tassāhamakkhiṃ vivariṃ guyhamatthaṃ,</div> </td> </tr> <tr> <td> <div class="G">Atītamattho kapaṇaṃ rudāmi.</div> </td> </tr> </table> </div>
</div>
<div class="q" id="p_22J_3524"> <div class="divNumber">262.</div> <div class="p"> <table class="singleColumn"> <tr> <td> <div class="pN">3524</div> <div class="G">Tassāhaṃ paramaṃ brahme guyhaṃ,</div> </td> </tr> <tr> <td> <div class="G">Vācañhi maṃ nāsakkhiṃ saṃyametuṃ;</div> </td> </tr> <tr> <td> <div class="G">Tappakkhato hi bhayamāgataṃ mamaṃ,</div> </td> </tr> <tr> <td> <div class="G">Atītamattho kapaṇaṃ rudāmi.</div> </td> </tr> </table> </div>
</div>
<div class="q" id="p_22J_3525"> <div class="divNumber">263.</div> <div class="p"> <table class="singleColumn"> <tr> <td> <div class="pN">3525</div> <div class="G">Yo ve naro suhadaṃ maññamāno,</div> </td> </tr> <tr> <td> <div class="G">Guyhamatthaṃ saṃsati dukkulīne;</div> </td> </tr> <tr> <td> <div class="G">Dosā bhayā athavā rāgarattā,</div> </td> </tr> <tr> <td> <div class="G">Pallatthito bālo asaṃsayaṃ so.</div> </td> </tr> </table> </div>
</div>
<div class="q" id="p_22J_3526"> <div class="divNumber">264.</div> <div class="p"> <table class="singleColumn"> <tr> <td> <div class="pN">3526</div> <div class="G">Tirokkhavāco asataṃ paviṭṭho,</div> </td> </tr> <tr> <td> <div class="G">Yo saṅgatīsu mudīreti vākyaṃ;</div> </td> </tr> <tr> <td> <div class="G">Āsīviso dummukhotyāhu taṃ naraṃ,</div> </td> </tr> <tr> <td> <div class="G">Ārā ārā saṃyame tādisamhā.</div> </td> </tr> </table> </div>
</div>
<div class="q" id="p_22J_3527"> <div class="divNumber">265.</div> <div class="p"> <table class="singleColumn"> <tr> <td> <div class="pN">3527</div> <div class="G">Annaṃ pānaṃ kāsikacandanañca,</div> </td> </tr> <tr> <td> <div class="G">Manāpitthiyo mālamucchādanañca;</div> </td> </tr> <tr> <td> <div class="G">Ohāya gacchāmase sabbakāme,</div> </td> </tr> <tr> <td> <div class="G">Supaṇṇa pāṇūpagatāva tyamhā”.</div> </td> </tr> </table> </div>
</div>
<div class="q" id="p_22J_3528"> <div class="divNumber">266.</div> <div class="p"> <table class="singleColumn"> <tr> <td> <div class="pN">3528</div> <div class="G">“Ko nīdha tiṇṇaṃ garahaṃ upeti,</div> </td> </tr> <tr> <td> <div class="G">Asmiṃdhaloke pāṇabhū nāgarāja;</div> </td> </tr> <tr> <td> <div class="G">Samaṇo supaṇṇo athavā tvameva,</div> </td> </tr> <tr> <td> <div class="G">Kiṃ kāraṇā paṇḍarakaggahīto”.</div> </td> </tr> </table> </div>
</div>
<div class="q" id="p_22J_3529"> <div class="divNumber">267.</div> <div class="p"> <table class="singleColumn"> <tr> <td> <div class="pN">3529</div> <div class="G">“Samaṇoti me sammatatto ahosi,</div> </td> </tr> <tr> <td> <div class="G">Piyo ca me manasā bhāvitatto;</div> </td> </tr> <tr> <td> <div class="G">Tassāhamakkhiṃ vivariṃ guyhamatthaṃ,</div> </td> </tr> <tr> <td> <div class="G">Atītamattho kapaṇaṃ rudāmi”.</div> </td> </tr> </table> </div>
</div>
<div class="q" id="p_22J_3530"> <div class="divNumber">268.</div> <div class="p"> <table class="singleColumn"> <tr> <td> <div class="pN">3530</div> <div class="G">“Na catthi satto amaro pathabyā,</div> </td> </tr> <tr> <td> <div class="G">Paññāvidhā natthi na ninditabbā;</div> </td> </tr> <tr> <td> <div class="G">Saccena dhammena dhitiyā damena,</div> </td> </tr> <tr> <td> <div class="G">Alabbhamabyāharatī naro idha.</div> </td> </tr> </table> </div>
</div>
<div class="q" id="p_22J_3531"> <div class="divNumber">269.</div> <div class="p"> <table class="singleColumn"> <tr> <td> <div class="pN">3531</div> <div class="G">Mātāpitā paramā bandhavānaṃ,</div> </td> </tr> <tr> <td> <div class="G">Nāssa tatiyo anukampakatthi;</div> </td> </tr> <tr> <td> <div class="G">Tesampi guyhaṃ paramaṃ na saṃse,</div> </td> </tr> <tr> <td> <div class="G">Mantassa bhedaṃ parisaṅkamāno.</div> </td> </tr> </table> </div>
</div>
<div class="q" id="p_22J_3532"> <div class="divNumber">270.</div> <div class="p"> <table class="singleColumn"> <tr> <td> <div class="pN">3532</div> <div class="G">Mātāpitā bhaginī bhātaro ca,</div> </td> </tr> <tr> <td> <div class="G">Sahāyā vā yassa honti sapakkhā;</div> </td> </tr> <tr> <td> <div class="G">Tesampi guyhaṃ paramaṃ na saṃse,</div> </td> </tr> <tr> <td> <div class="G">Mantassa bhedaṃ parisaṅkamāno.</div> </td> </tr> </table> </div>
</div>
<div class="q" id="p_22J_3533"> <div class="divNumber">271.</div> <div class="p"> <table class="singleColumn"> <tr> <td> <div class="pN">3533</div> <div class="G">Bhariyā ce purisaṃ vajjā,</div> </td> </tr> <tr> <td> <div class="G">Komārī piyabhāṇinī;</div> </td> </tr> <tr> <td> <div class="G">Puttarūpayasūpetā,</div> </td> </tr> <tr> <td> <div class="G">Ñātisaṅghapurakkhatā;</div> </td> </tr> <tr> <td> <div class="G">Tassāpi guyhaṃ paramaṃ na saṃse,</div> </td> </tr> <tr> <td> <div class="G">Mantassa bhedaṃ parisaṅkamāno.</div> </td> </tr> </table> </div>
</div>
<div class="q" id="p_22J_3534"> <div class="divNumber">272.</div> <div class="p"> <table class="singleColumn"> <tr> <td> <div class="pN">3534</div> <div class="G">Na guyhamatthaṃ vivareyya,</div> </td> </tr> <tr> <td> <div class="G">Rakkheyya naṃ yathā nidhiṃ;</div> </td> </tr> <tr> <td> <div class="G">Na hi pātukato sādhu,</div> </td> </tr> <tr> <td> <div class="G">Guyho attho pajānatā.</div> </td> </tr> </table> </div>
</div>
<div class="q" id="p_22J_3535"> <div class="divNumber">273.</div> <div class="p"> <table class="singleColumn"> <tr> <td> <div class="pN">3535</div> <div class="G">Thiyā guyhaṃ na saṃseyya,</div> </td> </tr> <tr> <td> <div class="G">amittassa ca paṇḍito;</div> </td> </tr> <tr> <td> <div class="G">Yo cāmisena saṃhīro,</div> </td> </tr> <tr> <td> <div class="G">hadayattheno ca yo naro.</div> </td> </tr> </table> </div>
</div>
<div class="q" id="p_22J_3536"> <div class="divNumber">274.</div> <div class="p"> <table class="singleColumn"> <tr> <td> <div class="pN">3536</div> <div class="G">Guyhamatthaṃ asambuddhaṃ,</div> </td> </tr> <tr> <td> <div class="G">sambodhayati yo naro;</div> </td> </tr> <tr> <td> <div class="G">Mantabhedabhayā tassa,</div> </td> </tr> <tr> <td> <div class="G">dāsabhūto titikkhati.</div> </td> </tr> </table> </div>
</div>
<div class="q" id="p_22J_3537"> <div class="divNumber">275.</div> <div class="p"> <table class="singleColumn"> <tr> <td> <div class="pN">3537</div> <div class="G">Yāvanto purisassatthaṃ,</div> </td> </tr> <tr> <td> <div class="G">guyhaṃ jānanti mantinaṃ;</div> </td> </tr> <tr> <td> <div class="G">Tāvanto tassa ubbegā,</div> </td> </tr> <tr> <td> <div class="G">tasmā guyhaṃ na vissaje.</div> </td> </tr> </table> </div>
</div>
<div class="q" id="p_22J_3538"> <div class="divNumber">276.</div> <div class="p"> <table class="singleColumn"> <tr> <td> <div class="pN">3538</div> <div class="G">Vivicca bhāseyya divā rahassaṃ,</div> </td> </tr> <tr> <td> <div class="G">Rattiṃ giraṃ nātivelaṃ pamuñce;</div> </td> </tr> <tr> <td> <div class="G">Upassutikā hi suṇanti mantaṃ,</div> </td> </tr> <tr> <td> <div class="G">Tasmā manto khippamupeti bhedaṃ.</div> </td> </tr> </table> </div>
</div>
<div class="q" id="p_22J_3539"> <div class="divNumber">277.</div> <div class="p"> <table class="singleColumn"> <tr> <td> <div class="pN">3539</div> <div class="G">Yathāpi assa nagaraṃ mahantaṃ,</div> </td> </tr> <tr> <td> <div class="G">Advārakaṃ āyasaṃ bhaddasālaṃ;</div> </td> </tr> <tr> <td> <div class="G">Samantakhātāparikhāupetaṃ,</div> </td> </tr> <tr> <td> <div class="G">Evampi me te idha guyhamantā.</div> </td> </tr> </table> </div>
</div>
<div class="q" id="p_22J_3540"> <div class="divNumber">278.</div> <div class="p"> <table class="singleColumn"> <tr> <td> <div class="pN">3540</div> <div class="G">Ye guyhamantā avikiṇṇavācā,</div> </td> </tr> <tr> <td> <div class="G">Daḷhā sadatthesu narā dujivha;</div> </td> </tr> <tr> <td> <div class="G">Ārā amittā byavajanti tehi,</div> </td> </tr> <tr> <td> <div class="G">Āsīvisā vā riva sattusaṅghā”.</div> </td> </tr> </table> </div>
</div>
<div class="q" id="p_22J_3541"> <div class="divNumber">279.</div> <div class="p"> <table class="singleColumn"> <tr> <td> <div class="pN">3541</div> <div class="G">“Hitvā gharaṃ pabbajito acelo,</div> </td> </tr> <tr> <td> <div class="G">Naggo muṇḍo carati ghāsahetu;</div> </td> </tr> <tr> <td> <div class="G">Tamhi nu kho vivariṃ guyhamatthaṃ,</div> </td> </tr> <tr> <td> <div class="G">Atthā ca dhammā ca apaggatamhā.</div> </td> </tr> </table> </div>
</div>
<div class="q" id="p_22J_3542"> <div class="divNumber">280.</div> <div class="p"> <table class="singleColumn"> <tr> <td> <div class="pN">3542</div> <div class="G">Kathaṃkaro hoti supaṇṇarāja,</div> </td> </tr> <tr> <td> <div class="G">Kiṃsīlo kena vatena vattaṃ;</div> </td> </tr> <tr> <td> <div class="G">Samaṇo caraṃ hitvā mamāyitāni,</div> </td> </tr> <tr> <td> <div class="G">Kathaṃkaro saggamupeti ṭhānaṃ”.</div> </td> </tr> </table> </div>
</div>
<div class="q" id="p_22J_3543"> <div class="divNumber">281.</div> <div class="p"> <table class="singleColumn"> <tr> <td> <div class="pN">3543</div> <div class="G">“Hiriyā titikkhāya damenupeto,</div> </td> </tr> <tr> <td> <div class="G">Akkodhano pesuṇiyaṃ pahāya;</div> </td> </tr> <tr> <td> <div class="G">Samaṇo caraṃ hitvā mamāyitāni,</div> </td> </tr> <tr> <td> <div class="G">Evaṃkaro saggamupeti ṭhānaṃ”.</div> </td> </tr> </table> </div>
</div>
<div class="q" id="p_22J_3544"> <div class="divNumber">282.</div> <div class="p"> <table class="singleColumn"> <tr> <td> <div class="pN">3544</div> <div class="G">“Mātāva puttaṃ taruṇaṃ tanujjaṃ,</div> </td> </tr> <tr> <td> <div class="G">Samphassatā sabbagattaṃ phareti;</div> </td> </tr> <tr> <td> <div class="G">Evampi me tvaṃ pāturahu dijinda,</div> </td> </tr> <tr> <td> <div class="G">Mātāva puttaṃ anukampamāno”.</div> </td> </tr> </table> </div>
</div>
<div class="q" id="p_22J_3545"> <div class="divNumber">283.</div> <div class="p"> <table class="singleColumn"> <tr> <td> <div class="pN">3545</div> <div class="G">“Handajja tvaṃ muñca vadhā dujivha,</div> </td> </tr> <tr> <td> <div class="G">Tayo hi puttā na hi añño atthi;</div> </td> </tr> <tr> <td> <div class="G">Antevāsī dinnako atrajo ca,</div> </td> </tr> <tr> <td> <div class="G">Rajjassu puttaññataro me ahosi”.</div> </td> </tr> </table> </div>
</div>
<div class="q" id="p_22J_3546"> <div class="divNumber">284.</div> <div class="p"> <table class="singleColumn"> <tr> <td> <div class="pN">3546</div> <div class="G">Icceva vākyaṃ visajjī supaṇṇo,</div> </td> </tr> <tr> <td> <div class="G">Bhumyaṃ patiṭṭhāya dijo dujivhaṃ;</div> </td> </tr> <tr> <td> <div class="G">“Muttajja tvaṃ sabbabhayātivatto,</div> </td> </tr> <tr> <td> <div class="G">Thalūdake hohi mayābhigutto.</div> </td> </tr> </table> </div>
</div>
<div class="q" id="p_22J_3547"> <div class="divNumber">285.</div> <div class="p"> <table class="singleColumn"> <tr> <td> <div class="pN">3547</div> <div class="G">Ātaṅkinaṃ yathā kusalo bhisakko,</div> </td> </tr> <tr> <td> <div class="G">Pipāsitānaṃ rahadova sīto;</div> </td> </tr> <tr> <td> <div class="G">Vesmaṃ yathā himasītaṭṭitānaṃ,</div> </td> </tr> <tr> <td> <div class="G">Evampi te saraṇamahaṃ bhavāmi”.</div> </td> </tr> </table> </div>
</div>
<div class="q" id="p_22J_3548"> <div class="divNumber">286.</div> <div class="p"> <table class="singleColumn"> <tr> <td> <div class="pN">3548</div> <div class="G">“Sandhiṃ katvā amittena,</div> </td> </tr> <tr> <td> <div class="G">aṇḍajena jalābuja;</div> </td> </tr> <tr> <td> <div class="G">Vivariya dāṭhaṃ sesi,</div> </td> </tr> <tr> <td> <div class="G">kuto taṃ bhayamāgataṃ”.</div> </td> </tr> </table> </div>
</div>
<div class="q" id="p_22J_3549"> <div class="divNumber">287.</div> <div class="p"> <table class="singleColumn"> <tr> <td> <div class="pN">3549</div> <div class="G">“Saṅketheva amittasmiṃ,</div> </td> </tr> <tr> <td> <div class="G">mittasmimpi na vissase;</div> </td> </tr> <tr> <td> <div class="G">Abhayā bhayamuppannaṃ,</div> </td> </tr> <tr> <td> <div class="G">api mūlāni kantati.</div> </td> </tr> </table> </div>
</div>
<div class="q" id="p_22J_3550"> <div class="divNumber">288.</div> <div class="p"> <table class="singleColumn"> <tr> <td> <div class="pN">3550</div> <div class="G">Kathaṃ nu vissase tyamhi,</div> </td> </tr> <tr> <td> <div class="G">yenāsi kalaho kato;</div> </td> </tr> <tr> <td> <div class="G">Niccayattena ṭhātabbaṃ,</div> </td> </tr> <tr> <td> <div class="G">so disabbhi na rajjati.</div> </td> </tr> </table> </div>
</div>
<div class="q" id="p_22J_3551"> <div class="divNumber">289.</div> <div class="p"> <table class="singleColumn"> <tr> <td> <div class="pN">3551</div> <div class="G">Vissāsaye na ca taṃ vissayeyya,</div> </td> </tr> <tr> <td> <div class="G">Asaṅkito saṅkito ca bhaveyya;</div> </td> </tr> <tr> <td> <div class="G">Tathā tathā viññū parakkameyya,</div> </td> </tr> <tr> <td> <div class="G">Yathā yathā bhāvaṃ paro na jaññā”.</div> </td> </tr> </table> </div>
</div>
<div class="q" id="p_22J_3552"> <div class="divNumber">290.</div> <div class="p"> <table class="singleColumn"> <tr> <td> <div class="pN">3552</div> <div class="G">Te devavaṇṇā sukhumālarūpā,</div> </td> </tr> <tr> <td> <div class="G">Ubho samā sujayā puññakhandhā;</div> </td> </tr> <tr> <td> <div class="G">Upāgamuṃ karampiyaṃ acelaṃ,</div> </td> </tr> <tr> <td> <div class="G">Missībhūtā assavāhāva nāgā.</div> </td> </tr> </table> </div>
</div>
<div class="q" id="p_22J_3553"> <div class="divNumber">291.</div> <div class="p"> <table class="singleColumn"> <tr> <td> <div class="pN">3553</div> <div class="G">Tato have paṇḍarako acelaṃ,</div> </td> </tr> <tr> <td> <div class="G">Sayamevupāgamma idaṃ avoca;</div> </td> </tr> <tr> <td> <div class="G">“Muttajjahaṃ sabbabhayātivatto,</div> </td> </tr> <tr> <td> <div class="G">Na hi nūna tuyhaṃ manaso piyamhā”.</div> </td> </tr> </table> </div>
</div>
<div class="q" id="p_22J_3554"> <div class="divNumber">292.</div> <div class="p"> <table class="singleColumn"> <tr> <td> <div class="pN">3554</div> <div class="G">“Piyo hi me āsi supaṇṇarājā,</div> </td> </tr> <tr> <td> <div class="G">Asaṃsayaṃ paṇḍarakena saccaṃ;</div> </td> </tr> <tr> <td> <div class="G">So rāgarattova akāsimetaṃ,</div> </td> </tr> <tr> <td> <div class="G">Pāpakammaṃ sampajāno na mohā”.</div> </td> </tr> </table> </div>
</div>
<div class="q" id="p_22J_3555"> <div class="divNumber">293.</div> <div class="p"> <table class="singleColumn"> <tr> <td> <div class="pN">3555</div> <div class="G">“Na me piyaṃ appiyaṃ vāpi hoti,</div> </td> </tr> <tr> <td> <div class="G">Sampassato lokamimaṃ parañca;</div> </td> </tr> <tr> <td> <div class="G">Susaññatānañhi viyañjanena,</div> </td> </tr> <tr> <td> <div class="G">Asaññato lokamimaṃ carāsi.</div> </td> </tr> </table> </div>
</div>
<div class="q" id="p_22J_3556"> <div class="divNumber">294.</div> <div class="p"> <table class="singleColumn"> <tr> <td> <div class="pN">3556</div> <div class="G">Ariyāvakāsosi anariyovāsi,</div> </td> </tr> <tr> <td> <div class="G">Asaññato saññatasannikāso;</div> </td> </tr> <tr> <td> <div class="G">Kaṇhābhijātikosi anariyarūpo,</div> </td> </tr> <tr> <td> <div class="G">Pāpaṃ bahuṃ duccaritaṃ acāri.</div> </td> </tr> </table> </div>
</div>
<div class="q" id="p_22J_3557"> <div class="divNumber">295.</div> <div class="p"> <table class="singleColumn"> <tr> <td> <div class="pN">3557</div> <div class="G">Aduṭṭhassa tuvaṃ dubbhi,</div> </td> </tr> <tr> <td> <div class="G">dubbhī ca pisuṇo casi;</div> </td> </tr> <tr> <td> <div class="G">Etena saccavajjena,</div> </td> </tr> <tr> <td> <div class="G">muddhā te phalatu sattadhā”.</div> </td> </tr> </table> </div>
</div>
<div class="q" id="p_22J_3558"> <div class="divNumber">296.</div> <div class="p"> <table class="singleColumn"> <tr> <td> <div class="pN">3558</div> <div class="G">“Tasmā hi mittānaṃ na dubbhitabbaṃ,</div> </td> </tr> <tr> <td> <div class="G">Mittadubbhā pāpiyo natthi añño;</div> </td> </tr> <tr> <td> <div class="G">Āsittasatto nihato pathabyā,</div> </td> </tr> <tr> <td> <div class="G">Indassa vākyena hi saṃvaro hato”ti.</div> </td> </tr> </table> </div>
</div>
<div class="CENTER" id="p_22J_3559">
<span class="pN">3559</span>Paṇḍaranāgarājajātakaṃ aṭṭhamaṃ.</div>
</html>
