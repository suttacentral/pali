<html>
<div class="i">4.3 Gopālakasutta</div>
<div class="h">Meghiyavagga</div>
<div class="h">Gopālakasutta</div>
<div class="q" id="p_18Ud_279"> <div class="divNumber">33.</div> <div class="p">
<span class="pN">279</span>Evaṃ me sutaṃ—  ekaṃ samayaṃ bhagavā kosalesu cārikaṃ carati mahatā bhikkhusaṃghena saddhiṃ. Atha kho bhagavā maggā okkamma yena aññataraṃ rukkhamūlaṃ tenupasaṅkami; upasaṅkamitvā paññatte āsane nisīdi. </div>
</div>
<div class="q" id="p_18Ud_280"> <div class="p">
<span class="pN">280</span>Atha kho aññataro gopālako yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho taṃ gopālakaṃ bhagavā dhammiyā kathāya sandassesi samādapesi samuttejesi sampahaṃsesi. </div>
</div>
<div class="q" id="p_18Ud_281"> <div class="p">
<span class="pN">281</span>Atha kho so gopālako bhagavatā dhammiyā kathāya sandassito samādapito samuttejito sampahaṃsito bhagavantaṃ etadavoca—  “adhivāsetu me, bhante, bhagavā svātanāya bhattaṃ saddhiṃ bhikkhusaṃghenā”ti. Adhivāsesi bhagavā tuṇhībhāvena. Atha kho so gopālako bhagavato adhivāsanaṃ viditvā uṭṭhāyāsanā bhagavantaṃ abhivādetvā padakkhiṇaṃ katvā pakkāmi. </div>
</div>
<div class="q" id="p_18Ud_282"> <div class="p">
<span class="pN">282</span>Atha kho so gopālako tassā rattiyā accayena sake nivesane pahūtaṃ appodakapāyāsaṃ paṭiyādāpetvā navañca sappiṃ bhagavato kālaṃ ārocesi—  “kālo, bhante, niṭṭhitaṃ bhattan”ti. </div>
</div>
<div class="q" id="p_18Ud_283"> <div class="p">
<span class="pN">283</span>Atha kho bhagavā pubbaṇhasamayaṃ nivāsetvā pattacīvaramādāya saddhiṃ bhikkhusaṃghena yena tassa gopālakassa nivesanaṃ tenupasaṅkami; upasaṅkamitvā paññatte āsane nisīdi. Atha kho so gopālako buddhappamukhaṃ bhikkhusaṃghaṃ appodakapāyāsena navena ca sappinā sahatthā santappesi sampavāresi. Atha kho so gopālako bhagavantaṃ bhuttāviṃ onītapattapāṇiṃ aññataraṃ nīcaṃ āsanaṃ gahetvā ekamantaṃ nisīdi. Ekamantaṃ nisinnaṃ kho taṃ gopālakaṃ bhagavā dhammiyā kathāya sandassetvā samādapetvā samuttejetvā sampahaṃsetvā uṭṭhāyāsanā pakkāmi. Atha kho acirapakkantassa bhagavato taṃ gopālakaṃ aññataro puriso sīmantarikāya jīvitā voropesi. </div>
</div>
<div class="q" id="p_18Ud_284"> <div class="p">
<span class="pN">284</span>Atha kho sambahulā bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ—  “yena, bhante, gopālakena ajja buddhappamukho bhikkhusaṃgho appodakapāyāsena navena ca sappinā sahatthā santappito sampavārito so kira, bhante, gopālako aññatarena purisena sīmantarikāya jīvitā voropito”ti. </div>
</div>
<div class="q" id="p_18Ud_285"> <div class="p">
<span class="pN">285</span>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—  </div>
</div>
<div class="q" id="p_18Ud_286"> <div class="p"> <table class="singleColumn"> <tr> <td> <div class="pN">286</div> <div class="G">“Diso disaṃ yaṃ taṃ kayirā,</div> </td> </tr> <tr> <td> <div class="G">verī vā pana verinaṃ;</div> </td> </tr> <tr> <td> <div class="G">Micchāpaṇihitaṃ cittaṃ,</div> </td> </tr> <tr> <td> <div class="G">pāpiyo naṃ tato kare”ti. (42)</div> </td> </tr> </table> </div>
</div>
<div class="CENTER" id="p_18Ud_287">
<span class="pN">287</span>Tatiyaṃ.</div>
</html>
