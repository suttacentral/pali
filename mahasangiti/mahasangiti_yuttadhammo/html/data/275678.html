<html>
<div class="i">4.1.6 Kappasutta</div>
<div class="h">Catutthapaṇṇāsaka</div>
<div class="h">Indriyavagga</div>
<div class="h">Kappasutta</div>
<div class="q" id="p_15A4_917"> <div class="divNumber">156.</div> <div class="p">
<span class="pN">917</span>“Cattārimāni, bhikkhave, kappassa asaṅkhyeyyāni. Katamāni cattāri? Yadā, bhikkhave, kappo saṃvaṭṭati, taṃ na sukaraṃ saṅkhātuṃ—  ettakāni vassānīti vā, ettakāni vassasatānīti vā, ettakāni vassasahassānīti vā, ettakāni vassasatasahassānīti vā. </div>
</div>
<div class="q" id="p_15A4_918"> <div class="p">
<span class="pN">918</span>Yadā, bhikkhave, kappo saṃvaṭṭo tiṭṭhati, taṃ na sukaraṃ saṅkhātuṃ—  ettakāni vassānīti vā, ettakāni vassasatānīti vā, ettakāni vassasahassānīti vā, ettakāni vassasatasahassānīti vā. </div>
</div>
<div class="q" id="p_15A4_919"> <div class="p">
<span class="pN">919</span>Yadā, bhikkhave, kappo vivaṭṭati, taṃ na sukaraṃ saṅkhātuṃ—  ettakāni vassānīti vā, ettakāni vassasatānīti vā, ettakāni vassasahassānīti vā, ettakāni vassasatasahassānīti vā. </div>
</div>
<div class="q" id="p_15A4_920"> <div class="p">
<span class="pN">920</span>Yadā, bhikkhave, kappo vivaṭṭo tiṭṭhati, taṃ na sukaraṃ saṅkhātuṃ—  ettakāni vassānīti vā, ettakāni vassasatānīti vā, ettakāni vassasahassānīti vā, ettakāni vassasatasahassānīti vā. Imāni kho, bhikkhave, cattāri kappassa asaṅkhyeyyānī”ti. </div>
</div>
<div class="CENTER" id="p_15A4_921">
<span class="pN">921</span>Chaṭṭhaṃ.</div>
</html>
