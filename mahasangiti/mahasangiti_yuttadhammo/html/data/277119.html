<html>
<div class="i">1.1.3.1 Sabbasutta</div>
<div class="h">Saḷāyatanasaṃyutta</div>
<div class="h">Paṭhamapaṇṇāsaka</div>
<div class="h">Sabbavagga</div>
<div class="h">Sabbasutta</div>
<div class="q" id="p_13S4_63"> <div class="divNumber">23.</div> <div class="p">
<span class="pN">63</span>Sāvatthinidānaṃ. “Sabbaṃ vo, bhikkhave, desessāmi. Taṃ suṇātha. Kiñca, bhikkhave, sabbaṃ? Cakkhuñceva rūpā ca, sotañca saddā ca, ghānañca gandhā ca, jivhā ca rasā ca, kāyo ca phoṭṭhabbā ca, mano ca dhammā ca—  idaṃ vuccati, bhikkhave, sabbaṃ. Yo, bhikkhave, evaṃ vadeyya—  ‘ahametaṃ sabbaṃ paccakkhāya aññaṃ sabbaṃ paññāpessāmī’ti, tassa vācāvatthukamevassa; puṭṭho ca na sampāyeyya, uttariñca vighātaṃ āpajjeyya. Taṃ kissa hetu? Yathā taṃ, bhikkhave, avisayasmin”ti. </div>
</div>
<div class="CENTER" id="p_13S4_64">
<span class="pN">64</span>Paṭhamaṃ.</div>
</html>
