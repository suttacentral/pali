<html>
<div class="i">10.1.11 Cīrāsutta</div>
<div class="h">Yakkhasaṃyutta</div>
<div class="h">Indakavagga</div>
<div class="h">Cīrāsutta</div>
<div class="q" id="p_12S1_1510"> <div class="divNumber">245.</div> <div class="p">
<span class="pN">1510</span>Evaṃ me sutaṃ—  ekaṃ samayaṃ bhagavā rājagahe viharati veḷuvane kalandakanivāpe. Tena kho pana samayena aññataro upāsako cīrāya bhikkhuniyā cīvaraṃ adāsi. Atha kho cīrāya bhikkhuniyā abhippasanno yakkho rājagahe rathikāya rathikaṃ siṅghāṭakena siṅghāṭakaṃ upasaṅkamitvā tāyaṃ velāyaṃ imaṃ gāthaṃ abhāsi—  </div>
</div>
<div class="q" id="p_12S1_1511"> <div class="p"> <table class="singleColumn"> <tr> <td> <div class="pN">1511</div> <div class="G">“Puññaṃ vata pasavi bahuṃ,</div> </td> </tr> <tr> <td> <div class="G">Sappañño vatāyaṃ upāsako;</div> </td> </tr> <tr> <td> <div class="G">Yo cīrāya adāsi cīvaraṃ,</div> </td> </tr> <tr> <td> <div class="G">Sabbayogehi vippamuttiyā”ti.</div> </td> </tr> </table> </div>
</div>
</html>
