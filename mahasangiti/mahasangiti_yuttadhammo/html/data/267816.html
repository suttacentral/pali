<html>
<div class="i">1.1 Vatthugāthā</div>
<div class="h">Pārāyanavaggagāthā</div>
<div class="h">Vatthugāthā</div>
<div class="q" id="p_25Cn_2"> <div class="divNumber">1.</div> <div class="p"> <table class="singleColumn"> <tr> <td> <div class="pN">2</div> <div class="G">Kosalānaṃ purā rammā,</div> </td> </tr> <tr> <td> <div class="G">agamā dakkhiṇāpathaṃ;</div> </td> </tr> <tr> <td> <div class="G">Ākiñcaññaṃ patthayāno,</div> </td> </tr> <tr> <td> <div class="G">brāhmaṇo mantapāragū.</div> </td> </tr> </table> </div>
</div>
<div class="q" id="p_25Cn_3"> <div class="divNumber">2.</div> <div class="p"> <table class="singleColumn"> <tr> <td> <div class="pN">3</div> <div class="G">So assakassa visaye,</div> </td> </tr> <tr> <td> <div class="G">maḷakassa samāsane;</div> </td> </tr> <tr> <td> <div class="G">Vasi godhāvarīkūle,</div> </td> </tr> <tr> <td> <div class="G">uñchena ca phalena ca.</div> </td> </tr> </table> </div>
</div>
<div class="q" id="p_25Cn_4"> <div class="divNumber">3.</div> <div class="p"> <table class="singleColumn"> <tr> <td> <div class="pN">4</div> <div class="G">Tasseva upanissāya,</div> </td> </tr> <tr> <td> <div class="G">gāmo ca vipulo ahu;</div> </td> </tr> <tr> <td> <div class="G">Tato jātena āyena,</div> </td> </tr> <tr> <td> <div class="G">mahāyaññamakappayi.</div> </td> </tr> </table> </div>
</div>
<div class="q" id="p_25Cn_5"> <div class="divNumber">4.</div> <div class="p"> <table class="singleColumn"> <tr> <td> <div class="pN">5</div> <div class="G">Mahāyaññaṃ yajitvāna,</div> </td> </tr> <tr> <td> <div class="G">puna pāvisi assamaṃ;</div> </td> </tr> <tr> <td> <div class="G">Tasmiṃ paṭipaviṭṭhamhi,</div> </td> </tr> <tr> <td> <div class="G">añño āgañchi brāhmaṇo.</div> </td> </tr> </table> </div>
</div>
<div class="q" id="p_25Cn_6"> <div class="divNumber">5.</div> <div class="p"> <table class="singleColumn"> <tr> <td> <div class="pN">6</div> <div class="G">Ugghaṭṭapādo tasito,</div> </td> </tr> <tr> <td> <div class="G">paṅkadanto rajassiro;</div> </td> </tr> <tr> <td> <div class="G">So ca naṃ upasaṅkamma,</div> </td> </tr> <tr> <td> <div class="G">satāni pañca yācati.</div> </td> </tr> </table> </div>
</div>
<div class="q" id="p_25Cn_7"> <div class="divNumber">6.</div> <div class="p"> <table class="singleColumn"> <tr> <td> <div class="pN">7</div> <div class="G">Tamenaṃ bāvarī disvā,</div> </td> </tr> <tr> <td> <div class="G">āsanena nimantayi;</div> </td> </tr> <tr> <td> <div class="G">Sukhañca kusalaṃ pucchi,</div> </td> </tr> <tr> <td> <div class="G">idaṃ vacanamabravi.</div> </td> </tr> </table> </div>
</div>
<div class="q" id="p_25Cn_8"> <div class="divNumber">7.</div> <div class="p"> <table class="singleColumn"> <tr> <td> <div class="pN">8</div> <div class="G">“Yaṃ kho mama deyyadhammaṃ,</div> </td> </tr> <tr> <td> <div class="G">Sabbaṃ visajjitaṃ mayā;</div> </td> </tr> <tr> <td> <div class="G">Anujānāhi me brahme,</div> </td> </tr> <tr> <td> <div class="G">Natthi pañcasatāni me”.</div> </td> </tr> </table> </div>
</div>
<div class="q" id="p_25Cn_9"> <div class="divNumber">8.</div> <div class="p"> <table class="singleColumn"> <tr> <td> <div class="pN">9</div> <div class="G">“Sace me yācamānassa,</div> </td> </tr> <tr> <td> <div class="G">bhavaṃ nānupadassati;</div> </td> </tr> <tr> <td> <div class="G">Sattame divase tuyhaṃ,</div> </td> </tr> <tr> <td> <div class="G">muddhā phalatu sattadhā”.</div> </td> </tr> </table> </div>
</div>
<div class="q" id="p_25Cn_10"> <div class="divNumber">9.</div> <div class="p"> <table class="singleColumn"> <tr> <td> <div class="pN">10</div> <div class="G">Abhisaṅkharitvā kuhako,</div> </td> </tr> <tr> <td> <div class="G">bheravaṃ so akittayi;</div> </td> </tr> <tr> <td> <div class="G">Tassa taṃ vacanaṃ sutvā,</div> </td> </tr> <tr> <td> <div class="G">bāvarī dukkhito ahu.</div> </td> </tr> </table> </div>
</div>
<div class="q" id="p_25Cn_11"> <div class="divNumber">10.</div> <div class="p"> <table class="singleColumn"> <tr> <td> <div class="pN">11</div> <div class="G">Ussussati anāhāro,</div> </td> </tr> <tr> <td> <div class="G">sokasallasamappito;</div> </td> </tr> <tr> <td> <div class="G">Athopi evaṃ cittassa,</div> </td> </tr> <tr> <td> <div class="G">jhāne na ramatī mano.</div> </td> </tr> </table> </div>
</div>
<div class="q" id="p_25Cn_12"> <div class="divNumber">11.</div> <div class="p"> <table class="singleColumn"> <tr> <td> <div class="pN">12</div> <div class="G">Utrastaṃ dukkhitaṃ disvā,</div> </td> </tr> <tr> <td> <div class="G">devatā atthakāminī;</div> </td> </tr> <tr> <td> <div class="G">Bāvariṃ upasaṅkamma,</div> </td> </tr> <tr> <td> <div class="G">idaṃ vacanamabravi.</div> </td> </tr> </table> </div>
</div>
<div class="q" id="p_25Cn_13"> <div class="divNumber">12.</div> <div class="p"> <table class="singleColumn"> <tr> <td> <div class="pN">13</div> <div class="G">“Na so muddhaṃ pajānāti,</div> </td> </tr> <tr> <td> <div class="G">kuhako so dhanatthiko;</div> </td> </tr> <tr> <td> <div class="G">Muddhani muddhapāte vā,</div> </td> </tr> <tr> <td> <div class="G">ñāṇaṃ tassa na vijjati”.</div> </td> </tr> </table> </div>
</div>
<div class="q" id="p_25Cn_14"> <div class="divNumber">13.</div> <div class="p"> <table class="singleColumn"> <tr> <td> <div class="pN">14</div> <div class="G">“Bhotī carahi jānāti,</div> </td> </tr> <tr> <td> <div class="G">Taṃ me akkhāhi pucchitā;</div> </td> </tr> <tr> <td> <div class="G">Muddhaṃ muddhādhipātañca,</div> </td> </tr> <tr> <td> <div class="G">Taṃ suṇoma vaco tava”.</div> </td> </tr> </table> </div>
</div>
<div class="q" id="p_25Cn_15"> <div class="divNumber">14.</div> <div class="p"> <table class="singleColumn"> <tr> <td> <div class="pN">15</div> <div class="G">“Ahampetaṃ na jānāmi,</div> </td> </tr> <tr> <td> <div class="G">ñāṇaṃ mettha na vijjati;</div> </td> </tr> <tr> <td> <div class="G">Muddhani muddhādhipāte ca,</div> </td> </tr> <tr> <td> <div class="G">jinānaṃ hettha dassanaṃ”.</div> </td> </tr> </table> </div>
</div>
<div class="q" id="p_25Cn_16"> <div class="divNumber">15.</div> <div class="p"> <table class="singleColumn"> <tr> <td> <div class="pN">16</div> <div class="G">“Atha ko carahi jānāti,</div> </td> </tr> <tr> <td> <div class="G">asmiṃ pathavimaṇḍale;</div> </td> </tr> <tr> <td> <div class="G">Muddhaṃ muddhādhipātañca,</div> </td> </tr> <tr> <td> <div class="G">taṃ me akkhāhi devate”.</div> </td> </tr> </table> </div>
</div>
<div class="q" id="p_25Cn_17"> <div class="divNumber">16.</div> <div class="p"> <table class="singleColumn"> <tr> <td> <div class="pN">17</div> <div class="G">“Purā kapilavatthumhā,</div> </td> </tr> <tr> <td> <div class="G">nikkhanto lokanāyako;</div> </td> </tr> <tr> <td> <div class="G">Apacco okkākarājassa,</div> </td> </tr> <tr> <td> <div class="G">sakyaputto pabhaṅkaro.</div> </td> </tr> </table> </div>
</div>
<div class="q" id="p_25Cn_18"> <div class="divNumber">17.</div> <div class="p"> <table class="singleColumn"> <tr> <td> <div class="pN">18</div> <div class="G">So hi brāhmaṇa sambuddho,</div> </td> </tr> <tr> <td> <div class="G">sabbadhammāna pāragū;</div> </td> </tr> <tr> <td> <div class="G">Sabbābhiññābalappatto,</div> </td> </tr> <tr> <td> <div class="G">sabbadhammesu cakkhumā;</div> </td> </tr> <tr> <td> <div class="G">Sabbakammakkhayaṃ patto,</div> </td> </tr> <tr> <td> <div class="G">vimutto upadhikkhaye.</div> </td> </tr> </table> </div>
</div>
<div class="q" id="p_25Cn_19"> <div class="divNumber">18.</div> <div class="p"> <table class="singleColumn"> <tr> <td> <div class="pN">19</div> <div class="G">Buddho so bhagavā loke,</div> </td> </tr> <tr> <td> <div class="G">dhammaṃ deseti cakkhumā;</div> </td> </tr> <tr> <td> <div class="G">Taṃ tvaṃ gantvāna pucchassu,</div> </td> </tr> <tr> <td> <div class="G">so te taṃ byākarissati”.</div> </td> </tr> </table> </div>
</div>
<div class="q" id="p_25Cn_20"> <div class="divNumber">19.</div> <div class="p"> <table class="singleColumn"> <tr> <td> <div class="pN">20</div> <div class="G">Sambuddhoti vaco sutvā,</div> </td> </tr> <tr> <td> <div class="G">udaggo bāvarī ahu;</div> </td> </tr> <tr> <td> <div class="G">Sokassa tanuko āsi,</div> </td> </tr> <tr> <td> <div class="G">pītiñca vipulaṃ labhi.</div> </td> </tr> </table> </div>
</div>
<div class="q" id="p_25Cn_21"> <div class="divNumber">20.</div> <div class="p"> <table class="singleColumn"> <tr> <td> <div class="pN">21</div> <div class="G">So bāvarī attamano udaggo,</div> </td> </tr> <tr> <td> <div class="G">Taṃ devataṃ pucchati vedajāto;</div> </td> </tr> <tr> <td> <div class="G">“Katamamhi gāme nigamamhi vā pana,</div> </td> </tr> <tr> <td> <div class="G">Katamamhi vā janapade lokanātho;</div> </td> </tr> <tr> <td> <div class="G">Yattha gantvāna passemu,</div> </td> </tr> <tr> <td> <div class="G">Sambuddhaṃ dvipaduttamaṃ”.</div> </td> </tr> </table> </div>
</div>
<div class="q" id="p_25Cn_22"> <div class="divNumber">21.</div> <div class="p"> <table class="singleColumn"> <tr> <td> <div class="pN">22</div> <div class="G">“Sāvatthiyaṃ kosalamandire jino,</div> </td> </tr> <tr> <td> <div class="G">Pahūtapañño varabhūrimedhaso;</div> </td> </tr> <tr> <td> <div class="G">So sakyaputto vidhuro anāsavo,</div> </td> </tr> <tr> <td> <div class="G">Muddhādhipātassa vidū narāsabho”.</div> </td> </tr> </table> </div>
</div>
<div class="q" id="p_25Cn_23"> <div class="divNumber">22.</div> <div class="p"> <table class="singleColumn"> <tr> <td> <div class="pN">23</div> <div class="G">Tato āmantayī sisse,</div> </td> </tr> <tr> <td> <div class="G">brāhmaṇe mantapāragū;</div> </td> </tr> <tr> <td> <div class="G">“Etha māṇavā akkhissaṃ,</div> </td> </tr> <tr> <td> <div class="G">suṇātha vacanaṃ mama.</div> </td> </tr> </table> </div>
</div>
<div class="q" id="p_25Cn_24"> <div class="divNumber">23.</div> <div class="p"> <table class="singleColumn"> <tr> <td> <div class="pN">24</div> <div class="G">Yasseso dullabho loke,</div> </td> </tr> <tr> <td> <div class="G">pātubhāvo abhiṇhaso;</div> </td> </tr> <tr> <td> <div class="G">Svājja lokamhi uppanno,</div> </td> </tr> <tr> <td> <div class="G">sambuddho iti vissuto;</div> </td> </tr> <tr> <td> <div class="G">Khippaṃ gantvāna sāvatthiṃ,</div> </td> </tr> <tr> <td> <div class="G">passavho dvipaduttamaṃ”.</div> </td> </tr> </table> </div>
</div>
<div class="q" id="p_25Cn_25"> <div class="divNumber">24.</div> <div class="p"> <table class="singleColumn"> <tr> <td> <div class="pN">25</div> <div class="G">“Kathaṃ carahi jānemu,</div> </td> </tr> <tr> <td> <div class="G">disvā buddhoti brāhmaṇa;</div> </td> </tr> <tr> <td> <div class="G">Ajānataṃ no pabrūhi,</div> </td> </tr> <tr> <td> <div class="G">yathā jānemu taṃ mayaṃ”.</div> </td> </tr> </table> </div>
</div>
<div class="q" id="p_25Cn_26"> <div class="divNumber">25.</div> <div class="p"> <table class="singleColumn"> <tr> <td> <div class="pN">26</div> <div class="G">“Āgatāni hi mantesu,</div> </td> </tr> <tr> <td> <div class="G">mahāpurisalakkhaṇā;</div> </td> </tr> <tr> <td> <div class="G">Dvattiṃsāni ca byākkhātā,</div> </td> </tr> <tr> <td> <div class="G">samattā anupubbaso.</div> </td> </tr> </table> </div>
</div>
<div class="q" id="p_25Cn_27"> <div class="divNumber">26.</div> <div class="p"> <table class="singleColumn"> <tr> <td> <div class="pN">27</div> <div class="G">Yassete honti gattesu,</div> </td> </tr> <tr> <td> <div class="G">mahāpurisalakkhaṇā;</div> </td> </tr> <tr> <td> <div class="G">Dveyeva tassa gatiyo,</div> </td> </tr> <tr> <td> <div class="G">tatiyā hi na vijjati.</div> </td> </tr> </table> </div>
</div>
<div class="q" id="p_25Cn_28"> <div class="divNumber">27.</div> <div class="p"> <table class="singleColumn"> <tr> <td> <div class="pN">28</div> <div class="G">Sace agāraṃ āvasati,</div> </td> </tr> <tr> <td> <div class="G">vijeyya pathaviṃ imaṃ;</div> </td> </tr> <tr> <td> <div class="G">Adaṇḍena asatthena,</div> </td> </tr> <tr> <td> <div class="G">dhammena anusāsati.</div> </td> </tr> </table> </div>
</div>
<div class="q" id="p_25Cn_29"> <div class="divNumber">28.</div> <div class="p"> <table class="singleColumn"> <tr> <td> <div class="pN">29</div> <div class="G">Sace ca so pabbajati,</div> </td> </tr> <tr> <td> <div class="G">Agārā anagāriyaṃ;</div> </td> </tr> <tr> <td> <div class="G">Vivaṭṭacchado sambuddho,</div> </td> </tr> <tr> <td> <div class="G">Arahā bhavati anuttaro.</div> </td> </tr> </table> </div>
</div>
<div class="q" id="p_25Cn_30"> <div class="divNumber">29.</div> <div class="p"> <table class="singleColumn"> <tr> <td> <div class="pN">30</div> <div class="G">Jātiṃ gottañca lakkhaṇaṃ,</div> </td> </tr> <tr> <td> <div class="G">mante sisse punāpare;</div> </td> </tr> <tr> <td> <div class="G">Muddhaṃ muddhādhipātañca,</div> </td> </tr> <tr> <td> <div class="G">manasāyeva pucchatha.</div> </td> </tr> </table> </div>
</div>
<div class="q" id="p_25Cn_31"> <div class="divNumber">30.</div> <div class="p"> <table class="singleColumn"> <tr> <td> <div class="pN">31</div> <div class="G">Anāvaraṇadassāvī,</div> </td> </tr> <tr> <td> <div class="G">yadi buddho bhavissati;</div> </td> </tr> <tr> <td> <div class="G">Manasā pucchite pañhe,</div> </td> </tr> <tr> <td> <div class="G">vācāya visajjessati”.</div> </td> </tr> </table> </div>
</div>
<div class="q" id="p_25Cn_32"> <div class="divNumber">31.</div> <div class="p"> <table class="singleColumn"> <tr> <td> <div class="pN">32</div> <div class="G">Bāvarissa vaco sutvā,</div> </td> </tr> <tr> <td> <div class="G">sissā soḷasa brāhmaṇā;</div> </td> </tr> <tr> <td> <div class="G">Ajito tissametteyyo,</div> </td> </tr> <tr> <td> <div class="G">puṇṇako atha mettagū.</div> </td> </tr> </table> </div>
</div>
<div class="q" id="p_25Cn_33"> <div class="divNumber">32.</div> <div class="p"> <table class="singleColumn"> <tr> <td> <div class="pN">33</div> <div class="G">Dhotako upasīvo ca,</div> </td> </tr> <tr> <td> <div class="G">nando ca atha hemako;</div> </td> </tr> <tr> <td> <div class="G">Todeyyakappā dubhayo,</div> </td> </tr> <tr> <td> <div class="G">jatukaṇṇī ca paṇḍito.</div> </td> </tr> </table> </div>
</div>
<div class="q" id="p_25Cn_34"> <div class="divNumber">33.</div> <div class="p"> <table class="singleColumn"> <tr> <td> <div class="pN">34</div> <div class="G">Bhadrāvudho udayo ca,</div> </td> </tr> <tr> <td> <div class="G">posālo cāpi brāhmaṇo;</div> </td> </tr> <tr> <td> <div class="G">Mogharājā ca medhāvī,</div> </td> </tr> <tr> <td> <div class="G">piṅgiyo ca mahāisi.</div> </td> </tr> </table> </div>
</div>
<div class="q" id="p_25Cn_35"> <div class="divNumber">34.</div> <div class="p"> <table class="singleColumn"> <tr> <td> <div class="pN">35</div> <div class="G">Paccekagaṇino sabbe,</div> </td> </tr> <tr> <td> <div class="G">sabbalokassa vissutā;</div> </td> </tr> <tr> <td> <div class="G">Jhāyī jhānaratā dhīrā,</div> </td> </tr> <tr> <td> <div class="G">pubbavāsanavāsitā.</div> </td> </tr> </table> </div>
</div>
<div class="q" id="p_25Cn_36"> <div class="divNumber">35.</div> <div class="p"> <table class="singleColumn"> <tr> <td> <div class="pN">36</div> <div class="G">Bāvariṃ abhivādetvā,</div> </td> </tr> <tr> <td> <div class="G">katvā ca naṃ padakkhiṇaṃ;</div> </td> </tr> <tr> <td> <div class="G">Jaṭājinadharā sabbe,</div> </td> </tr> <tr> <td> <div class="G">pakkāmuṃ uttarāmukhā.</div> </td> </tr> </table> </div>
</div>
<div class="q" id="p_25Cn_37"> <div class="divNumber">36.</div> <div class="p"> <table class="singleColumn"> <tr> <td> <div class="pN">37</div> <div class="G">Maḷakassa patiṭṭhānaṃ,</div> </td> </tr> <tr> <td> <div class="G">puramāhissatiṃ tadā;</div> </td> </tr> <tr> <td> <div class="G">Ujjeniñcāpi gonaddhaṃ,</div> </td> </tr> <tr> <td> <div class="G">vedisaṃ vanasavhayaṃ.</div> </td> </tr> </table> </div>
</div>
<div class="q" id="p_25Cn_38"> <div class="divNumber">37.</div> <div class="p"> <table class="singleColumn"> <tr> <td> <div class="pN">38</div> <div class="G">Kosambiñcāpi sāketaṃ,</div> </td> </tr> <tr> <td> <div class="G">sāvatthiñca puruttamaṃ;</div> </td> </tr> <tr> <td> <div class="G">Setabyaṃ kapilavatthuṃ,</div> </td> </tr> <tr> <td> <div class="G">kusinārañca mandiraṃ.</div> </td> </tr> </table> </div>
</div>
<div class="q" id="p_25Cn_39"> <div class="divNumber">38.</div> <div class="p"> <table class="singleColumn"> <tr> <td> <div class="pN">39</div> <div class="G">Pāvañca bhoganagaraṃ,</div> </td> </tr> <tr> <td> <div class="G">vesāliṃ māgadhaṃ puraṃ;</div> </td> </tr> <tr> <td> <div class="G">Pāsāṇakaṃ cetiyañca,</div> </td> </tr> <tr> <td> <div class="G">ramaṇīyaṃ manoramaṃ.</div> </td> </tr> </table> </div>
</div>
<div class="q" id="p_25Cn_40"> <div class="divNumber">39.</div> <div class="p"> <table class="singleColumn"> <tr> <td> <div class="pN">40</div> <div class="G">Tasitovudakaṃ sītaṃ,</div> </td> </tr> <tr> <td> <div class="G">mahālābhaṃva vāṇijo;</div> </td> </tr> <tr> <td> <div class="G">Chāyaṃ ghammābhitattova,</div> </td> </tr> <tr> <td> <div class="G">turitā pabbatamāruhuṃ.</div> </td> </tr> </table> </div>
</div>
<div class="q" id="p_25Cn_41"> <div class="divNumber">40.</div> <div class="p"> <table class="singleColumn"> <tr> <td> <div class="pN">41</div> <div class="G">Bhagavā tamhi samaye,</div> </td> </tr> <tr> <td> <div class="G">bhikkhusaṃghapurakkhato;</div> </td> </tr> <tr> <td> <div class="G">Bhikkhūnaṃ dhammaṃ deseti,</div> </td> </tr> <tr> <td> <div class="G">sīhova nadatī vane.</div> </td> </tr> </table> </div>
</div>
<div class="q" id="p_25Cn_42"> <div class="divNumber">41.</div> <div class="p"> <table class="singleColumn"> <tr> <td> <div class="pN">42</div> <div class="G">Ajito addasa buddhaṃ,</div> </td> </tr> <tr> <td> <div class="G">Pītaraṃsiṃva bhāṇumaṃ;</div> </td> </tr> <tr> <td> <div class="G">Candaṃ yathā pannarase,</div> </td> </tr> <tr> <td> <div class="G">Paripūraṃ upāgataṃ.</div> </td> </tr> </table> </div>
</div>
<div class="q" id="p_25Cn_43"> <div class="divNumber">42.</div> <div class="p"> <table class="singleColumn"> <tr> <td> <div class="pN">43</div> <div class="G">Athassa gatte disvāna,</div> </td> </tr> <tr> <td> <div class="G">paripūrañca byañjanaṃ;</div> </td> </tr> <tr> <td> <div class="G">Ekamantaṃ ṭhito haṭṭho,</div> </td> </tr> <tr> <td> <div class="G">manopañhe apucchatha.</div> </td> </tr> </table> </div>
</div>
<div class="q" id="p_25Cn_44"> <div class="divNumber">43.</div> <div class="p"> <table class="singleColumn"> <tr> <td> <div class="pN">44</div> <div class="G">“Ādissa jammanaṃ brūhi,</div> </td> </tr> <tr> <td> <div class="G">gottaṃ brūhi salakkhaṇaṃ;</div> </td> </tr> <tr> <td> <div class="G">Mantesu pāramiṃ brūhi,</div> </td> </tr> <tr> <td> <div class="G">kati vāceti brāhmaṇo”.</div> </td> </tr> </table> </div>
</div>
<div class="q" id="p_25Cn_45"> <div class="divNumber">44.</div> <div class="p"> <table class="singleColumn"> <tr> <td> <div class="pN">45</div> <div class="G">“Vīsaṃ vassasataṃ āyu,</div> </td> </tr> <tr> <td> <div class="G">so ca gottena bāvarī;</div> </td> </tr> <tr> <td> <div class="G">Tīṇissa lakkhaṇā gatte,</div> </td> </tr> <tr> <td> <div class="G">tiṇṇaṃ vedāna pāragū.</div> </td> </tr> </table> </div>
</div>
<div class="q" id="p_25Cn_46"> <div class="divNumber">45.</div> <div class="p"> <table class="singleColumn"> <tr> <td> <div class="pN">46</div> <div class="G">Lakkhaṇe itihāse ca,</div> </td> </tr> <tr> <td> <div class="G">sanighaṇḍusakeṭubhe;</div> </td> </tr> <tr> <td> <div class="G">Pañcasatāni vāceti,</div> </td> </tr> <tr> <td> <div class="G">sadhamme pāramiṃ gato”.</div> </td> </tr> </table> </div>
</div>
<div class="q" id="p_25Cn_47"> <div class="divNumber">46.</div> <div class="p"> <table class="singleColumn"> <tr> <td> <div class="pN">47</div> <div class="G">“Lakkhaṇānaṃ pavicayaṃ,</div> </td> </tr> <tr> <td> <div class="G">bāvarissa naruttama;</div> </td> </tr> <tr> <td> <div class="G">Taṇhacchida pakāsehi,</div> </td> </tr> <tr> <td> <div class="G">mā no kaṅkhāyitaṃ ahu”.</div> </td> </tr> </table> </div>
</div>
<div class="q" id="p_25Cn_48"> <div class="divNumber">47.</div> <div class="p"> <table class="singleColumn"> <tr> <td> <div class="pN">48</div> <div class="G">“Mukhaṃ jivhāya chādeti,</div> </td> </tr> <tr> <td> <div class="G">uṇṇassa bhamukantare;</div> </td> </tr> <tr> <td> <div class="G">Kosohitaṃ vatthaguyhaṃ,</div> </td> </tr> <tr> <td> <div class="G">evaṃ jānāhi māṇava”.</div> </td> </tr> </table> </div>
</div>
<div class="q" id="p_25Cn_49"> <div class="divNumber">48.</div> <div class="p"> <table class="singleColumn"> <tr> <td> <div class="pN">49</div> <div class="G">Pucchañhi kiñci asuṇanto,</div> </td> </tr> <tr> <td> <div class="G">sutvā pañhe viyākate;</div> </td> </tr> <tr> <td> <div class="G">Vicinteti jano sabbo,</div> </td> </tr> <tr> <td> <div class="G">vedajāto katañjalī.</div> </td> </tr> </table> </div>
</div>
<div class="q" id="p_25Cn_50"> <div class="divNumber">49.</div> <div class="p"> <table class="singleColumn"> <tr> <td> <div class="pN">50</div> <div class="G">“Ko nu devo vā brahmā vā,</div> </td> </tr> <tr> <td> <div class="G">indo vāpi sujampati;</div> </td> </tr> <tr> <td> <div class="G">Manasā pucchite pañhe,</div> </td> </tr> <tr> <td> <div class="G">kametaṃ paṭibhāsati”.</div> </td> </tr> </table> </div>
</div>
<div class="q" id="p_25Cn_51"> <div class="divNumber">50.</div> <div class="p"> <table class="singleColumn"> <tr> <td> <div class="pN">51</div> <div class="G">“Muddhaṃ muddhādhipātañca,</div> </td> </tr> <tr> <td> <div class="G">bāvarī paripucchati;</div> </td> </tr> <tr> <td> <div class="G">Taṃ byākarohi bhagavā,</div> </td> </tr> <tr> <td> <div class="G">kaṅkhaṃ vinaya no ise”.</div> </td> </tr> </table> </div>
</div>
<div class="q" id="p_25Cn_52"> <div class="divNumber">51.</div> <div class="p"> <table class="singleColumn"> <tr> <td> <div class="pN">52</div> <div class="G">“Avijjā muddhāti jānāhi,</div> </td> </tr> <tr> <td> <div class="G">vijjā muddhādhipātinī;</div> </td> </tr> <tr> <td> <div class="G">Saddhāsatisamādhīhi,</div> </td> </tr> <tr> <td> <div class="G">chandavīriyena saṃyutā”.</div> </td> </tr> </table> </div>
</div>
<div class="q" id="p_25Cn_53"> <div class="divNumber">52.</div> <div class="p"> <table class="singleColumn"> <tr> <td> <div class="pN">53</div> <div class="G">Tato vedena mahatā,</div> </td> </tr> <tr> <td> <div class="G">santhambhetvāna māṇavo;</div> </td> </tr> <tr> <td> <div class="G">Ekaṃsaṃ ajinaṃ katvā,</div> </td> </tr> <tr> <td> <div class="G">pādesu sirasā pati.</div> </td> </tr> </table> </div>
</div>
<div class="q" id="p_25Cn_54"> <div class="divNumber">53.</div> <div class="p"> <table class="singleColumn"> <tr> <td> <div class="pN">54</div> <div class="G">“Bāvarī brāhmaṇo bhoto,</div> </td> </tr> <tr> <td> <div class="G">saha sissehi mārisa;</div> </td> </tr> <tr> <td> <div class="G">Udaggacitto sumano,</div> </td> </tr> <tr> <td> <div class="G">pāde vandati cakkhuma”.</div> </td> </tr> </table> </div>
</div>
<div class="q" id="p_25Cn_55"> <div class="divNumber">54.</div> <div class="p"> <table class="singleColumn"> <tr> <td> <div class="pN">55</div> <div class="G">“Sukhito bāvarī hotu,</div> </td> </tr> <tr> <td> <div class="G">saha sissehi brāhmaṇo;</div> </td> </tr> <tr> <td> <div class="G">Tvañcāpi sukhito hohi,</div> </td> </tr> <tr> <td> <div class="G">ciraṃ jīvāhi māṇava.</div> </td> </tr> </table> </div>
</div>
<div class="q" id="p_25Cn_56"> <div class="divNumber">55.</div> <div class="p"> <table class="singleColumn"> <tr> <td> <div class="pN">56</div> <div class="G">Bāvarissa ca tuyhaṃ vā,</div> </td> </tr> <tr> <td> <div class="G">sabbesaṃ sabbasaṃsayaṃ;</div> </td> </tr> <tr> <td> <div class="G">Katāvakāsā pucchavho,</div> </td> </tr> <tr> <td> <div class="G">yaṃ kiñci manasicchatha”.</div> </td> </tr> </table> </div>
</div>
<div class="q" id="p_25Cn_57"> <div class="divNumber">56.</div> <div class="p"> <table class="singleColumn"> <tr> <td> <div class="pN">57</div> <div class="G">Sambuddhena katokāso,</div> </td> </tr> <tr> <td> <div class="G">nisīditvāna pañjalī;</div> </td> </tr> <tr> <td> <div class="G">Ajito paṭhamaṃ pañhaṃ,</div> </td> </tr> <tr> <td> <div class="G">tattha pucchi tathāgataṃ.</div> </td> </tr> </table> </div>
</div>
<div class="CENTER" id="p_25Cn_58">
<span class="pN">58</span>Vatthugāthā niṭṭhitā.</div>
</html>
