<html>
<div class="i">1.5.4.10 Dantaponasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Bhojanavagga
</div>
<div class="h">
Dantaponasikkhāpada
</div>
<div class="q" id="p_2V_848">
<div class="divNumber">
263.
</div>
<div class="p">
<span class="pN">848</span>Tena samayena buddho bhagavā vesāliyaṃ viharati mahāvane kūṭāgārasālāyaṃ. Tena kho pana samayena aññataro bhikkhu sabbapaṃsukūliko susāne viharati. So manussehi diyyamānaṃ na icchati paṭiggahetuṃ, susānepi rukkhamūlepi ummārepi ayyavosāṭitakāni sāmaṃ gahetvā paribhuñjati. Manussā ujjhāyanti khiyyanti vipācenti—  “kathañhi nāma ayaṃ bhikkhu amhākaṃ ayyavosāṭitakāni sāmaṃ gahetvā paribhuñjissati. Theroyaṃ bhikkhu vaṭharo manussamaṃsaṃ maññe khādatī”ti.
</div>
</div>
<div class="q" id="p_2V_849">
<div class="p">
<span class="pN">849</span>Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma bhikkhu adinnaṃ mukhadvāraṃ āhāraṃ āharissatī”ti…pe…  “saccaṃ kira tvaṃ, bhikkhu, adinnaṃ mukhadvāraṃ āhāraṃ āharasī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tvaṃ, moghapurisa, adinnaṃ mukhadvāraṃ āhāraṃ āharissasi. Netaṃ, moghapurisa, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_850">
<div class="p">
<span class="pN">850</span><span class="bold">“Yo pana bhikkhu adinnaṃ mukhadvāraṃ āhāraṃ āhareyya, pācittiyan”</span>ti.
</div>
</div>
<div class="q" id="p_2V_851">
<div class="p">
<span class="pN">851</span>Evañcidaṃ bhagavatā bhikkhūnaṃ sikkhāpadaṃ paññattaṃ hoti.
</div>
</div>
<div class="q" id="p_2V_852">
<div class="divNumber">
264.
</div>
<div class="p">
<span class="pN">852</span>Tena kho pana samayena bhikkhū udakadantapone kukkuccāyanti. Bhagavato etamatthaṃ ārocesuṃ…pe…  “anujānāmi, bhikkhave, udakadantaponaṃ sāmaṃ gahetvā paribhuñjituṃ. Evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_853">
<div class="divNumber">
265.
</div>
<div class="p">
<span class="pN">853</span><span class="bold">“Yo pana bhikkhu adinnaṃ mukhadvāraṃ āhāraṃ āhareyya, aññatra udakadantaponā, pācittiyan”</span>ti. (<span class="italic">40</span>:<span class="bold">89</span>)
</div>
</div>
<div class="q" id="p_2V_854">
<div class="divNumber">
266.
</div>
<div class="p">
<span class="pN">854</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṃ imasmiṃ atthe adhippeto bhikkhūti.
</div>
</div>
<div class="q" id="p_2V_855">
<div class="p">
<span class="pN">855</span><span class="bold">Adinnaṃ</span> nāma appaṭiggahitakaṃ vuccati.
</div>
</div>
<div class="q" id="p_2V_856">
<div class="p">
<span class="pN">856</span><span class="bold">Dinnaṃ</span> nāma kāyena vā kāyapaṭibaddhena vā nissaggiyena vā dente hatthapāse ṭhito kāyena vā kāyapaṭibaddhena vā paṭiggaṇhāti, etaṃ dinnaṃ nāma.
</div>
</div>
<div class="q" id="p_2V_857">
<div class="p">
<span class="pN">857</span><span class="bold">Āhāro</span> nāma udakadantaponaṃ ṭhapetvā yaṃ kiñci ajjhoharaṇīyaṃ, eso āhāro nāma.
</div>
</div>
<div class="q" id="p_2V_858">
<div class="p">
<span class="pN">858</span><span class="bold">Aññatra udakadantaponā</span>ti ṭhapetvā udakadantaponaṃ.
</div>
</div>
<div class="q" id="p_2V_859">
<div class="p">
<span class="pN">859</span>“Khādissāmi bhuñjissāmī”ti gaṇhāti, āpatti dukkaṭassa. Ajjhohāre ajjhohāre āpatti pācittiyassa.
</div>
</div>
<div class="q" id="p_2V_860">
<div class="divNumber">
267.
</div>
<div class="p">
<span class="pN">860</span>Appaṭiggahitake appaṭiggahitakasaññī adinnaṃ mukhadvāraṃ āhāraṃ āhāreti, aññatra udakadantaponā, āpatti pācittiyassa. Appaṭiggahitake vematiko adinnaṃ mukhadvāraṃ āhāraṃ āhāreti, aññatra udakadantaponā, āpatti pācittiyassa. Appaṭiggahitake paṭiggahitakasaññī adinnaṃ mukhadvāraṃ āhāraṃ āhāreti, aññatra udakadantaponā, āpatti pācittiyassa.
</div>
</div>
<div class="q" id="p_2V_861">
<div class="p">
<span class="pN">861</span>Paṭiggahitake appaṭiggahitakasaññī, āpatti dukkaṭassa. Paṭiggahitake vematiko, āpatti dukkaṭassa. Paṭiggahitake paṭiggahitakasaññī, anāpatti.
</div>
</div>
<div class="q" id="p_2V_862">
<div class="divNumber">
268.
</div>
<div class="p">
<span class="pN">862</span>Anāpatti—  udakadantapone, cattāri mahāvikaṭāni sati paccaye asati kappiyakārake sāmaṃ gahetvā paribhuñjati, ummattakassa, ādikammikassāti.
</div>
</div>
<div class="CENTER" id="p_2V_863">
<span class="pN">863</span>Dantaponasikkhāpadaṃ niṭṭhitaṃ dasamaṃ.<br>
Bhojanavaggo catuttho.
</div>
<div class="SUMMARY" id="p_2V_864">
<span class="pN">864</span><span class="firstLetter">T</span>assuddānaṃ
</div>
<div class="q" id="p_2V_865">
<div class="p">
<table class="singleColumn">
	<tbody>
		<tr>
			<td>
			<div class="pN">
			865
			</div>
			<div class="G">
			Piṇḍo gaṇaṃ paraṃ pūvaṃ,
			</div>
			</td>
		</tr>
		<tr>
			<td>
			<div class="G">
			dve ca vuttā pavāraṇā;
			</div>
			</td>
		</tr>
		<tr>
			<td>
			<div class="G">
			Vikāle sannidhī khīraṃ,
			</div>
			</td>
		</tr>
		<tr>
			<td>
			<div class="G">
			dantaponena te dasāti.
			</div>
			</td>
		</tr>
	</tbody>
</table>
</div>
</div>
</html>
