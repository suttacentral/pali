<html>
<div class="i">2.1.10 Phassamūlakasutta</div>
<div class="h">Vedanāsaṃyutta</div>
<div class="h">Sagāthāvagga</div>
<div class="h">Phassamūlakasutta</div>
<div class="q" id="p_13S4_1145"> <div class="divNumber">258.</div> <div class="p">
<span class="pN">1145</span>“Tisso imā, bhikkhave, vedanā phassajā phassamūlakā phassanidānā phassapaccayā. Katamā tisso? Sukhā vedanā, dukkhā vedanā, adukkhamasukhā vedanā. Sukhavedaniyaṃ, bhikkhave, phassaṃ paṭicca uppajjati sukhā vedanā. Tasseva sukhavedaniyassa phassassa nirodhā, yaṃ tajjaṃ vedayitaṃ sukhavedaniyaṃ phassaṃ paṭicca uppannā sukhā vedanā, sā nirujjhati, sā vūpasammati. Dukkhavedaniyaṃ, bhikkhave, phassaṃ paṭicca uppajjati dukkhā vedanā. Tasseva dukkhavedaniyassa phassassa nirodhā, yaṃ tajjaṃ vedayitaṃ dukkhavedaniyaṃ phassaṃ paṭicca uppannā dukkhā vedanā, sā nirujjhati, sā vūpasammati. Adukkhamasukhavedaniyaṃ, bhikkhave, phassaṃ paṭicca uppajjati adukkhamasukhā vedanā. Tasseva adukkhamasukhavedaniyassa phassassa nirodhā, yaṃ tajjaṃ vedayitaṃ adukkhamasukhavedaniyaṃ phassaṃ paṭicca uppannā adukkhamasukhā vedanā, sā nirujjhati, sā vūpasammati. Seyyathāpi, bhikkhave, dvinnaṃ kaṭṭhānaṃ saṅghaṭṭanasamodhānā usmā jāyati, tejo abhinibbattati. Tesaṃyeva kaṭṭhānaṃ nānābhāvā vinikkhepā, yā tajjā usmā, sā nirujjhati, sā vūpasammati. Evameva kho, bhikkhave, imā tisso vedanā phassajā phassamūlakā phassanidānā phassapaccayā. Tajjaṃ phassaṃ paṭicca tajjā vedanā uppajjanti. Tajjassa phassassa nirodhā tajjā vedanā nirujjhantī”ti. </div>
</div>
<div class="CENTER" id="p_13S4_1146">
<span class="pN">1146</span>Dasamaṃ.</div>
<div class="CENTER" id="p_13S4_1147">
<span class="pN">1147</span>Vedanāsaṃyuttassa sagāthāvaggo paṭhamo.</div>
<div class="SUMMARY" id="p_13S4_1148">
<span class="pN">1148</span><span class="firstLetter">T</span>assuddānaṃ</div>
<div class="q" id="p_13S4_1149"> <div class="p"> <table class="singleColumn"> <tr> <td> <div class="pN">1149</div> <div class="G">Samādhi sukhaṃ pahānena,</div> </td> </tr> <tr> <td> <div class="G">pātālaṃ daṭṭhabbena ca;</div> </td> </tr> <tr> <td> <div class="G">Sallena ceva gelaññā,</div> </td> </tr> <tr> <td> <div class="G">anicca phassamūlakāti.</div> </td> </tr> </table> </div>
</div>
</html>
