<html>
<div class="i">6.11 Yāgumadhugoḷakānujānana</div>
<div class="h">Bhesajjakkhandhaka</div>
<div class="h">Yāgumadhugoḷakānujānana</div>
<div class="q" id="p_3V_1278"> <div class="divNumber">282.</div> <div class="p">
<span class="pN">1278</span>Atha kho bhagavā bārāṇasiyaṃ yathābhirantaṃ viharitvā yena andhakavindaṃ tena cārikaṃ pakkāmi, mahatā bhikkhusaṃghena saddhiṃ, aḍḍhatelasehi bhikkhusatehi. Tena kho pana samayena jānapadā manussā bahuṃ loṇampi, telampi, taṇḍulampi, khādanīyampi sakaṭesu āropetvā buddhappamukhassa bhikkhusaṃghassa piṭṭhito piṭṭhito anubandhā honti—  “yadā paṭipāṭiṃ labhissāma tadā bhattaṃ karissāmā”ti, pañcamattāni ca vighāsādasatāni. </div>
</div>
<div class="q" id="p_3V_1279"> <div class="p">
<span class="pN">1279</span>Atha kho bhagavā anupubbena cārikaṃ caramāno yena andhakavindaṃ tadavasari. Atha kho aññatarassa brāhmaṇassa paṭipāṭiṃ alabhantassa etadahosi—  “atītāni kho me dve māsāni buddhappamukhaṃ bhikkhusaṃghaṃ anubandhantassa ‘yadā paṭipāṭiṃ labhissāmi tadā bhattaṃ karissāmī’ti, na ca me paṭipāṭi labbhati, ahañcamhi ekattako, bahu ca me gharāvāsattho hāyati. Yannūnāhaṃ bhattaggaṃ olokeyyaṃ; yaṃ bhattagge nāssa, taṃ paṭiyādeyyan”ti. Atha kho so brāhmaṇo bhattaggaṃ olokento dve nāddasa—  yāguñca madhugoḷakañca. Atha kho so brāhmaṇo yenāyasmā ānando tenupasaṅkami, upasaṅkamitvā āyasmantaṃ ānandaṃ etadavoca—  “idha me, bho ānanda, paṭipāṭiṃ alabhantassa etadahosi—  ‘atītāni kho me dve māsāni buddhappamukhaṃ bhikkhusaṃghaṃ anubandhantassa, <span class="smallFont">“</span>yadā paṭipāṭiṃ labhissāmi tadā bhattaṃ karissāmī<span class="smallFont">”</span>ti. Na ca me paṭipāṭi labbhati, ahañcamhi ekattako, bahu ca me gharāvāsattho hāyati. Yannūnāhaṃ bhattaggaṃ olokeyyaṃ; yaṃ bhattagge nāssa, taṃ paṭiyādeyyan’ti. So kho ahaṃ, bho ānanda, bhattaggaṃ olokento dve nāddasaṃ—  yāguñca madhugoḷakañca. Sacāhaṃ, bho ānanda, paṭiyādeyyaṃ yāguñca madhugoḷakañca, paṭiggaṇheyya me bhavaṃ gotamo”ti? “Tena hi, brāhmaṇa, bhagavantaṃ paṭipucchissāmī”ti. Atha kho āyasmā ānando bhagavato etamatthaṃ ārocesi. “Tena hānanda, paṭiyādetū”ti. “Tena hi, brāhmaṇa, paṭiyādehī”ti. </div>
</div>
<div class="q" id="p_3V_1280"> <div class="p">
<span class="pN">1280</span>Atha kho so brāhmaṇo tassā rattiyā accayena pahūtaṃ yāguñca madhugoḷakañca paṭiyādāpetvā bhagavato upanāmesi—  “paṭiggaṇhātu me bhavaṃ gotamo yāguñca madhugoḷakañcā”ti. “Tena hi, brāhmaṇa, bhikkhūnaṃ dehī”ti. Bhikkhū kukkuccāyantā na paṭiggaṇhanti. “Paṭiggaṇhatha, bhikkhave, paribhuñjathā”ti. Atha kho so brāhmaṇo buddhappamukhaṃ bhikkhusaṃghaṃ pahūtāya yāguyā ca madhugoḷakena ca sahatthā santappetvā sampavāretvā bhagavantaṃ dhotahatthaṃ onītapattapāṇiṃ ekamantaṃ nisīdi. Ekamantaṃ nisinnaṃ kho taṃ brāhmaṇaṃ bhagavā etadavoca—  </div>
</div>
<div class="q" id="p_3V_1281"> <div class="p">
<span class="pN">1281</span>“Dasayime, brāhmaṇa, ānisaṃsā yāguyā. Katame dasa? Yāguṃ dento āyuṃ deti, vaṇṇaṃ deti, sukhaṃ deti, balaṃ deti, paṭibhānaṃ deti, yāgu pītā khuddaṃ paṭihanati, pipāsaṃ vineti, vātaṃ anulometi, vatthiṃ sodheti, āmāvasesaṃ pāceti—  ime kho, brāhmaṇa, dasānisaṃsā yāguyāti. </div>
</div>
<div class="q" id="p_3V_1282"> <div class="p"> <table class="singleColumn"> <tr> <td> <div class="pN">1282</div> <div class="G">Yo saññatānaṃ paradattabhojinaṃ,</div> </td> </tr> <tr> <td> <div class="G">Kālena sakkacca dadāti yāguṃ;</div> </td> </tr> <tr> <td> <div class="G">Dasassa ṭhānāni anuppavecchati,</div> </td> </tr> <tr> <td> <div class="G">Āyuñca vaṇṇañca sukhaṃ balañca.</div> </td> </tr> </table> </div>
</div>
<div class="q" id="p_3V_1283"> <div class="p"> <table class="singleColumn"> <tr> <td> <div class="pN">1283</div> <div class="G">Paṭibhānamassa upajāyate tato,</div> </td> </tr> <tr> <td> <div class="G">Khuddaṃ pipāsañca byapaneti vātaṃ;</div> </td> </tr> <tr> <td> <div class="G">Sodheti vatthiṃ pariṇāmeti bhattaṃ,</div> </td> </tr> <tr> <td> <div class="G">Bhesajjametaṃ sugatena vaṇṇitaṃ.</div> </td> </tr> </table> </div>
</div>
<div class="q" id="p_3V_1284"> <div class="p"> <table class="singleColumn"> <tr> <td> <div class="pN">1284</div> <div class="G">Tasmā hi yāguṃ alameva dātuṃ,</div> </td> </tr> <tr> <td> <div class="G">Niccaṃ manussena sukhatthikena;</div> </td> </tr> <tr> <td> <div class="G">Dibbāni vā patthayatā sukhāni,</div> </td> </tr> <tr> <td> <div class="G">Manussasobhagyatamicchatā vā”ti.</div> </td> </tr> </table> </div>
</div>
<div class="q" id="p_3V_1285"> <div class="p">
<span class="pN">1285</span>Atha kho bhagavā taṃ brāhmaṇaṃ imāhi gāthāhi anumoditvā uṭṭhāyāsanā pakkāmi. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi, bhikkhave, yāguñca madhugoḷakañcā”ti. </div>
</div>
</html>
