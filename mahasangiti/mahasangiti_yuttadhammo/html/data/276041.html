<html>
<div class="i">5.5.1 Paṭhamaduccaritasutta</div>
<div class="h">Pañcamapaṇṇāsaka</div>
<div class="h">Duccaritavagga</div>
<div class="h">Paṭhamaduccaritasutta</div>
<div class="q" id="p_16A5_1318"> <div class="divNumber">241.</div> <div class="p">
<span class="pN">1318</span>“Pañcime, bhikkhave, ādīnavā duccarite. Katame pañca? Attāpi attānaṃ upavadati; anuvicca viññū garahanti; pāpako kittisaddo abbhuggacchati; sammūḷho kālaṃ karoti; kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati. Ime kho, bhikkhave, pañca ādīnavā duccarite. </div>
</div>
<div class="q" id="p_16A5_1319"> <div class="p">
<span class="pN">1319</span>Pañcime, bhikkhave, ānisaṃsā sucarite. Katame pañca? Attāpi attānaṃ na upavadati; anuvicca viññū pasaṃsanti; kalyāṇo kittisaddo abbhuggacchati; asammūḷho kālaṃ karoti; kāyassa bhedā paraṃ maraṇā sugatiṃ saggaṃ lokaṃ upapajjati. Ime kho, bhikkhave, pañca ānisaṃsā sucarite”ti. </div>
</div>
<div class="CENTER" id="p_16A5_1320">
<span class="pN">1320</span>Paṭhamaṃ.</div>
</html>
