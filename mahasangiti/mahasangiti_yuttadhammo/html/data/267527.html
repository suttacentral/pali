<html>
<div class="i">40.3 Sabbakittikattheraapadāna</div>
<div class="h">Pilindavacchavagga</div>
<div class="h">Sabbakittikattheraapadāna</div>
<div class="q" id="p_20Ap1_4606"> <div class="divNumber">304.</div> <div class="p"> <table class="singleColumn"> <tr> <td> <div class="pN">4606</div> <div class="G">“Kaṇikāraṃva jalitaṃ,</div> </td> </tr> <tr> <td> <div class="G">dīparukkhaṃva ujjalaṃ;</div> </td> </tr> <tr> <td> <div class="G">Osadhiṃva virocantaṃ,</div> </td> </tr> <tr> <td> <div class="G">vijjutaṃ gagane yathā.</div> </td> </tr> </table> </div>
</div>
<div class="q" id="p_20Ap1_4607"> <div class="divNumber">305.</div> <div class="p"> <table class="singleColumn"> <tr> <td> <div class="pN">4607</div> <div class="G">Asambhītaṃ anuttāsiṃ,</div> </td> </tr> <tr> <td> <div class="G">migarājaṃva kesariṃ;</div> </td> </tr> <tr> <td> <div class="G">Ñāṇālokaṃ pakāsentaṃ,</div> </td> </tr> <tr> <td> <div class="G">maddantaṃ titthiye gaṇe.</div> </td> </tr> </table> </div>
</div>
<div class="q" id="p_20Ap1_4608"> <div class="divNumber">306.</div> <div class="p"> <table class="singleColumn"> <tr> <td> <div class="pN">4608</div> <div class="G">Uddharantaṃ imaṃ lokaṃ,</div> </td> </tr> <tr> <td> <div class="G">chindantaṃ sabbasaṃsayaṃ;</div> </td> </tr> <tr> <td> <div class="G">Gajjantaṃ migarājaṃva,</div> </td> </tr> <tr> <td> <div class="G">addasaṃ lokanāyakaṃ.</div> </td> </tr> </table> </div>
</div>
<div class="q" id="p_20Ap1_4609"> <div class="divNumber">307.</div> <div class="p"> <table class="singleColumn"> <tr> <td> <div class="pN">4609</div> <div class="G">Jaṭājinadharo āsiṃ,</div> </td> </tr> <tr> <td> <div class="G">brahā uju patāpavā;</div> </td> </tr> <tr> <td> <div class="G">Vākacīraṃ gahetvāna,</div> </td> </tr> <tr> <td> <div class="G">pādamūle apatthariṃ.</div> </td> </tr> </table> </div>
</div>
<div class="q" id="p_20Ap1_4610"> <div class="divNumber">308.</div> <div class="p"> <table class="singleColumn"> <tr> <td> <div class="pN">4610</div> <div class="G">Kāḷānusāriyaṃ gayha,</div> </td> </tr> <tr> <td> <div class="G">anulimpiṃ tathāgataṃ;</div> </td> </tr> <tr> <td> <div class="G">Sambuddhamanulimpetvā,</div> </td> </tr> <tr> <td> <div class="G">santhaviṃ lokanāyakaṃ.</div> </td> </tr> </table> </div>
</div>
<div class="q" id="p_20Ap1_4611"> <div class="divNumber">309.</div> <div class="p"> <table class="singleColumn"> <tr> <td> <div class="pN">4611</div> <div class="G">‘Samuddharasimaṃ lokaṃ,</div> </td> </tr> <tr> <td> <div class="G">oghatiṇṇamahāmuni;</div> </td> </tr> <tr> <td> <div class="G">Ñāṇālokena jotesi,</div> </td> </tr> <tr> <td> <div class="G">nāvaṭaṃ ñāṇamuttamaṃ.</div> </td> </tr> </table> </div>
</div>
<div class="q" id="p_20Ap1_4612"> <div class="divNumber">310.</div> <div class="p"> <table class="singleColumn"> <tr> <td> <div class="pN">4612</div> <div class="G">Dhammacakkaṃ pavattesi,</div> </td> </tr> <tr> <td> <div class="G">maddase paratitthiye;</div> </td> </tr> <tr> <td> <div class="G">Usabho jitasaṅgāmo,</div> </td> </tr> <tr> <td> <div class="G">sampakampesi medaniṃ.</div> </td> </tr> </table> </div>
</div>
<div class="q" id="p_20Ap1_4613"> <div class="divNumber">311.</div> <div class="p"> <table class="singleColumn"> <tr> <td> <div class="pN">4613</div> <div class="G">Mahāsamudde ūmiyo,</div> </td> </tr> <tr> <td> <div class="G">velantamhi pabhijjare;</div> </td> </tr> <tr> <td> <div class="G">Tatheva tava ñāṇamhi,</div> </td> </tr> <tr> <td> <div class="G">sabbadiṭṭhī pabhijjare.</div> </td> </tr> </table> </div>
</div>
<div class="q" id="p_20Ap1_4614"> <div class="divNumber">312.</div> <div class="p"> <table class="singleColumn"> <tr> <td> <div class="pN">4614</div> <div class="G">Sukhumacchikajālena,</div> </td> </tr> <tr> <td> <div class="G">saramhi sampatānite;</div> </td> </tr> <tr> <td> <div class="G">Antojālikatā pāṇā,</div> </td> </tr> <tr> <td> <div class="G">pīḷitā honti tāvade.</div> </td> </tr> </table> </div>
</div>
<div class="q" id="p_20Ap1_4615"> <div class="divNumber">313.</div> <div class="p"> <table class="singleColumn"> <tr> <td> <div class="pN">4615</div> <div class="G">Tatheva titthiyā loke,</div> </td> </tr> <tr> <td> <div class="G">puthupāsaṇḍanissitā;</div> </td> </tr> <tr> <td> <div class="G">Antoñāṇavare tuyhaṃ,</div> </td> </tr> <tr> <td> <div class="G">parivattanti mārisa.</div> </td> </tr> </table> </div>
</div>
<div class="q" id="p_20Ap1_4616"> <div class="divNumber">314.</div> <div class="p"> <table class="singleColumn"> <tr> <td> <div class="pN">4616</div> <div class="G">Patiṭṭhā vuyhataṃ oghe,</div> </td> </tr> <tr> <td> <div class="G">tvañhi nātho abandhunaṃ;</div> </td> </tr> <tr> <td> <div class="G">Bhayaṭṭitānaṃ saraṇaṃ,</div> </td> </tr> <tr> <td> <div class="G">muttitthīnaṃ parāyaṇaṃ.</div> </td> </tr> </table> </div>
</div>
<div class="q" id="p_20Ap1_4617"> <div class="divNumber">315.</div> <div class="p"> <table class="singleColumn"> <tr> <td> <div class="pN">4617</div> <div class="G">Ekavīro asadiso,</div> </td> </tr> <tr> <td> <div class="G">mettākaruṇasañcayo;</div> </td> </tr> <tr> <td> <div class="G">Asamo susamo santo,</div> </td> </tr> <tr> <td> <div class="G">vasī tādī jitañjayo.</div> </td> </tr> </table> </div>
</div>
<div class="q" id="p_20Ap1_4618"> <div class="divNumber">316.</div> <div class="p"> <table class="singleColumn"> <tr> <td> <div class="pN">4618</div> <div class="G">Dhīro vigatasammoho,</div> </td> </tr> <tr> <td> <div class="G">anejo akathaṃkathī;</div> </td> </tr> <tr> <td> <div class="G">Tusito vantadososi,</div> </td> </tr> <tr> <td> <div class="G">nimmalo saṃyato suci.</div> </td> </tr> </table> </div>
</div>
<div class="q" id="p_20Ap1_4619"> <div class="divNumber">317.</div> <div class="p"> <table class="singleColumn"> <tr> <td> <div class="pN">4619</div> <div class="G">Saṅgātigo hatamado,</div> </td> </tr> <tr> <td> <div class="G">tevijjo tibhavantago;</div> </td> </tr> <tr> <td> <div class="G">Sīmātigo dhammagaru,</div> </td> </tr> <tr> <td> <div class="G">gatattho hitavabbhuto.</div> </td> </tr> </table> </div>
</div>
<div class="q" id="p_20Ap1_4620"> <div class="divNumber">318.</div> <div class="p"> <table class="singleColumn"> <tr> <td> <div class="pN">4620</div> <div class="G">Tārako tvaṃ yathā nāvā,</div> </td> </tr> <tr> <td> <div class="G">nidhīvassāsakārako;</div> </td> </tr> <tr> <td> <div class="G">Asambhīto yathā sīho,</div> </td> </tr> <tr> <td> <div class="G">gajarājāva dappito’.</div> </td> </tr> </table> </div>
</div>
<div class="q" id="p_20Ap1_4621"> <div class="divNumber">319.</div> <div class="p"> <table class="singleColumn"> <tr> <td> <div class="pN">4621</div> <div class="G">Thometvā dasagāthāhi,</div> </td> </tr> <tr> <td> <div class="G">padumuttaraṃ mahāyasaṃ;</div> </td> </tr> <tr> <td> <div class="G">Vanditvā satthuno pāde,</div> </td> </tr> <tr> <td> <div class="G">tuṇhī aṭṭhāsahaṃ tadā.</div> </td> </tr> </table> </div>
</div>
<div class="q" id="p_20Ap1_4622"> <div class="divNumber">320.</div> <div class="p"> <table class="singleColumn"> <tr> <td> <div class="pN">4622</div> <div class="G">Padumuttaro lokavidū,</div> </td> </tr> <tr> <td> <div class="G">āhutīnaṃ paṭiggaho;</div> </td> </tr> <tr> <td> <div class="G">Bhikkhusaṃghe ṭhito satthā,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_20Ap1_4623"> <div class="divNumber">321.</div> <div class="p"> <table class="singleColumn"> <tr> <td> <div class="pN">4623</div> <div class="G">‘Yo me sīlañca ñāṇañca,</div> </td> </tr> <tr> <td> <div class="G">saddhammañcāpi vaṇṇayi;</div> </td> </tr> <tr> <td> <div class="G">Tamahaṃ kittayissāmi,</div> </td> </tr> <tr> <td> <div class="G">suṇātha mama bhāsato.</div> </td> </tr> </table> </div>
</div>
<div class="q" id="p_20Ap1_4624"> <div class="divNumber">322.</div> <div class="p"> <table class="singleColumn"> <tr> <td> <div class="pN">4624</div> <div class="G">Saṭṭhi kappasahassāni,</div> </td> </tr> <tr> <td> <div class="G">devaloke ramissati;</div> </td> </tr> <tr> <td> <div class="G">Aññe devebhibhavitvā,</div> </td> </tr> <tr> <td> <div class="G">issaraṃ kārayissati.</div> </td> </tr> </table> </div>
</div>
<div class="q" id="p_20Ap1_4625"> <div class="divNumber">323.</div> <div class="p"> <table class="singleColumn"> <tr> <td> <div class="pN">4625</div> <div class="G">So pacchā pabbajitvāna,</div> </td> </tr> <tr> <td> <div class="G">sukkamūlena codito;</div> </td> </tr> <tr> <td> <div class="G">Gotamassa bhagavato,</div> </td> </tr> <tr> <td> <div class="G">sāsane pabbajissati.</div> </td> </tr> </table> </div>
</div>
<div class="q" id="p_20Ap1_4626"> <div class="divNumber">324.</div> <div class="p"> <table class="singleColumn"> <tr> <td> <div class="pN">4626</div> <div class="G">Pabbajitvāna kāyena,</div> </td> </tr> <tr> <td> <div class="G">pāpakammaṃ vivajjiya;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">nibbāyissatināsavo’.</div> </td> </tr> </table> </div>
</div>
<div class="q" id="p_20Ap1_4627"> <div class="divNumber">325.</div> <div class="p"> <table class="singleColumn"> <tr> <td> <div class="pN">4627</div> <div class="G">Yathāpi megho thanayaṃ,</div> </td> </tr> <tr> <td> <div class="G">tappeti mediniṃ imaṃ;</div> </td> </tr> <tr> <td> <div class="G">Tatheva tvaṃ mahāvīra,</div> </td> </tr> <tr> <td> <div class="G">dhammena tappayī mamaṃ.</div> </td> </tr> </table> </div>
</div>
<div class="q" id="p_20Ap1_4628"> <div class="divNumber">326.</div> <div class="p"> <table class="singleColumn"> <tr> <td> <div class="pN">4628</div> <div class="G">Sīlaṃ paññañca dhammañca,</div> </td> </tr> <tr> <td> <div class="G">thavitvā lokanāyakaṃ;</div> </td> </tr> <tr> <td> <div class="G">Pattomhi paramaṃ santiṃ,</div> </td> </tr> <tr> <td> <div class="G">nibbānaṃ padamaccutaṃ.</div> </td> </tr> </table> </div>
</div>
<div class="q" id="p_20Ap1_4629"> <div class="divNumber">327.</div> <div class="p"> <table class="singleColumn"> <tr> <td> <div class="pN">4629</div> <div class="G">Aho nūna sa bhagavā,</div> </td> </tr> <tr> <td> <div class="G">Ciraṃ tiṭṭheyya cakkhumā;</div> </td> </tr> <tr> <td> <div class="G">Aññātañca vijāneyyuṃ,</div> </td> </tr> <tr> <td> <div class="G">Phuseyyuṃ amataṃ padaṃ.</div> </td> </tr> </table> </div>
</div>
<div class="q" id="p_20Ap1_4630"> <div class="divNumber">328.</div> <div class="p"> <table class="singleColumn"> <tr> <td> <div class="pN">4630</div> <div class="G">Ayaṃ me pacchimā jāti,</div> </td> </tr> <tr> <td> <div class="G">bhavā sabbe samūhatā;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_4631"> <div class="divNumber">329.</div> <div class="p"> <table class="singleColumn"> <tr> <td> <div class="pN">4631</div> <div class="G">Satasahassito kappe,</div> </td> </tr> <tr> <td> <div class="G">yaṃ buddhamabhithomayiṃ;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">kittanāya idaṃ phalaṃ.</div> </td> </tr> </table> </div>
</div>
<div class="q" id="p_20Ap1_4632"> <div class="divNumber">330.</div> <div class="p"> <table class="singleColumn"> <tr> <td> <div class="pN">4632</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">bhavā sabbe samūhatā;</div> </td> </tr> <tr> <td> <div class="G">Sabbāsavā parikkhīṇā,</div> </td> </tr> <tr> <td> <div class="G">natthi dāni punabbhavo.</div> </td> </tr> </table> </div>
</div>
<div class="q" id="p_20Ap1_4633"> <div class="divNumber">331.</div> <div class="p"> <table class="singleColumn"> <tr> <td> <div class="pN">4633</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap1_4634"> <div class="divNumber">332.</div> <div class="p"> <table class="singleColumn"> <tr> <td> <div class="pN">4634</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_4635"> <div class="p">
<span class="pN">4635</span>Itthaṃ sudaṃ āyasmā sabbakittiko thero imā gāthāyo abhāsitthāti. </div>
</div>
<div class="CENTER" id="p_20Ap1_4636">
<span class="pN">4636</span>Sabbakittikattherassāpadānaṃ tatiyaṃ.</div>
</html>
