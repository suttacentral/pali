<html>
<div class="i">2.6 Gabbhinīsutta</div>
<div class="h">Mucalindavagga</div>
<div class="h">Gabbhinīsutta</div>
<div class="q" id="p_18Ud_100"> <div class="divNumber">16.</div> <div class="p">
<span class="pN">100</span>Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññatarassa paribbājakassa daharamāṇavikā pajāpati hoti gabbhinī upavijaññā. Atha kho sā paribbājikā taṃ paribbājakaṃ etadavoca—  “gaccha tvaṃ, brāhmaṇa, telaṃ āhara, yaṃ me vijātāya bhavissatī”ti. </div>
</div>
<div class="q" id="p_18Ud_101"> <div class="p">
<span class="pN">101</span>Evaṃ vutte, so paribbājako taṃ paribbājikaṃ etadavoca—  “kuto panāhaṃ, bhoti, telaṃ āharāmī”ti? Dutiyampi kho sā paribbājikā taṃ paribbājakaṃ etadavoca—  “gaccha tvaṃ, brāhmaṇa, telaṃ āhara, yaṃ me vijātāya bhavissatī”ti. Dutiyampi kho so paribbājako taṃ paribbājikaṃ etadavoca—  “kuto panāhaṃ, bhoti, telaṃ āharāmī”ti? Tatiyampi kho sā paribbājikā taṃ paribbājakaṃ etadavoca—  “gaccha tvaṃ, brāhmaṇa, telaṃ āhara, yaṃ me vijātāya bhavissatī”ti. </div>
</div>
<div class="q" id="p_18Ud_102"> <div class="p">
<span class="pN">102</span>Tena kho pana samayena rañño pasenadissa kosalassa koṭṭhāgāre samaṇassa vā brāhmaṇassa vā sappissa vā telassa vā yāvadatthaṃ pātuṃ dīyati, no nīharituṃ. </div>
</div>
<div class="q" id="p_18Ud_103"> <div class="p">
<span class="pN">103</span>Atha kho tassa paribbājakassa etadahosi—  “rañño kho pana pasenadissa kosalassa koṭṭhāgāre samaṇassa vā brāhmaṇassa vā sappissa vā telassa vā yāvadatthaṃ pātuṃ dīyati, no nīharituṃ. Yannūnāhaṃ rañño pasenadissa kosalassa koṭṭhāgāraṃ gantvā telassa yāvadatthaṃ pivitvā gharaṃ āgantvā ucchadditvāna dadeyyaṃ, yaṃ imissā vijātāya bhavissatī”ti. </div>
</div>
<div class="q" id="p_18Ud_104"> <div class="p">
<span class="pN">104</span>Atha kho so paribbājako rañño pasenadissa kosalassa koṭṭhāgāraṃ gantvā telassa yāvadatthaṃ pivitvā gharaṃ āgantvā neva sakkoti uddhaṃ kātuṃ, na pana adho. So dukkhāhi tibbāhi kharāhi kaṭukāhi vedanāhi phuṭṭho āvaṭṭati parivaṭṭati. </div>
</div>
<div class="q" id="p_18Ud_105"> <div class="p">
<span class="pN">105</span>Atha kho bhagavā pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. Addasā kho bhagavā taṃ paribbājakaṃ dukkhāhi tibbāhi kharāhi kaṭukāhi vedanāhi phuṭṭhaṃ āvaṭṭamānaṃ parivaṭṭamānaṃ. </div>
</div>
<div class="q" id="p_18Ud_106"> <div class="p">
<span class="pN">106</span>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—  </div>
</div>
<div class="q" id="p_18Ud_107"> <div class="p"> <table class="singleColumn"> <tr> <td> <div class="pN">107</div> <div class="G">“Sukhino vata ye akiñcanā,</div> </td> </tr> <tr> <td> <div class="G">Vedaguno hi janā akiñcanā;</div> </td> </tr> <tr> <td> <div class="G">Sakiñcanaṃ passa vihaññamānaṃ,</div> </td> </tr> <tr> <td> <div class="G">Jano janasmiṃ paṭibandhacitto”ti. (19)</div> </td> </tr> </table> </div>
</div>
<div class="CENTER" id="p_18Ud_108">
<span class="pN">108</span>Chaṭṭhaṃ.</div>
</html>
