<html>
<div class="i">7.2.9 Kammakāraṅgapañha</div>
<div class="h">Opammakathāpañha</div>
<div class="h">Samuddavagga</div>
<div class="h">Kammakāraṅgapañha</div>
<div class="q" id="p_28Mi_1741"> <div class="divNumber">243.</div> <div class="p">
<span class="pN">1741</span>“Bhante nāgasena, ‘kammakārassa ekaṃ aṅgaṃ gahetabban’ti yaṃ vadesi, katamaṃ taṃ ekaṃ aṅgaṃ gahetabban”ti? “Yathā, mahārāja, kammakāro evaṃ cintayati ‘bhatako ahaṃ imāya nāvāya kammaṃ karomi, imāyāhaṃ nāvāya vāhasā bhattavetanaṃ labhāmi, na me pamādo karaṇīyo, appamādena me ayaṃ nāvā vāhetabbā’ti; evameva kho, mahārāja, yoginā yogāvacarena evaṃ cintayitabbaṃ ‘imaṃ kho ahaṃ cātumahābhūtikaṃ kāyaṃ sammasanto satataṃ samitaṃ appamatto upaṭṭhitassati sato sampajāno samāhito ekaggacitto jātijarābyādhimaraṇasokaparidevadukkhadomanassupāyāsehi parimuccissāmīti appamādo me karaṇīyo’ti. Idaṃ, mahārāja, kammakārassa ekaṃ aṅgaṃ gahetabbaṃ. Bhāsitampetaṃ, mahārāja, therena sāriputtena dhammasenāpatinā—  </div>
</div>
<div class="q" id="p_28Mi_1742"> <div class="p"> <table class="singleColumn"> <tr> <td> <div class="pN">1742</div> <div class="G">‘Kāyaṃ imaṃ sammasatha,</div> </td> </tr> <tr> <td> <div class="G">parijānātha punappunaṃ;</div> </td> </tr> <tr> <td> <div class="G">Kāye sabhāvaṃ disvāna,</div> </td> </tr> <tr> <td> <div class="G">dukkhassantaṃ karissathā’”ti.</div> </td> </tr> </table> </div>
</div>
<div class="CENTER" id="p_28Mi_1743">
<span class="pN">1743</span>Kammakāraṅgapañho navamo.</div>
</html>
