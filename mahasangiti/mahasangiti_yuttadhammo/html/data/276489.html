<html>
<div class="i">1.5.5.10 Uyyodhikasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Acelakavagga
</div>
<div class="h">
Uyyodhikasikkhāpada
</div>
<div class="q" id="p_2V_1005">
<div class="divNumber">
322.
</div>
<div class="p">
<span class="pN">1005</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū dirattatirattaṃ senāya vasamānā uyyodhikampi balaggampi senābyūhampi anīkadassanampi gacchanti. Aññataropi chabbaggiyo bhikkhu uyyodhikaṃ gantvā kaṇḍena paṭividdho hoti. Manussā taṃ bhikkhuṃ uppaṇḍesuṃ—  “kacci, bhante, suyuddhaṃ ahosi, kati te lakkhāni laddhānī”ti? So bhikkhu tehi manussehi uppaṇḍiyamāno maṅku ahosi. Manussā ujjhāyanti khiyyanti vipācenti—  “kathañhi nāma samaṇā sakyaputtiyā uyyodhikaṃ dassanāya āgacchissanti. Amhākampi alābhā, amhākampi dulladdhaṃ, ye mayaṃ ājīvassa hetu puttadārassa kāraṇā uyyodhikaṃ āgacchāmā”ti.
</div>
</div>
<div class="q" id="p_2V_1006">
<div class="p">
<span class="pN">1006</span>Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū uyyodhikaṃ dassanāya gacchissantī”ti…pe…  “saccaṃ kira tumhe, bhikkhave, uyyodhikaṃ dassanāya gacchathā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, uyyodhikaṃ dassanāya gacchissatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_1007">
<div class="divNumber">
323.
</div>
<div class="p">
<span class="pN">1007</span><span class="bold">“Dirattatirattañce bhikkhu senāya vasamāno uyyodhikaṃ vā balaggaṃ vā senābyūhaṃ vā anīkadassanaṃ vā gaccheyya, pācittiyan”</span>ti. (<span class="italic">50</span>:<span class="bold">99</span>)
</div>
</div>
<div class="q" id="p_2V_1008">
<div class="divNumber">
324.
</div>
<div class="p">
<span class="pN">1008</span><span class="bold">Dirattatirattañce bhikkhu senāya vasamāno</span>ti dvetisso rattiyo vasamāno.
</div>
</div>
<div class="q" id="p_2V_1009">
<div class="p">
<span class="pN">1009</span><span class="bold">Uyyodhikaṃ</span> nāma yattha sampahāro dissati.
</div>
</div>
<div class="q" id="p_2V_1010">
<div class="p">
<span class="pN">1010</span><span class="bold">Balaggaṃ</span> nāma ettakā hatthī, ettakā assā, ettakā rathā, ettakā pattī.
</div>
</div>
<div class="q" id="p_2V_1011">
<div class="p">
<span class="pN">1011</span><span class="bold">Senābyūhaṃ</span> nāma ito hatthī hontu, ito assā hontu, ito rathā hontu, ito pattikā hontu.
</div>
</div>
<div class="q" id="p_2V_1012">
<div class="p">
<span class="pN">1012</span><span class="bold">Anīkaṃ</span> nāma hatthānīkaṃ, assānīkaṃ, rathānīkaṃ, pattānīkaṃ. Tayo hatthī pacchimaṃ hatthānīkaṃ, tayo assā pacchimaṃ assānīkaṃ, tayo rathā pacchimaṃ rathānīkaṃ, cattāro purisā sarahatthā pattī pacchimaṃ pattānīkaṃ. Dassanāya gacchati, āpatti dukkaṭassa. Yattha ṭhito passati, āpatti pācittiyassa. Dassanūpacāraṃ vijahitvā punappunaṃ passati, āpatti pācittiyassa.
</div>
</div>
<div class="q" id="p_2V_1013">
<div class="p">
<span class="pN">1013</span>Ekamekaṃ dassanāya gacchati, āpatti dukkaṭassa. Yattha ṭhito passati, āpatti dukkaṭassa. Dassanūpacāraṃ vijahitvā punappunaṃ passati, āpatti dukkaṭassa.
</div>
</div>
<div class="q" id="p_2V_1014">
<div class="divNumber">
325.
</div>
<div class="p">
<span class="pN">1014</span>Anāpatti—  ārāme ṭhito passati, bhikkhussa ṭhitokāsaṃ vā nisinnokāsaṃ vā nipannokāsaṃ vā āgantvā sampahāro dissati, paṭipathaṃ gacchanto passati, sati karaṇīye gantvā passati, āpadāsu, ummattakassa, ādikammikassāti.
</div>
</div>
<div class="CENTER" id="p_2V_1015">
<span class="pN">1015</span>Uyyodhikasikkhāpadaṃ niṭṭhitaṃ dasamaṃ.<br>
Acelakavaggo pañcamo.
</div>
<div class="SUMMARY" id="p_2V_1016">
<span class="pN">1016</span><span class="firstLetter">T</span>assuddānaṃ
</div>
<div class="q" id="p_2V_1017">
<div class="p">
<table class="singleColumn">
	<tbody>
		<tr>
			<td>
			<div class="pN">
			1017
			</div>
			<div class="G">
			Pūvaṃ kathopanandassa,
			</div>
			</td>
		</tr>
		<tr>
			<td>
			<div class="G">
			tayaṃpaṭṭhākameva ca;
			</div>
			</td>
		</tr>
		<tr>
			<td>
			<div class="G">
			Mahānāmo pasenadi,
			</div>
			</td>
		</tr>
		<tr>
			<td>
			<div class="G">
			senāviddho ime dasāti.
			</div>
			</td>
		</tr>
	</tbody>
</table>
</div>
</div>
</html>
