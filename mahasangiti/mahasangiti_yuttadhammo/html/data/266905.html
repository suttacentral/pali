<html>
<div class="i">2.1 Ratanasutta</div>
<div class="h">Cūḷavagga</div>
<div class="h">Ratanasutta</div>
<div class="q" id="p_18Sn_260"> <div class="divNumber">224.</div> <div class="p"> <table class="singleColumn"> <tr> <td> <div class="pN">260</div> <div class="G">Yānīdha bhūtāni samāgatāni,</div> </td> </tr> <tr> <td> <div class="G">Bhummāni vā yāni va antalikkhe;</div> </td> </tr> <tr> <td> <div class="G">Sabbeva bhūtā sumanā bhavantu,</div> </td> </tr> <tr> <td> <div class="G">Athopi sakkacca suṇantu bhāsitaṃ. (1)</div> </td> </tr> </table> </div>
</div>
<div class="q" id="p_18Sn_261"> <div class="divNumber">225.</div> <div class="p"> <table class="singleColumn"> <tr> <td> <div class="pN">261</div> <div class="G">Tasmā hi bhūtā nisāmetha sabbe,</div> </td> </tr> <tr> <td> <div class="G">Mettaṃ karotha mānusiyā pajāya;</div> </td> </tr> <tr> <td> <div class="G">Divā ca ratto ca haranti ye baliṃ,</div> </td> </tr> <tr> <td> <div class="G">Tasmā hi ne rakkhatha appamattā. (2)</div> </td> </tr> </table> </div>
</div>
<div class="q" id="p_18Sn_262"> <div class="divNumber">226.</div> <div class="p"> <table class="singleColumn"> <tr> <td> <div class="pN">262</div> <div class="G">Yaṃ kiñci vittaṃ idha vā huraṃ vā,</div> </td> </tr> <tr> <td> <div class="G">Saggesu vā yaṃ ratanaṃ paṇītaṃ;</div> </td> </tr> <tr> <td> <div class="G">Na no samaṃ atthi tathāgatena,</div> </td> </tr> <tr> <td> <div class="G">Idampi buddhe ratanaṃ paṇītaṃ;</div> </td> </tr> <tr> <td> <div class="G">Etena saccena suvatthi hotu. (3)</div> </td> </tr> </table> </div>
</div>
<div class="q" id="p_18Sn_263"> <div class="divNumber">227.</div> <div class="p"> <table class="singleColumn"> <tr> <td> <div class="pN">263</div> <div class="G">Khayaṃ virāgaṃ amataṃ paṇītaṃ,</div> </td> </tr> <tr> <td> <div class="G">Yadajjhagā sakyamunī samāhito;</div> </td> </tr> <tr> <td> <div class="G">Na tena dhammena samatthi kiñci,</div> </td> </tr> <tr> <td> <div class="G">Idampi dhamme ratanaṃ paṇītaṃ;</div> </td> </tr> <tr> <td> <div class="G">Etena saccena suvatthi hotu. (4)</div> </td> </tr> </table> </div>
</div>
<div class="q" id="p_18Sn_264"> <div class="divNumber">228.</div> <div class="p"> <table class="singleColumn"> <tr> <td> <div class="pN">264</div> <div class="G">Yaṃ buddhaseṭṭho parivaṇṇayī suciṃ,</div> </td> </tr> <tr> <td> <div class="G">Samādhimānantarikaññamāhu;</div> </td> </tr> <tr> <td> <div class="G">Samādhinā tena samo na vijjati,</div> </td> </tr> <tr> <td> <div class="G">Idampi dhamme ratanaṃ paṇītaṃ;</div> </td> </tr> <tr> <td> <div class="G">Etena saccena suvatthi hotu. (5)</div> </td> </tr> </table> </div>
</div>
<div class="q" id="p_18Sn_265"> <div class="divNumber">229.</div> <div class="p"> <table class="singleColumn"> <tr> <td> <div class="pN">265</div> <div class="G">Ye puggalā aṭṭha sataṃ pasatthā,</div> </td> </tr> <tr> <td> <div class="G">Cattāri etāni yugāni honti;</div> </td> </tr> <tr> <td> <div class="G">Te dakkhiṇeyyā sugatassa sāvakā,</div> </td> </tr> <tr> <td> <div class="G">Etesu dinnāni mahapphalāni;</div> </td> </tr> <tr> <td> <div class="G">Idampi saṃghe ratanaṃ paṇītaṃ,</div> </td> </tr> <tr> <td> <div class="G">Etena saccena suvatthi hotu. (6)</div> </td> </tr> </table> </div>
</div>
<div class="q" id="p_18Sn_266"> <div class="divNumber">230.</div> <div class="p"> <table class="singleColumn"> <tr> <td> <div class="pN">266</div> <div class="G">Ye suppayuttā manasā daḷhena,</div> </td> </tr> <tr> <td> <div class="G">Nikkāmino gotamasāsanamhi;</div> </td> </tr> <tr> <td> <div class="G">Te pattipattā amataṃ vigayha,</div> </td> </tr> <tr> <td> <div class="G">Laddhā mudhā nibbutiṃ bhuñjamānā;</div> </td> </tr> <tr> <td> <div class="G">Idampi saṃghe ratanaṃ paṇītaṃ,</div> </td> </tr> <tr> <td> <div class="G">Etena saccena suvatthi hotu. (7)</div> </td> </tr> </table> </div>
</div>
<div class="q" id="p_18Sn_267"> <div class="divNumber">231.</div> <div class="p"> <table class="singleColumn"> <tr> <td> <div class="pN">267</div> <div class="G">Yathindakhīlo pathavissito siyā,</div> </td> </tr> <tr> <td> <div class="G">Catubbhi vātehi asampakampiyo;</div> </td> </tr> <tr> <td> <div class="G">Tathūpamaṃ sappurisaṃ vadāmi,</div> </td> </tr> <tr> <td> <div class="G">Yo ariyasaccāni avecca passati;</div> </td> </tr> <tr> <td> <div class="G">Idampi saṃghe ratanaṃ paṇītaṃ,</div> </td> </tr> <tr> <td> <div class="G">Etena saccena suvatthi hotu. (8)</div> </td> </tr> </table> </div>
</div>
<div class="q" id="p_18Sn_268"> <div class="divNumber">232.</div> <div class="p"> <table class="singleColumn"> <tr> <td> <div class="pN">268</div> <div class="G">Ye ariyasaccāni vibhāvayanti,</div> </td> </tr> <tr> <td> <div class="G">Gambhīrapaññena sudesitāni;</div> </td> </tr> <tr> <td> <div class="G">Kiñcāpi te honti bhusaṃ pamattā,</div> </td> </tr> <tr> <td> <div class="G">Na te bhavaṃ aṭṭhamamādiyanti;</div> </td> </tr> <tr> <td> <div class="G">Idampi saṃghe ratanaṃ paṇītaṃ,</div> </td> </tr> <tr> <td> <div class="G">Etena saccena suvatthi hotu. (9)</div> </td> </tr> </table> </div>
</div>
<div class="q" id="p_18Sn_269"> <div class="divNumber">233.</div> <div class="p"> <table class="singleColumn"> <tr> <td> <div class="pN">269</div> <div class="G">Sahāvassa dassanasampadāya,</div> </td> </tr> <tr> <td> <div class="G">Tayassu dhammā jahitā bhavanti;</div> </td> </tr> <tr> <td> <div class="G">Sakkāyadiṭṭhī vicikicchitañca,</div> </td> </tr> <tr> <td> <div class="G">Sīlabbataṃ vāpi yadatthi kiñci. (10)</div> </td> </tr> </table> </div>
</div>
<div class="q" id="p_18Sn_270"> <div class="divNumber">234.</div> <div class="p"> <table class="singleColumn"> <tr> <td> <div class="pN">270</div> <div class="G">Catūhapāyehi ca vippamutto,</div> </td> </tr> <tr> <td> <div class="G">Chaccābhiṭhānāni abhabba kātuṃ;</div> </td> </tr> <tr> <td> <div class="G">Idampi saṃghe ratanaṃ paṇītaṃ,</div> </td> </tr> <tr> <td> <div class="G">Etena saccena suvatthi hotu. (11)</div> </td> </tr> </table> </div>
</div>
<div class="q" id="p_18Sn_271"> <div class="divNumber">235.</div> <div class="p"> <table class="singleColumn"> <tr> <td> <div class="pN">271</div> <div class="G">Kiñcāpi so kamma karoti pāpakaṃ,</div> </td> </tr> <tr> <td> <div class="G">Kāyena vācā uda cetasā vā;</div> </td> </tr> <tr> <td> <div class="G">Abhabba so tassa paṭicchadāya,</div> </td> </tr> <tr> <td> <div class="G">Abhabbatā diṭṭhapadassa vuttā;</div> </td> </tr> <tr> <td> <div class="G">Idampi saṃghe ratanaṃ paṇītaṃ,</div> </td> </tr> <tr> <td> <div class="G">Etena saccena suvatthi hotu. (12)</div> </td> </tr> </table> </div>
</div>
<div class="q" id="p_18Sn_272"> <div class="divNumber">236.</div> <div class="p"> <table class="singleColumn"> <tr> <td> <div class="pN">272</div> <div class="G">Vanappagumbe yatha phussitagge,</div> </td> </tr> <tr> <td> <div class="G">Gimhānamāse paṭhamasmiṃ gimhe;</div> </td> </tr> <tr> <td> <div class="G">Tathūpamaṃ dhammavaraṃ adesayi,</div> </td> </tr> <tr> <td> <div class="G">Nibbānagāmiṃ paramaṃ hitāya;</div> </td> </tr> <tr> <td> <div class="G">Idampi buddhe ratanaṃ paṇītaṃ,</div> </td> </tr> <tr> <td> <div class="G">Etena saccena suvatthi hotu. (13)</div> </td> </tr> </table> </div>
</div>
<div class="q" id="p_18Sn_273"> <div class="divNumber">237.</div> <div class="p"> <table class="singleColumn"> <tr> <td> <div class="pN">273</div> <div class="G">Varo varaññū varado varāharo,</div> </td> </tr> <tr> <td> <div class="G">Anuttaro dhammavaraṃ adesayi;</div> </td> </tr> <tr> <td> <div class="G">Idampi buddhe ratanaṃ paṇītaṃ,</div> </td> </tr> <tr> <td> <div class="G">Etena saccena suvatthi hotu. (14)</div> </td> </tr> </table> </div>
</div>
<div class="q" id="p_18Sn_274"> <div class="divNumber">238.</div> <div class="p"> <table class="singleColumn"> <tr> <td> <div class="pN">274</div> <div class="G">Khīṇaṃ purāṇaṃ nava natthi sambhavaṃ,</div> </td> </tr> <tr> <td> <div class="G">Virattacittāyatike bhavasmiṃ;</div> </td> </tr> <tr> <td> <div class="G">Te khīṇabījā avirūḷhichandā,</div> </td> </tr> <tr> <td> <div class="G">Nibbanti dhīrā yathāyaṃ padīpo;</div> </td> </tr> <tr> <td> <div class="G">Idampi saṃghe ratanaṃ paṇītaṃ,</div> </td> </tr> <tr> <td> <div class="G">Etena saccena suvatthi hotu. (15)</div> </td> </tr> </table> </div>
</div>
<div class="q" id="p_18Sn_275"> <div class="divNumber">239.</div> <div class="p"> <table class="singleColumn"> <tr> <td> <div class="pN">275</div> <div class="G">Yānīdha bhūtāni samāgatāni,</div> </td> </tr> <tr> <td> <div class="G">Bhummāni vā yāni va antalikkhe;</div> </td> </tr> <tr> <td> <div class="G">Tathāgataṃ devamanussapūjitaṃ,</div> </td> </tr> <tr> <td> <div class="G">Buddhaṃ namassāma suvatthi hotu. (16)</div> </td> </tr> </table> </div>
</div>
<div class="q" id="p_18Sn_276"> <div class="divNumber">240.</div> <div class="p"> <table class="singleColumn"> <tr> <td> <div class="pN">276</div> <div class="G">Yānīdha bhūtāni samāgatāni,</div> </td> </tr> <tr> <td> <div class="G">Bhummāni vā yāni va antalikkhe;</div> </td> </tr> <tr> <td> <div class="G">Tathāgataṃ devamanussapūjitaṃ,</div> </td> </tr> <tr> <td> <div class="G">Dhammaṃ namassāma suvatthi hotu. (17)</div> </td> </tr> </table> </div>
</div>
<div class="q" id="p_18Sn_277"> <div class="divNumber">241.</div> <div class="p"> <table class="singleColumn"> <tr> <td> <div class="pN">277</div> <div class="G">Yānīdha bhūtāni samāgatāni,</div> </td> </tr> <tr> <td> <div class="G">Bhummāni vā yāni va antalikkhe;</div> </td> </tr> <tr> <td> <div class="G">Tathāgataṃ devamanussapūjitaṃ,</div> </td> </tr> <tr> <td> <div class="G">Saṃghaṃ namassāma suvatthi hotūti. (18)</div> </td> </tr> </table> </div>
</div>
<div class="CENTER" id="p_18Sn_278">
<span class="pN">278</span>Ratanasuttaṃ paṭhamaṃ.</div>
</html>
