<html>
<div class="i">16.1.2 Pārāpariyattheragāthā</div>
<div class="h">Vīsatinipāta</div>
<div class="h">Paṭhamavagga</div>
<div class="h">Pārāpariyattheragāthā</div>
<div class="q" id="p_19Th1_1063"> <div class="divNumber">726.</div> <div class="p"> <table class="singleColumn"> <tr> <td> <div class="pN">1063</div> <div class="G">“Samaṇassa ahu cintā,</div> </td> </tr> <tr> <td> <div class="G">pārāpariyassa bhikkhuno;</div> </td> </tr> <tr> <td> <div class="G">Ekakassa nisinnassa,</div> </td> </tr> <tr> <td> <div class="G">pavivittassa jhāyino.</div> </td> </tr> </table> </div>
</div>
<div class="q" id="p_19Th1_1064"> <div class="divNumber">727.</div> <div class="p"> <table class="singleColumn"> <tr> <td> <div class="pN">1064</div> <div class="G">Kimānupubbaṃ puriso,</div> </td> </tr> <tr> <td> <div class="G">kiṃ vataṃ kiṃ samācāraṃ;</div> </td> </tr> <tr> <td> <div class="G">Attano kiccakārīssa,</div> </td> </tr> <tr> <td> <div class="G">na ca kañci viheṭhaye.</div> </td> </tr> </table> </div>
</div>
<div class="q" id="p_19Th1_1065"> <div class="divNumber">728.</div> <div class="p"> <table class="singleColumn"> <tr> <td> <div class="pN">1065</div> <div class="G">Indriyāni manussānaṃ,</div> </td> </tr> <tr> <td> <div class="G">hitāya ahitāya ca;</div> </td> </tr> <tr> <td> <div class="G">Arakkhitāni ahitāya,</div> </td> </tr> <tr> <td> <div class="G">rakkhitāni hitāya ca.</div> </td> </tr> </table> </div>
</div>
<div class="q" id="p_19Th1_1066"> <div class="divNumber">729.</div> <div class="p"> <table class="singleColumn"> <tr> <td> <div class="pN">1066</div> <div class="G">Indriyāneva sārakkhaṃ,</div> </td> </tr> <tr> <td> <div class="G">indriyāni ca gopayaṃ;</div> </td> </tr> <tr> <td> <div class="G">Attano kiccakārīssa,</div> </td> </tr> <tr> <td> <div class="G">na ca kañci viheṭhaye.</div> </td> </tr> </table> </div>
</div>
<div class="q" id="p_19Th1_1067"> <div class="divNumber">730.</div> <div class="p"> <table class="singleColumn"> <tr> <td> <div class="pN">1067</div> <div class="G">Cakkhundriyañce rūpesu,</div> </td> </tr> <tr> <td> <div class="G">gacchantaṃ anivārayaṃ;</div> </td> </tr> <tr> <td> <div class="G">Anādīnavadassāvī,</div> </td> </tr> <tr> <td> <div class="G">so dukkhā na hi muccati.</div> </td> </tr> </table> </div>
</div>
<div class="q" id="p_19Th1_1068"> <div class="divNumber">731.</div> <div class="p"> <table class="singleColumn"> <tr> <td> <div class="pN">1068</div> <div class="G">Sotindriyañce saddesu,</div> </td> </tr> <tr> <td> <div class="G">gacchantaṃ anivārayaṃ;</div> </td> </tr> <tr> <td> <div class="G">Anādīnavadassāvī,</div> </td> </tr> <tr> <td> <div class="G">so dukkhā na hi muccati.</div> </td> </tr> </table> </div>
</div>
<div class="q" id="p_19Th1_1069"> <div class="divNumber">732.</div> <div class="p"> <table class="singleColumn"> <tr> <td> <div class="pN">1069</div> <div class="G">Anissaraṇadassāvī,</div> </td> </tr> <tr> <td> <div class="G">gandhe ce paṭisevati;</div> </td> </tr> <tr> <td> <div class="G">Na so muccati dukkhamhā,</div> </td> </tr> <tr> <td> <div class="G">gandhesu adhimucchito.</div> </td> </tr> </table> </div>
</div>
<div class="q" id="p_19Th1_1070"> <div class="divNumber">733.</div> <div class="p"> <table class="singleColumn"> <tr> <td> <div class="pN">1070</div> <div class="G">Ambilaṃ madhuraggañca,</div> </td> </tr> <tr> <td> <div class="G">tittakaggamanussaraṃ;</div> </td> </tr> <tr> <td> <div class="G">Rasataṇhāya gadhito,</div> </td> </tr> <tr> <td> <div class="G">hadayaṃ nāvabujjhati.</div> </td> </tr> </table> </div>
</div>
<div class="q" id="p_19Th1_1071"> <div class="divNumber">734.</div> <div class="p"> <table class="singleColumn"> <tr> <td> <div class="pN">1071</div> <div class="G">Subhānyappaṭikūlāni,</div> </td> </tr> <tr> <td> <div class="G">phoṭṭhabbāni anussaraṃ;</div> </td> </tr> <tr> <td> <div class="G">Ratto rāgādhikaraṇaṃ,</div> </td> </tr> <tr> <td> <div class="G">vividhaṃ vindate dukhaṃ.</div> </td> </tr> </table> </div>
</div>
<div class="q" id="p_19Th1_1072"> <div class="divNumber">735.</div> <div class="p"> <table class="singleColumn"> <tr> <td> <div class="pN">1072</div> <div class="G">Manaṃ cetehi dhammehi,</div> </td> </tr> <tr> <td> <div class="G">yo na sakkoti rakkhituṃ;</div> </td> </tr> <tr> <td> <div class="G">Tato naṃ dukkhamanveti,</div> </td> </tr> <tr> <td> <div class="G">sabbehetehi pañcahi.</div> </td> </tr> </table> </div>
</div>
<div class="q" id="p_19Th1_1073"> <div class="divNumber">736.</div> <div class="p"> <table class="singleColumn"> <tr> <td> <div class="pN">1073</div> <div class="G">Pubbalohitasampuṇṇaṃ,</div> </td> </tr> <tr> <td> <div class="G">bahussa kuṇapassa ca;</div> </td> </tr> <tr> <td> <div class="G">Naravīrakataṃ vagguṃ,</div> </td> </tr> <tr> <td> <div class="G">samuggamiva cittitaṃ.</div> </td> </tr> </table> </div>
</div>
<div class="q" id="p_19Th1_1074"> <div class="divNumber">737.</div> <div class="p"> <table class="singleColumn"> <tr> <td> <div class="pN">1074</div> <div class="G">Kaṭukaṃ madhurassādaṃ,</div> </td> </tr> <tr> <td> <div class="G">piyanibandhanaṃ dukhaṃ;</div> </td> </tr> <tr> <td> <div class="G">Khuraṃva madhunā littaṃ,</div> </td> </tr> <tr> <td> <div class="G">ullihaṃ nāvabujjhati.</div> </td> </tr> </table> </div>
</div>
<div class="q" id="p_19Th1_1075"> <div class="divNumber">738.</div> <div class="p"> <table class="singleColumn"> <tr> <td> <div class="pN">1075</div> <div class="G">Itthirūpe itthisare,</div> </td> </tr> <tr> <td> <div class="G">phoṭṭhabbepi ca itthiyā;</div> </td> </tr> <tr> <td> <div class="G">Itthigandhesu sāratto,</div> </td> </tr> <tr> <td> <div class="G">vividhaṃ vindate dukhaṃ.</div> </td> </tr> </table> </div>
</div>
<div class="q" id="p_19Th1_1076"> <div class="divNumber">739.</div> <div class="p"> <table class="singleColumn"> <tr> <td> <div class="pN">1076</div> <div class="G">Itthisotāni sabbāni,</div> </td> </tr> <tr> <td> <div class="G">sandanti pañca pañcasu;</div> </td> </tr> <tr> <td> <div class="G">Tesamāvaraṇaṃ kātuṃ,</div> </td> </tr> <tr> <td> <div class="G">yo sakkoti vīriyavā.</div> </td> </tr> </table> </div>
</div>
<div class="q" id="p_19Th1_1077"> <div class="divNumber">740.</div> <div class="p"> <table class="singleColumn"> <tr> <td> <div class="pN">1077</div> <div class="G">So atthavā so dhammaṭṭho,</div> </td> </tr> <tr> <td> <div class="G">so dakkho so vicakkhaṇo;</div> </td> </tr> <tr> <td> <div class="G">Kareyya ramamānopi,</div> </td> </tr> <tr> <td> <div class="G">kiccaṃ dhammatthasaṃhitaṃ.</div> </td> </tr> </table> </div>
</div>
<div class="q" id="p_19Th1_1078"> <div class="divNumber">741.</div> <div class="p"> <table class="singleColumn"> <tr> <td> <div class="pN">1078</div> <div class="G">Atho sīdati saññuttaṃ,</div> </td> </tr> <tr> <td> <div class="G">vajje kiccaṃ niratthakaṃ;</div> </td> </tr> <tr> <td> <div class="G">‘Na taṃ kiccan’ti maññitvā,</div> </td> </tr> <tr> <td> <div class="G">appamatto vicakkhaṇo.</div> </td> </tr> </table> </div>
</div>
<div class="q" id="p_19Th1_1079"> <div class="divNumber">742.</div> <div class="p"> <table class="singleColumn"> <tr> <td> <div class="pN">1079</div> <div class="G">Yañca atthena saññuttaṃ,</div> </td> </tr> <tr> <td> <div class="G">yā ca dhammagatā rati;</div> </td> </tr> <tr> <td> <div class="G">Taṃ samādāya vattetha,</div> </td> </tr> <tr> <td> <div class="G">sā hi ve uttamā rati.</div> </td> </tr> </table> </div>
</div>
<div class="q" id="p_19Th1_1080"> <div class="divNumber">743.</div> <div class="p"> <table class="singleColumn"> <tr> <td> <div class="pN">1080</div> <div class="G">Uccāvacehupāyehi,</div> </td> </tr> <tr> <td> <div class="G">Paresamabhijigīsati;</div> </td> </tr> <tr> <td> <div class="G">Hantvā vadhitvā atha socayitvā,</div> </td> </tr> <tr> <td> <div class="G">Ālopati sāhasā yo paresaṃ.</div> </td> </tr> </table> </div>
</div>
<div class="q" id="p_19Th1_1081"> <div class="divNumber">744.</div> <div class="p"> <table class="singleColumn"> <tr> <td> <div class="pN">1081</div> <div class="G">Tacchanto āṇiyā āṇiṃ,</div> </td> </tr> <tr> <td> <div class="G">nihanti balavā yathā;</div> </td> </tr> <tr> <td> <div class="G">Indriyānindriyeheva,</div> </td> </tr> <tr> <td> <div class="G">nihanti kusalo tathā.</div> </td> </tr> </table> </div>
</div>
<div class="q" id="p_19Th1_1082"> <div class="divNumber">745.</div> <div class="p"> <table class="singleColumn"> <tr> <td> <div class="pN">1082</div> <div class="G">Saddhaṃ vīriyaṃ samādhiñca,</div> </td> </tr> <tr> <td> <div class="G">satipaññañca bhāvayaṃ;</div> </td> </tr> <tr> <td> <div class="G">Pañca pañcahi hantvāna,</div> </td> </tr> <tr> <td> <div class="G">anīgho yāti brāhmaṇo.</div> </td> </tr> </table> </div>
</div>
<div class="q" id="p_19Th1_1083"> <div class="divNumber">746.</div> <div class="p"> <table class="singleColumn"> <tr> <td> <div class="pN">1083</div> <div class="G">So atthavā so dhammaṭṭho,</div> </td> </tr> <tr> <td> <div class="G">katvā vākyānusāsaniṃ;</div> </td> </tr> <tr> <td> <div class="G">Sabbena sabbaṃ buddhassa,</div> </td> </tr> <tr> <td> <div class="G">so naro sukhamedhatī”ti.</div> </td> </tr> </table> </div>
</div>
<div class="CENTER" id="p_19Th1_1084">
<span class="pN">1084</span>… Pārāpariyo thero… .</div>
</html>
