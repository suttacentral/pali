<html>
<div class="i">41.1 Tissametteyyattheraapadāna</div>
<div class="h">Metteyyavagga</div>
<div class="h">Tissametteyyattheraapadāna</div>
<div class="q" id="p_20Ap1_4847"> <div class="divNumber">1.</div> <div class="p"> <table class="singleColumn"> <tr> <td> <div class="pN">4847</div> <div class="G">“Pabbhārakūṭaṃ nissāya,</div> </td> </tr> <tr> <td> <div class="G">sobhito nāma tāpaso;</div> </td> </tr> <tr> <td> <div class="G">Pavattaphalaṃ bhuñjitvā,</div> </td> </tr> <tr> <td> <div class="G">vasati pabbatantare.</div> </td> </tr> </table> </div>
</div>
<div class="q" id="p_20Ap1_4848"> <div class="divNumber">2.</div> <div class="p"> <table class="singleColumn"> <tr> <td> <div class="pN">4848</div> <div class="G">Aggiṃ dāruṃ āharitvā,</div> </td> </tr> <tr> <td> <div class="G">ujjālesiṃ ahaṃ tadā;</div> </td> </tr> <tr> <td> <div class="G">Uttamatthaṃ gavesanto,</div> </td> </tr> <tr> <td> <div class="G">brahmalokūpapattiyā.</div> </td> </tr> </table> </div>
</div>
<div class="q" id="p_20Ap1_4849"> <div class="divNumber">3.</div> <div class="p"> <table class="singleColumn"> <tr> <td> <div class="pN">4849</div> <div class="G">Padumuttaro lokavidū,</div> </td> </tr> <tr> <td> <div class="G">āhutīnaṃ paṭiggaho;</div> </td> </tr> <tr> <td> <div class="G">Mamuddharitukāmo so,</div> </td> </tr> <tr> <td> <div class="G">āgacchi mama santike.</div> </td> </tr> </table> </div>
</div>
<div class="q" id="p_20Ap1_4850"> <div class="divNumber">4.</div> <div class="p"> <table class="singleColumn"> <tr> <td> <div class="pN">4850</div> <div class="G">‘Kiṃ karosi mahāpuñña,</div> </td> </tr> <tr> <td> <div class="G">dehi me aggidārukaṃ;</div> </td> </tr> <tr> <td> <div class="G">Ahamaggiṃ paricare,</div> </td> </tr> <tr> <td> <div class="G">tato me suddhi hohiti’.</div> </td> </tr> </table> </div>
</div>
<div class="q" id="p_20Ap1_4851"> <div class="divNumber">5.</div> <div class="p"> <table class="singleColumn"> <tr> <td> <div class="pN">4851</div> <div class="G">‘Subhaddako tvaṃ manuje,</div> </td> </tr> <tr> <td> <div class="G">devate tvaṃ pajānasi;</div> </td> </tr> <tr> <td> <div class="G">Tuvaṃ aggiṃ paricara,</div> </td> </tr> <tr> <td> <div class="G">handa te aggidārukaṃ’.</div> </td> </tr> </table> </div>
</div>
<div class="q" id="p_20Ap1_4852"> <div class="divNumber">6.</div> <div class="p"> <table class="singleColumn"> <tr> <td> <div class="pN">4852</div> <div class="G">Tato kaṭṭhaṃ gahetvāna,</div> </td> </tr> <tr> <td> <div class="G">aggiṃ ujjālayī jino;</div> </td> </tr> <tr> <td> <div class="G">Na tattha kaṭṭhaṃ pajjhāyi,</div> </td> </tr> <tr> <td> <div class="G">pāṭiheraṃ mahesino.</div> </td> </tr> </table> </div>
</div>
<div class="q" id="p_20Ap1_4853"> <div class="divNumber">7.</div> <div class="p"> <table class="singleColumn"> <tr> <td> <div class="pN">4853</div> <div class="G">‘Na te aggi pajjalati,</div> </td> </tr> <tr> <td> <div class="G">āhutī te na vijjati;</div> </td> </tr> <tr> <td> <div class="G">Niratthakaṃ vataṃ tuyhaṃ,</div> </td> </tr> <tr> <td> <div class="G">aggiṃ paricarassu me’.</div> </td> </tr> </table> </div>
</div>
<div class="q" id="p_20Ap1_4854"> <div class="divNumber">8.</div> <div class="p"> <table class="singleColumn"> <tr> <td> <div class="pN">4854</div> <div class="G">‘Kīdiso so mahāvīra,</div> </td> </tr> <tr> <td> <div class="G">aggi tava pavuccati;</div> </td> </tr> <tr> <td> <div class="G">Mayhampi kathayassetaṃ,</div> </td> </tr> <tr> <td> <div class="G">ubho paricarāmase’.</div> </td> </tr> </table> </div>
</div>
<div class="q" id="p_20Ap1_4855"> <div class="divNumber">9.</div> <div class="p"> <table class="singleColumn"> <tr> <td> <div class="pN">4855</div> <div class="G">‘Hetudhammanirodhāya,</div> </td> </tr> <tr> <td> <div class="G">kilesasamaṇāya ca;</div> </td> </tr> <tr> <td> <div class="G">Issāmacchariyaṃ hitvā,</div> </td> </tr> <tr> <td> <div class="G">tayo ete mamāhutī’.</div> </td> </tr> </table> </div>
</div>
<div class="q" id="p_20Ap1_4856"> <div class="divNumber">10.</div> <div class="p"> <table class="singleColumn"> <tr> <td> <div class="pN">4856</div> <div class="G">‘Kīdiso tvaṃ mahāvīra,</div> </td> </tr> <tr> <td> <div class="G">kathaṃ gottosi mārisa;</div> </td> </tr> <tr> <td> <div class="G">Ācārapaṭipatti te,</div> </td> </tr> <tr> <td> <div class="G">bāḷhaṃ kho mama ruccati’.</div> </td> </tr> </table> </div>
</div>
<div class="q" id="p_20Ap1_4857"> <div class="divNumber">11.</div> <div class="p"> <table class="singleColumn"> <tr> <td> <div class="pN">4857</div> <div class="G">‘Khattiyamhi kule jāto,</div> </td> </tr> <tr> <td> <div class="G">abhiññāpāramiṃ gato;</div> </td> </tr> <tr> <td> <div class="G">Sabbāsavaparikkhīṇo,</div> </td> </tr> <tr> <td> <div class="G">natthi dāni punabbhavo’.</div> </td> </tr> </table> </div>
</div>
<div class="q" id="p_20Ap1_4858"> <div class="divNumber">12.</div> <div class="p"> <table class="singleColumn"> <tr> <td> <div class="pN">4858</div> <div class="G">‘Yadi buddhosi sabbaññū,</div> </td> </tr> <tr> <td> <div class="G">pabhaṅkara tamonuda;</div> </td> </tr> <tr> <td> <div class="G">Namassissāmi taṃ deva,</div> </td> </tr> <tr> <td> <div class="G">dukkhassantakaro tuvaṃ’.</div> </td> </tr> </table> </div>
</div>
<div class="q" id="p_20Ap1_4859"> <div class="divNumber">13.</div> <div class="p"> <table class="singleColumn"> <tr> <td> <div class="pN">4859</div> <div class="G">Pattharitvājinacammaṃ,</div> </td> </tr> <tr> <td> <div class="G">nisīdanamadāsahaṃ;</div> </td> </tr> <tr> <td> <div class="G">Nisīda nātha sabbaññu,</div> </td> </tr> <tr> <td> <div class="G">upaṭṭhissāmahaṃ tuvaṃ.</div> </td> </tr> </table> </div>
</div>
<div class="q" id="p_20Ap1_4860"> <div class="divNumber">14.</div> <div class="p"> <table class="singleColumn"> <tr> <td> <div class="pN">4860</div> <div class="G">Nisīdi bhagavā tattha,</div> </td> </tr> <tr> <td> <div class="G">ajinamhi suvitthate;</div> </td> </tr> <tr> <td> <div class="G">Nimantayitvā sambuddhaṃ,</div> </td> </tr> <tr> <td> <div class="G">pabbataṃ agamāsahaṃ.</div> </td> </tr> </table> </div>
</div>
<div class="q" id="p_20Ap1_4861"> <div class="divNumber">15.</div> <div class="p"> <table class="singleColumn"> <tr> <td> <div class="pN">4861</div> <div class="G">Khāribhārañca pūretvā,</div> </td> </tr> <tr> <td> <div class="G">tindukaphalamāhariṃ;</div> </td> </tr> <tr> <td> <div class="G">Madhunā yojayitvāna,</div> </td> </tr> <tr> <td> <div class="G">phalaṃ buddhassadāsahaṃ.</div> </td> </tr> </table> </div>
</div>
<div class="q" id="p_20Ap1_4862"> <div class="divNumber">16.</div> <div class="p"> <table class="singleColumn"> <tr> <td> <div class="pN">4862</div> <div class="G">Mama nijjhāyamānassa,</div> </td> </tr> <tr> <td> <div class="G">paribhuñji tadā jino;</div> </td> </tr> <tr> <td> <div class="G">Tattha cittaṃ pasādesiṃ,</div> </td> </tr> <tr> <td> <div class="G">pekkhanto lokanāyakaṃ.</div> </td> </tr> </table> </div>
</div>
<div class="q" id="p_20Ap1_4863"> <div class="divNumber">17.</div> <div class="p"> <table class="singleColumn"> <tr> <td> <div class="pN">4863</div> <div class="G">Padumuttaro lokavidū,</div> </td> </tr> <tr> <td> <div class="G">āhutīnaṃ paṭiggaho;</div> </td> </tr> <tr> <td> <div class="G">Mamassame nisīditvā,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_20Ap1_4864"> <div class="divNumber">18.</div> <div class="p"> <table class="singleColumn"> <tr> <td> <div class="pN">4864</div> <div class="G">‘Yo maṃ phalena tappesi,</div> </td> </tr> <tr> <td> <div class="G">pasanno sehi pāṇibhi;</div> </td> </tr> <tr> <td> <div class="G">Tamahaṃ kittayissāmi,</div> </td> </tr> <tr> <td> <div class="G">suṇātha mama bhāsato.</div> </td> </tr> </table> </div>
</div>
<div class="q" id="p_20Ap1_4865"> <div class="divNumber">19.</div> <div class="p"> <table class="singleColumn"> <tr> <td> <div class="pN">4865</div> <div class="G">Pañcavīsatikkhattuṃ so,</div> </td> </tr> <tr> <td> <div class="G">devarajjaṃ karissati;</div> </td> </tr> <tr> <td> <div class="G">Sahassakkhattuṃ rājā ca,</div> </td> </tr> <tr> <td> <div class="G">cakkavattī bhavissati.</div> </td> </tr> </table> </div>
</div>
<div class="q" id="p_20Ap1_4866"> <div class="divNumber">20.</div> <div class="p"> <table class="singleColumn"> <tr> <td> <div class="pN">4866</div> <div class="G">Tassa saṅkappamaññāya,</div> </td> </tr> <tr> <td> <div class="G">pubbakammasamaṅgino;</div> </td> </tr> <tr> <td> <div class="G">Annaṃ pānañca vatthañca,</div> </td> </tr> <tr> <td> <div class="G">sayanañca mahārahaṃ.</div> </td> </tr> </table> </div>
</div>
<div class="q" id="p_20Ap1_4867"> <div class="divNumber">21.</div> <div class="p"> <table class="singleColumn"> <tr> <td> <div class="pN">4867</div> <div class="G">Puññakammena saṃyuttā,</div> </td> </tr> <tr> <td> <div class="G">nibbattissanti tāvade;</div> </td> </tr> <tr> <td> <div class="G">Sadā pamudito cāyaṃ,</div> </td> </tr> <tr> <td> <div class="G">bhavissati anāmayo.</div> </td> </tr> </table> </div>
</div>
<div class="q" id="p_20Ap1_4868"> <div class="divNumber">22.</div> <div class="p"> <table class="singleColumn"> <tr> <td> <div class="pN">4868</div> <div class="G">Upapajjati yaṃ yoniṃ,</div> </td> </tr> <tr> <td> <div class="G">devattaṃ atha mānusaṃ;</div> </td> </tr> <tr> <td> <div class="G">Sabbattha sukhito hutvā,</div> </td> </tr> <tr> <td> <div class="G">manussattaṃ gamissati.</div> </td> </tr> </table> </div>
</div>
<div class="q" id="p_20Ap1_4869"> <div class="divNumber">23.</div> <div class="p"> <table class="singleColumn"> <tr> <td> <div class="pN">4869</div> <div class="G">Ajjhāyako mantadharo,</div> </td> </tr> <tr> <td> <div class="G">tiṇṇaṃ vedāna pāragū;</div> </td> </tr> <tr> <td> <div class="G">Sambuddhaṃ upagantvāna,</div> </td> </tr> <tr> <td> <div class="G">arahā so bhavissati’.</div> </td> </tr> </table> </div>
</div>
<div class="q" id="p_20Ap1_4870"> <div class="divNumber">24.</div> <div class="p"> <table class="singleColumn"> <tr> <td> <div class="pN">4870</div> <div class="G">Yato sarāmi attānaṃ,</div> </td> </tr> <tr> <td> <div class="G">yato pattosmi viññutaṃ;</div> </td> </tr> <tr> <td> <div class="G">Bhoge me ūnatā natthi,</div> </td> </tr> <tr> <td> <div class="G">phaladānassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_4871"> <div class="divNumber">25.</div> <div class="p"> <table class="singleColumn"> <tr> <td> <div class="pN">4871</div> <div class="G">Varadhammamanuppatto,</div> </td> </tr> <tr> <td> <div class="G">rāgadose samūhaniṃ;</div> </td> </tr> <tr> <td> <div class="G">Sabbāsavaparikkhīṇo,</div> </td> </tr> <tr> <td> <div class="G">natthi dāni punabbhavo.</div> </td> </tr> </table> </div>
</div>
<div class="q" id="p_20Ap1_4872"> <div class="divNumber">26.</div> <div class="p"> <table class="singleColumn"> <tr> <td> <div class="pN">4872</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">bhavā sabbe samūhatā;</div> </td> </tr> <tr> <td> <div class="G">Nāgova bandhanaṃ chetvā,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_4873"> <div class="divNumber">27.</div> <div class="p"> <table class="singleColumn"> <tr> <td> <div class="pN">4873</div> <div class="G">Svāgataṃ vata me āsi,</div> </td> </tr> <tr> <td> <div class="G">mama buddhassa santike;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap1_4874"> <div class="divNumber">28.</div> <div class="p"> <table class="singleColumn"> <tr> <td> <div class="pN">4874</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_4875"> <div class="p">
<span class="pN">4875</span>Itthaṃ sudaṃ āyasmā tissametteyyo thero imā gāthāyo abhāsitthāti. </div>
</div>
<div class="CENTER" id="p_20Ap1_4876">
<span class="pN">4876</span>Tissametteyyattherassāpadānaṃ paṭhamaṃ.</div>
</html>
