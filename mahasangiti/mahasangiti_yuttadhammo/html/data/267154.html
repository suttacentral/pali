<html>
<div class="i">2.10 Sumaṅgalattheraapadāna</div>
<div class="h">Sīhāsaniyavagga</div>
<div class="h">Sumaṅgalattheraapadāna</div>
<div class="q" id="p_20Ap1_837"> <div class="divNumber">124.</div> <div class="p"> <table class="singleColumn"> <tr> <td> <div class="pN">837</div> <div class="G">“Āhutiṃ yiṭṭhukāmohaṃ,</div> </td> </tr> <tr> <td> <div class="G">paṭiyādetvāna bhojanaṃ;</div> </td> </tr> <tr> <td> <div class="G">Brāhmaṇe paṭimānento,</div> </td> </tr> <tr> <td> <div class="G">visāle māḷake ṭhito.</div> </td> </tr> </table> </div>
</div>
<div class="q" id="p_20Ap1_838"> <div class="divNumber">125.</div> <div class="p"> <table class="singleColumn"> <tr> <td> <div class="pN">838</div> <div class="G">Athaddasāsiṃ sambuddhaṃ,</div> </td> </tr> <tr> <td> <div class="G">piyadassiṃ mahāyasaṃ;</div> </td> </tr> <tr> <td> <div class="G">Sabbalokavinetāraṃ,</div> </td> </tr> <tr> <td> <div class="G">sayambhuṃ aggapuggalaṃ.</div> </td> </tr> </table> </div>
</div>
<div class="q" id="p_20Ap1_839"> <div class="divNumber">126.</div> <div class="p"> <table class="singleColumn"> <tr> <td> <div class="pN">839</div> <div class="G">Bhagavantaṃ jutimantaṃ,</div> </td> </tr> <tr> <td> <div class="G">sāvakehi purakkhataṃ;</div> </td> </tr> <tr> <td> <div class="G">Ādiccamiva rocantaṃ,</div> </td> </tr> <tr> <td> <div class="G">rathiyaṃ paṭipannakaṃ.</div> </td> </tr> </table> </div>
</div>
<div class="q" id="p_20Ap1_840"> <div class="divNumber">127.</div> <div class="p"> <table class="singleColumn"> <tr> <td> <div class="pN">840</div> <div class="G">Añjaliṃ paggahetvāna,</div> </td> </tr> <tr> <td> <div class="G">sakaṃ cittaṃ pasādayiṃ;</div> </td> </tr> <tr> <td> <div class="G">Manasāva nimantesiṃ,</div> </td> </tr> <tr> <td> <div class="G">‘āgacchatu mahāmuni’.</div> </td> </tr> </table> </div>
</div>
<div class="q" id="p_20Ap1_841"> <div class="divNumber">128.</div> <div class="p"> <table class="singleColumn"> <tr> <td> <div class="pN">841</div> <div class="G">Mama saṅkappamaññāya,</div> </td> </tr> <tr> <td> <div class="G">satthā loke anuttaro;</div> </td> </tr> <tr> <td> <div class="G">Khīṇāsavasahassehi,</div> </td> </tr> <tr> <td> <div class="G">mama dvāraṃ upāgami.</div> </td> </tr> </table> </div>
</div>
<div class="q" id="p_20Ap1_842"> <div class="divNumber">129.</div> <div class="p"> <table class="singleColumn"> <tr> <td> <div class="pN">842</div> <div class="G">Namo te purisājañña,</div> </td> </tr> <tr> <td> <div class="G">namo te purisuttama;</div> </td> </tr> <tr> <td> <div class="G">Pāsādaṃ abhirūhitvā,</div> </td> </tr> <tr> <td> <div class="G">sīhāsane nisīdataṃ.</div> </td> </tr> </table> </div>
</div>
<div class="q" id="p_20Ap1_843"> <div class="divNumber">130.</div> <div class="p"> <table class="singleColumn"> <tr> <td> <div class="pN">843</div> <div class="G">Danto dantaparivāro,</div> </td> </tr> <tr> <td> <div class="G">tiṇṇo tārayataṃ varo;</div> </td> </tr> <tr> <td> <div class="G">Pāsādaṃ abhirūhitvā,</div> </td> </tr> <tr> <td> <div class="G">nisīdi pavarāsane.</div> </td> </tr> </table> </div>
</div>
<div class="q" id="p_20Ap1_844"> <div class="divNumber">131.</div> <div class="p"> <table class="singleColumn"> <tr> <td> <div class="pN">844</div> <div class="G">Yaṃ me atthi sake gehe,</div> </td> </tr> <tr> <td> <div class="G">āmisaṃ paccupaṭṭhitaṃ;</div> </td> </tr> <tr> <td> <div class="G">Tāhaṃ buddhassa pādāsiṃ,</div> </td> </tr> <tr> <td> <div class="G">pasanno sehi pāṇibhi.</div> </td> </tr> </table> </div>
</div>
<div class="q" id="p_20Ap1_845"> <div class="divNumber">132.</div> <div class="p"> <table class="singleColumn"> <tr> <td> <div class="pN">845</div> <div class="G">Pasannacitto sumano,</div> </td> </tr> <tr> <td> <div class="G">vedajāto katañjalī;</div> </td> </tr> <tr> <td> <div class="G">Buddhaseṭṭhaṃ namassāmi,</div> </td> </tr> <tr> <td> <div class="G">aho buddhassuḷāratā.</div> </td> </tr> </table> </div>
</div>
<div class="q" id="p_20Ap1_846"> <div class="divNumber">133.</div> <div class="p"> <table class="singleColumn"> <tr> <td> <div class="pN">846</div> <div class="G">Aṭṭhannaṃ payirūpāsataṃ,</div> </td> </tr> <tr> <td> <div class="G">bhuñjaṃ khīṇāsavā bahū;</div> </td> </tr> <tr> <td> <div class="G">Tuyheveso ānubhāvo,</div> </td> </tr> <tr> <td> <div class="G">saraṇaṃ taṃ upemahaṃ.</div> </td> </tr> </table> </div>
</div>
<div class="q" id="p_20Ap1_847"> <div class="divNumber">134.</div> <div class="p"> <table class="singleColumn"> <tr> <td> <div class="pN">847</div> <div class="G">Piyadassī ca bhagavā,</div> </td> </tr> <tr> <td> <div class="G">lokajeṭṭho narāsabho;</div> </td> </tr> <tr> <td> <div class="G">Bhikkhusaṃghe nisīditvā,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_20Ap1_848"> <div class="divNumber">135.</div> <div class="p"> <table class="singleColumn"> <tr> <td> <div class="pN">848</div> <div class="G">‘Yo so saṃghaṃ abhojesi,</div> </td> </tr> <tr> <td> <div class="G">ujubhūtaṃ samāhitaṃ;</div> </td> </tr> <tr> <td> <div class="G">Tathāgatañca sambuddhaṃ,</div> </td> </tr> <tr> <td> <div class="G">suṇātha mama bhāsato.</div> </td> </tr> </table> </div>
</div>
<div class="q" id="p_20Ap1_849"> <div class="divNumber">136.</div> <div class="p"> <table class="singleColumn"> <tr> <td> <div class="pN">849</div> <div class="G">Sattavīsatikkhattuṃ so,</div> </td> </tr> <tr> <td> <div class="G">devarajjaṃ karissati;</div> </td> </tr> <tr> <td> <div class="G">Sakakammābhiraddho so,</div> </td> </tr> <tr> <td> <div class="G">devaloke ramissati.</div> </td> </tr> </table> </div>
</div>
<div class="q" id="p_20Ap1_850"> <div class="divNumber">137.</div> <div class="p"> <table class="singleColumn"> <tr> <td> <div class="pN">850</div> <div class="G">Dasa aṭṭha cakkhattuṃ so,</div> </td> </tr> <tr> <td> <div class="G">cakkavattī bhavissati;</div> </td> </tr> <tr> <td> <div class="G">Pathabyā rajjaṃ pañcasataṃ,</div> </td> </tr> <tr> <td> <div class="G">vasudhaṃ āvasissati’.</div> </td> </tr> </table> </div>
</div>
<div class="q" id="p_20Ap1_851"> <div class="divNumber">138.</div> <div class="p"> <table class="singleColumn"> <tr> <td> <div class="pN">851</div> <div class="G">Araññavanamoggayha,</div> </td> </tr> <tr> <td> <div class="G">kānanaṃ byagghasevitaṃ;</div> </td> </tr> <tr> <td> <div class="G">Padhānaṃ padahitvāna,</div> </td> </tr> <tr> <td> <div class="G">kilesā jhāpitā mayā.</div> </td> </tr> </table> </div>
</div>
<div class="q" id="p_20Ap1_852"> <div class="divNumber">139.</div> <div class="p"> <table class="singleColumn"> <tr> <td> <div class="pN">852</div> <div class="G">Aṭṭhārase kappasate,</div> </td> </tr> <tr> <td> <div class="G">yaṃ dānamadadiṃ tadā;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">bhattadānassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_853"> <div class="divNumber">140.</div> <div class="p"> <table class="singleColumn"> <tr> <td> <div class="pN">853</div> <div class="G">Paṭisambhidā catasso,</div> </td> </tr> <tr> <td> <div class="G">Vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">Kataṃ buddhassa sāsanaṃ”. (803)</div> </td> </tr> </table> </div>
</div>
<div class="q" id="p_20Ap1_854"> <div class="p">
<span class="pN">854</span>Itthaṃ sudaṃ āyasmā sumaṅgalo thero imā gāthāyo abhāsitthāti. </div>
</div>
<div class="CENTER" id="p_20Ap1_855">
<span class="pN">855</span>Sumaṅgalattherassāpadānaṃ dasamaṃ.</div>
<div class="SUMMARY" id="p_20Ap1_856">
<span class="pN">856</span><span class="firstLetter">T</span>assuddānaṃ</div>
<div class="q" id="p_20Ap1_857"> <div class="p"> <table class="singleColumn"> <tr> <td> <div class="pN">857</div> <div class="G">Sīhāsanī ekathambhī,</div> </td> </tr> <tr> <td> <div class="G">nando ca cūḷapanthako;</div> </td> </tr> <tr> <td> <div class="G">Pilindarāhulo ceva,</div> </td> </tr> <tr> <td> <div class="G">vaṅganto raṭṭhapālako.</div> </td> </tr> </table> </div>
</div>
<div class="q" id="p_20Ap1_858"> <div class="p"> <table class="singleColumn"> <tr> <td> <div class="pN">858</div> <div class="G">Sopāko maṅgalo ceva,</div> </td> </tr> <tr> <td> <div class="G">daseva dutiye vagge;</div> </td> </tr> <tr> <td> <div class="G">Satañca aṭṭhatiṃsa ca,</div> </td> </tr> <tr> <td> <div class="G">gāthā cettha pakāsitā.</div> </td> </tr> </table> </div>
</div>
<div class="ENDH3" id="p_20Ap1_859">
<span class="pN">859</span>Sīhāsaniyavaggo dutiyo.</div>
</html>
