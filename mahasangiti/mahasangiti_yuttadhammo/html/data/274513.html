<html>
<div class="i">1.3.7 Kumbhasutta</div>
<div class="h">Maggasaṃyutta</div>
<div class="h">Micchattavagga</div>
<div class="h">Kumbhasutta</div>
<div class="q" id="p_14S5_106"> <div class="divNumber">27.</div> <div class="p">
<span class="pN">106</span>Sāvatthinidānaṃ. “Seyyathāpi, bhikkhave, kumbho anādhāro suppavattiyo hoti, sādhāro duppavattiyo hoti; evameva kho, bhikkhave, cittaṃ anādhāraṃ suppavattiyaṃ hoti, sādhāraṃ duppavattiyaṃ hoti. Ko ca, bhikkhave, cittassa ādhāro? Ayameva ariyo aṭṭhaṅgiko maggo, seyyathidaṃ—  sammādiṭṭhi…pe…  sammāsamādhi. Ayaṃ cittassa ādhāro. Seyyathāpi, bhikkhave, kumbho anādhāro suppavattiyo hoti, sādhāro duppavattiyo hoti; evameva kho, bhikkhave, cittaṃ anādhāraṃ suppavattiyaṃ hoti, sādhāraṃ duppavattiyaṃ hotī”ti. </div>
</div>
<div class="CENTER" id="p_14S5_107">
<span class="pN">107</span>Sattamaṃ.</div>
</html>
