<html>
<div class="i">2.5 Maṭṭhakuṇḍalīpetavatthu</div>
<div class="h">Ubbarivagga</div>
<div class="h">Maṭṭhakuṇḍalīpetavatthu</div>
<div class="q" id="p_19Pv_206"> <div class="divNumber">186.</div> <div class="p"> <table class="singleColumn"> <tr> <td> <div class="pN">206</div> <div class="G">“Alaṅkato maṭṭhakuṇḍalī,</div> </td> </tr> <tr> <td> <div class="G">Māladhārī haricandanussado;</div> </td> </tr> <tr> <td> <div class="G">Bāhā paggayha kandasi,</div> </td> </tr> <tr> <td> <div class="G">Vanamajjhe kiṃ dukkhito tuvan”ti.</div> </td> </tr> </table> </div>
</div>
<div class="q" id="p_19Pv_207"> <div class="divNumber">187.</div> <div class="p"> <table class="singleColumn"> <tr> <td> <div class="pN">207</div> <div class="G">“Sovaṇṇamayo pabhassaro,</div> </td> </tr> <tr> <td> <div class="G">Uppanno rathapañjaro mama;</div> </td> </tr> <tr> <td> <div class="G">Tassa cakkayugaṃ na vindāmi,</div> </td> </tr> <tr> <td> <div class="G">Tena dukkhena jahāmi jīvitan”ti.</div> </td> </tr> </table> </div>
</div>
<div class="q" id="p_19Pv_208"> <div class="divNumber">188.</div> <div class="p"> <table class="singleColumn"> <tr> <td> <div class="pN">208</div> <div class="G">“Sovaṇṇamayaṃ maṇimayaṃ,</div> </td> </tr> <tr> <td> <div class="G">Lohitakamayaṃ atha rūpiyamayaṃ;</div> </td> </tr> <tr> <td> <div class="G">Ācikkha me bhaddamāṇava,</div> </td> </tr> <tr> <td> <div class="G">Cakkayugaṃ paṭipādayāmi te”ti.</div> </td> </tr> </table> </div>
</div>
<div class="q" id="p_19Pv_209"> <div class="divNumber">189.</div> <div class="p"> <table class="singleColumn"> <tr> <td> <div class="pN">209</div> <div class="G">So māṇavo tassa pāvadi,</div> </td> </tr> <tr> <td> <div class="G">“Candasūriyā ubhayettha dissare;</div> </td> </tr> <tr> <td> <div class="G">Sovaṇṇamayo ratho mama,</div> </td> </tr> <tr> <td> <div class="G">Tena cakkayugena sobhatī”ti.</div> </td> </tr> </table> </div>
</div>
<div class="q" id="p_19Pv_210"> <div class="divNumber">190.</div> <div class="p"> <table class="singleColumn"> <tr> <td> <div class="pN">210</div> <div class="G">“Bālo kho tvaṃ asi māṇava,</div> </td> </tr> <tr> <td> <div class="G">Yo tvaṃ patthayase apatthiyaṃ;</div> </td> </tr> <tr> <td> <div class="G">Maññāmi tuvaṃ marissasi,</div> </td> </tr> <tr> <td> <div class="G">Na hi tvaṃ lacchasi candasūriye”ti.</div> </td> </tr> </table> </div>
</div>
<div class="q" id="p_19Pv_211"> <div class="divNumber">191.</div> <div class="p"> <table class="singleColumn"> <tr> <td> <div class="pN">211</div> <div class="G">“Gamanāgamanampi dissati,</div> </td> </tr> <tr> <td> <div class="G">Vaṇṇadhātu ubhayattha vīthiyā;</div> </td> </tr> <tr> <td> <div class="G">Peto kālakato na dissati,</div> </td> </tr> <tr> <td> <div class="G">Ko nidha kandataṃ bālyataro”ti.</div> </td> </tr> </table> </div>
</div>
<div class="q" id="p_19Pv_212"> <div class="divNumber">192.</div> <div class="p"> <table class="singleColumn"> <tr> <td> <div class="pN">212</div> <div class="G">“Saccaṃ kho vadesi māṇava,</div> </td> </tr> <tr> <td> <div class="G">Ahameva kandataṃ bālyataro;</div> </td> </tr> <tr> <td> <div class="G">Candaṃ viya dārako rudaṃ,</div> </td> </tr> <tr> <td> <div class="G">Petaṃ kālakatābhipatthayinti.</div> </td> </tr> </table> </div>
</div>
<div class="q" id="p_19Pv_213"> <div class="divNumber">193.</div> <div class="p"> <table class="singleColumn"> <tr> <td> <div class="pN">213</div> <div class="G">Ādittaṃ vata maṃ santaṃ,</div> </td> </tr> <tr> <td> <div class="G">ghatasittaṃva pāvakaṃ;</div> </td> </tr> <tr> <td> <div class="G">Vārinā viya osiñcaṃ,</div> </td> </tr> <tr> <td> <div class="G">sabbaṃ nibbāpaye daraṃ.</div> </td> </tr> </table> </div>
</div>
<div class="q" id="p_19Pv_214"> <div class="divNumber">194.</div> <div class="p"> <table class="singleColumn"> <tr> <td> <div class="pN">214</div> <div class="G">Abbahī vata me sallaṃ,</div> </td> </tr> <tr> <td> <div class="G">sokaṃ hadayanissitaṃ;</div> </td> </tr> <tr> <td> <div class="G">Yo me sokaparetassa,</div> </td> </tr> <tr> <td> <div class="G">puttasokaṃ apānudi.</div> </td> </tr> </table> </div>
</div>
<div class="q" id="p_19Pv_215"> <div class="divNumber">195.</div> <div class="p"> <table class="singleColumn"> <tr> <td> <div class="pN">215</div> <div class="G">Svāhaṃ abbūḷhasallosmi,</div> </td> </tr> <tr> <td> <div class="G">sītibhūtosmi nibbuto;</div> </td> </tr> <tr> <td> <div class="G">Na socāmi na rodāmi,</div> </td> </tr> <tr> <td> <div class="G">tava sutvāna māṇavā”ti.</div> </td> </tr> </table> </div>
</div>
<div class="q" id="p_19Pv_216"> <div class="divNumber">196.</div> <div class="p"> <table class="singleColumn"> <tr> <td> <div class="pN">216</div> <div class="G">“Devatā nusi gandhabbo,</div> </td> </tr> <tr> <td> <div class="G">adu sakko purindado;</div> </td> </tr> <tr> <td> <div class="G">Ko vā tvaṃ kassa vā putto,</div> </td> </tr> <tr> <td> <div class="G">kathaṃ jānemu taṃ mayan”ti.</div> </td> </tr> </table> </div>
</div>
<div class="q" id="p_19Pv_217"> <div class="divNumber">197.</div> <div class="p"> <table class="singleColumn"> <tr> <td> <div class="pN">217</div> <div class="G">“Yañca kandasi yañca rodasi,</div> </td> </tr> <tr> <td> <div class="G">Puttaṃ āḷāhane sayaṃ dahitvā;</div> </td> </tr> <tr> <td> <div class="G">Svāhaṃ kusalaṃ karitvā kammaṃ,</div> </td> </tr> <tr> <td> <div class="G">Tidasānaṃ sahabyataṃ gato”ti.</div> </td> </tr> </table> </div>
</div>
<div class="q" id="p_19Pv_218"> <div class="divNumber">198.</div> <div class="p"> <table class="singleColumn"> <tr> <td> <div class="pN">218</div> <div class="G">“Appaṃ vā bahuṃ vā nāddasāma,</div> </td> </tr> <tr> <td> <div class="G">Dānaṃ dadantassa sake agāre;</div> </td> </tr> <tr> <td> <div class="G">Uposathakammaṃ vā tādisaṃ,</div> </td> </tr> <tr> <td> <div class="G">Kena kammena gatosi devalokan”ti.</div> </td> </tr> </table> </div>
</div>
<div class="q" id="p_19Pv_219"> <div class="divNumber">199.</div> <div class="p"> <table class="singleColumn"> <tr> <td> <div class="pN">219</div> <div class="G">“Ābādhikohaṃ dukkhito gilāno,</div> </td> </tr> <tr> <td> <div class="G">Āturarūpomhi sake nivesane;</div> </td> </tr> <tr> <td> <div class="G">Buddhaṃ vigatarajaṃ vitiṇṇakaṅkhaṃ,</div> </td> </tr> <tr> <td> <div class="G">Addakkhiṃ sugataṃ anomapaññaṃ.</div> </td> </tr> </table> </div>
</div>
<div class="q" id="p_19Pv_220"> <div class="divNumber">200.</div> <div class="p"> <table class="singleColumn"> <tr> <td> <div class="pN">220</div> <div class="G">Svāhaṃ muditamano pasannacitto,</div> </td> </tr> <tr> <td> <div class="G">Añjaliṃ akariṃ tathāgatassa;</div> </td> </tr> <tr> <td> <div class="G">Tāhaṃ kusalaṃ karitvāna kammaṃ,</div> </td> </tr> <tr> <td> <div class="G">Tidasānaṃ sahabyataṃ gato”ti.</div> </td> </tr> </table> </div>
</div>
<div class="q" id="p_19Pv_221"> <div class="divNumber">201.</div> <div class="p"> <table class="singleColumn"> <tr> <td> <div class="pN">221</div> <div class="G">“Acchariyaṃ vata abbhutaṃ vata,</div> </td> </tr> <tr> <td> <div class="G">Añjalikammassa ayamīdiso vipāko;</div> </td> </tr> <tr> <td> <div class="G">Ahampi muditamano pasannacitto,</div> </td> </tr> <tr> <td> <div class="G">Ajjeva buddhaṃ saraṇaṃ vajāmī”ti.</div> </td> </tr> </table> </div>
</div>
<div class="q" id="p_19Pv_222"> <div class="divNumber">202.</div> <div class="p"> <table class="singleColumn"> <tr> <td> <div class="pN">222</div> <div class="G">“Ajjeva buddhaṃ saraṇaṃ vajāhi,</div> </td> </tr> <tr> <td> <div class="G">Dhammañca saṃghañca pasannacitto;</div> </td> </tr> <tr> <td> <div class="G">Tatheva sikkhāya padāni pañca,</div> </td> </tr> <tr> <td> <div class="G">Akhaṇḍaphullāni samādiyassu.</div> </td> </tr> </table> </div>
</div>
<div class="q" id="p_19Pv_223"> <div class="divNumber">203.</div> <div class="p"> <table class="singleColumn"> <tr> <td> <div class="pN">223</div> <div class="G">Pāṇātipātā viramassu khippaṃ,</div> </td> </tr> <tr> <td> <div class="G">Loke adinnaṃ parivajjayassu;</div> </td> </tr> <tr> <td> <div class="G">Amajjapo mā ca musā bhaṇāhi,</div> </td> </tr> <tr> <td> <div class="G">Sakena dārena ca hohi tuṭṭho”ti.</div> </td> </tr> </table> </div>
</div>
<div class="q" id="p_19Pv_224"> <div class="divNumber">204.</div> <div class="p"> <table class="singleColumn"> <tr> <td> <div class="pN">224</div> <div class="G">“Atthakāmosi me yakkha,</div> </td> </tr> <tr> <td> <div class="G">hitakāmosi devate;</div> </td> </tr> <tr> <td> <div class="G">Karomi tuyhaṃ vacanaṃ,</div> </td> </tr> <tr> <td> <div class="G">tvaṃsi ācariyo mamāti.</div> </td> </tr> </table> </div>
</div>
<div class="q" id="p_19Pv_225"> <div class="divNumber">205.</div> <div class="p"> <table class="singleColumn"> <tr> <td> <div class="pN">225</div> <div class="G">Upemi saraṇaṃ buddhaṃ,</div> </td> </tr> <tr> <td> <div class="G">dhammañcāpi anuttaraṃ;</div> </td> </tr> <tr> <td> <div class="G">Saṃghañca naradevassa,</div> </td> </tr> <tr> <td> <div class="G">gacchāmi saraṇaṃ ahaṃ.</div> </td> </tr> </table> </div>
</div>
<div class="q" id="p_19Pv_226"> <div class="divNumber">206.</div> <div class="p"> <table class="singleColumn"> <tr> <td> <div class="pN">226</div> <div class="G">Pāṇātipātā viramāmi khippaṃ,</div> </td> </tr> <tr> <td> <div class="G">Loke adinnaṃ parivajjayāmi;</div> </td> </tr> <tr> <td> <div class="G">Amajjapo no ca musā bhaṇāmi,</div> </td> </tr> <tr> <td> <div class="G">Sakena dārena ca homi tuṭṭho”ti.</div> </td> </tr> </table> </div>
</div>
<div class="CENTER" id="p_19Pv_227">
<span class="pN">227</span>Maṭṭhakuṇḍalīpetavatthu pañcamaṃ.</div>
</html>
