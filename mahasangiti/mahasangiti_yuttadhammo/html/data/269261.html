<html>
<div class="i">5.2.8 Tacasārajātaka</div>
<div class="h">Pañcakanipāta</div>
<div class="h">Vaṇṇārohavagga</div>
<div class="h">Tacasārajātaka</div>
<div class="q" id="p_22J_1259"> <div class="divNumber">95.</div> <div class="p"> <table class="singleColumn"> <tr> <td> <div class="pN">1259</div> <div class="G">“Amittahatthatthagatā,</div> </td> </tr> <tr> <td> <div class="G">tacasārasamappitā;</div> </td> </tr> <tr> <td> <div class="G">Pasannamukhavaṇṇāttha,</div> </td> </tr> <tr> <td> <div class="G">kasmā tumhe na socatha”.</div> </td> </tr> </table> </div>
</div>
<div class="q" id="p_22J_1260"> <div class="divNumber">96.</div> <div class="p"> <table class="singleColumn"> <tr> <td> <div class="pN">1260</div> <div class="G">“Na socanāya paridevanāya,</div> </td> </tr> <tr> <td> <div class="G">Atthova labbho api appakopi;</div> </td> </tr> <tr> <td> <div class="G">Socantamenaṃ dukhitaṃ viditvā,</div> </td> </tr> <tr> <td> <div class="G">Paccatthikā attamanā bhavanti.</div> </td> </tr> </table> </div>
</div>
<div class="q" id="p_22J_1261"> <div class="divNumber">97.</div> <div class="p"> <table class="singleColumn"> <tr> <td> <div class="pN">1261</div> <div class="G">Yato ca kho paṇḍito āpadāsu,</div> </td> </tr> <tr> <td> <div class="G">Na vedhatī atthavinicchayaññū;</div> </td> </tr> <tr> <td> <div class="G">Paccatthikāssa dukhitā bhavanti,</div> </td> </tr> <tr> <td> <div class="G">Disvā mukhaṃ avikāraṃ purāṇaṃ.</div> </td> </tr> </table> </div>
</div>
<div class="q" id="p_22J_1262"> <div class="divNumber">98.</div> <div class="p"> <table class="singleColumn"> <tr> <td> <div class="pN">1262</div> <div class="G">Jappena mantena subhāsitena,</div> </td> </tr> <tr> <td> <div class="G">Anuppadānena paveṇiyā vā;</div> </td> </tr> <tr> <td> <div class="G">Yathā yathā yattha labhetha atthaṃ,</div> </td> </tr> <tr> <td> <div class="G">Tathā tathā tattha parakkameyya.</div> </td> </tr> </table> </div>
</div>
<div class="q" id="p_22J_1263"> <div class="divNumber">99.</div> <div class="p"> <table class="singleColumn"> <tr> <td> <div class="pN">1263</div> <div class="G">Yato ca jāneyya alabbhaneyyo,</div> </td> </tr> <tr> <td> <div class="G">Mayā va aññena vā esa attho;</div> </td> </tr> <tr> <td> <div class="G">Asocamāno adhivāsayeyya,</div> </td> </tr> <tr> <td> <div class="G">Kammaṃ daḷhaṃ kinti karomi dānī”ti.</div> </td> </tr> </table> </div>
</div>
<div class="CENTER" id="p_22J_1264">
<span class="pN">1264</span>Tacasārajātakaṃ aṭṭhamaṃ.</div>
</html>
