<html>
<div class="i">1.5.8.6 Amūlakasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Sahadhammikavagga
</div>
<div class="h">
Amūlakasikkhāpada
</div>
<div class="q" id="p_2V_1367">
<div class="divNumber">
459.
</div>
<div class="p">
<span class="pN">1367</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū bhikkhuṃ amūlakena saṃghādisesena anuddhaṃsenti.
</div>
</div>
<div class="q" id="p_2V_1368">
<div class="p">
<span class="pN">1368</span>Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū bhikkhuṃ amūlakena saṃghādisesena anuddhaṃsessantī”ti…pe…  “saccaṃ kira tumhe, bhikkhave, bhikkhuṃ amūlakena saṃghādisesena anuddhaṃsethā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, bhikkhuṃ amūlakena saṃghādisesena anuddhaṃsessatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_1369">
<div class="divNumber">
460.
</div>
<div class="p">
<span class="pN">1369</span><span class="bold">“Yo pana bhikkhu bhikkhuṃ amūlakena saṃghādisesena anuddhaṃseyya, pācittiyan”</span>ti. (<span class="italic">76</span>:<span class="bold">125</span>)
</div>
</div>
<div class="q" id="p_2V_1370">
<div class="divNumber">
461.
</div>
<div class="p">
<span class="pN">1370</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṃ imasmiṃ atthe adhippeto bhikkhūti.
</div>
</div>
<div class="q" id="p_2V_1371">
<div class="p">
<span class="pN">1371</span><span class="bold">Bhikkhun</span>ti aññaṃ bhikkhuṃ.
</div>
</div>
<div class="q" id="p_2V_1372">
<div class="p">
<span class="pN">1372</span><span class="bold">Amūlakaṃ</span> nāma adiṭṭhaṃ assutaṃ aparisaṅkitaṃ.
</div>
</div>
<div class="q" id="p_2V_1373">
<div class="p">
<span class="pN">1373</span><span class="bold">Saṃghādisesenā</span>ti terasannaṃ aññatarena.
</div>
</div>
<div class="q" id="p_2V_1374">
<div class="p">
<span class="pN">1374</span><span class="bold">Anuddhaṃseyyā</span>ti codeti vā codāpeti vā, āpatti pācittiyassa.
</div>
</div>
<div class="q" id="p_2V_1375">
<div class="divNumber">
462.
</div>
<div class="p">
<span class="pN">1375</span>Upasampanne upasampannasaññī amūlakena saṃghādisesena anuddhaṃseti, āpatti pācittiyassa. Upasampanne vematiko amūlakena saṃghādisesena anuddhaṃseti, āpatti pācittiyassa. Upasampanne anupasampannasaññī amūlakena saṃghādisesena anuddhaṃseti, āpatti pācittiyassa.
</div>
</div>
<div class="q" id="p_2V_1376">
<div class="p">
<span class="pN">1376</span>Ācāravipattiyā vā diṭṭhivipattiyā vā anuddhaṃseti, āpatti dukkaṭassa. Anupasampannaṃ anuddhaṃseti, āpatti dukkaṭassa. Anupasampanne upasampannasaññī, āpatti dukkaṭassa. Anupasampanne vematiko, āpatti dukkaṭassa. Anupasampanne anupasampannasaññī, āpatti dukkaṭassa.
</div>
</div>
<div class="q" id="p_2V_1377">
<div class="divNumber">
463.
</div>
<div class="p">
<span class="pN">1377</span>Anāpatti—  tathāsaññī codeti, vā codāpeti vā, ummattakassa, ādikammikassāti.
</div>
</div>
<div class="CENTER" id="p_2V_1378">
<span class="pN">1378</span>Amūlakasikkhāpadaṃ niṭṭhitaṃ chaṭṭhaṃ.
</div>
</html>
