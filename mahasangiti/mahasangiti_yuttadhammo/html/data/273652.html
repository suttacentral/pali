<html>
<div class="i">1.4.8 Sakalikasutta</div>
<div class="h">Devatāsaṃyutta</div>
<div class="h">Satullapakāyikavagga</div>
<div class="h">Sakalikasutta</div>
<div class="q" id="p_12S1_214"> <div class="divNumber">38.</div> <div class="p">
<span class="pN">214</span>Evaṃ me sutaṃ—  ekaṃ samayaṃ bhagavā rājagahe viharati maddakucchismiṃ migadāye. Tena kho pana samayena bhagavato pādo sakalikāya khato hoti. Bhusā sudaṃ bhagavato vedanā vattanti sārīrikā vedanā dukkhā tibbā kharā kaṭukā asātā amanāpā; tā sudaṃ bhagavā sato sampajāno adhivāseti avihaññamāno. Atha kho bhagavā catugguṇaṃ saṅghāṭiṃ paññāpetvā dakkhiṇena passena sīhaseyyaṃ kappeti pāde pādaṃ accādhāya sato sampajāno. </div>
</div>
<div class="q" id="p_12S1_215"> <div class="p">
<span class="pN">215</span>Atha kho sattasatā satullapakāyikā devatāyo abhikkantāya rattiyā abhikkantavaṇṇā kevalakappaṃ maddakucchiṃ obhāsetvā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ aṭṭhaṃsu. Ekamantaṃ ṭhitā kho ekā devatā bhagavato santike imaṃ udānaṃ udānesi—  “nāgo vata, bho, samaṇo gotamo; nāgavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti. </div>
</div>
<div class="q" id="p_12S1_216"> <div class="p">
<span class="pN">216</span>Atha kho aparā devatā bhagavato santike imaṃ udānaṃ udānesi—  “sīho vata, bho, samaṇo gotamo; sīhavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti. </div>
</div>
<div class="q" id="p_12S1_217"> <div class="p">
<span class="pN">217</span>Atha kho aparā devatā bhagavato santike imaṃ udānaṃ udānesi—  “ājānīyo vata, bho, samaṇo gotamo; ājānīyavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti. </div>
</div>
<div class="q" id="p_12S1_218"> <div class="p">
<span class="pN">218</span>Atha kho aparā devatā bhagavato santike imaṃ udānaṃ udānesi—  “nisabho vata, bho, samaṇo gotamo; nisabhavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti. </div>
</div>
<div class="q" id="p_12S1_219"> <div class="p">
<span class="pN">219</span>Atha kho aparā devatā bhagavato santike imaṃ udānaṃ udānesi—  “dhorayho vata, bho, samaṇo gotamo; dhorayhavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti. </div>
</div>
<div class="q" id="p_12S1_220"> <div class="p">
<span class="pN">220</span>Atha kho aparā devatā bhagavato santike imaṃ udānaṃ udānesi—  “danto vata, bho, samaṇo gotamo; dantavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti. </div>
</div>
<div class="q" id="p_12S1_221"> <div class="p">
<span class="pN">221</span>Atha kho aparā devatā bhagavato santike imaṃ udānaṃ udānesi—  “passa samādhiṃ subhāvitaṃ cittañca suvimuttaṃ, na cābhinataṃ na cāpanataṃ na ca sasaṅkhāraniggayhavāritagataṃ. Yo evarūpaṃ purisanāgaṃ purisasīhaṃ purisaājānīyaṃ purisanisabhaṃ purisadhorayhaṃ purisadantaṃ atikkamitabbaṃ maññeyya kimaññatra adassanā”ti. </div>
</div>
<div class="q" id="p_12S1_222"> <div class="p"> <table class="singleColumn"> <tr> <td> <div class="pN">222</div> <div class="G">“Pañcavedā sataṃ samaṃ,</div> </td> </tr> <tr> <td> <div class="G">Tapassī brāhmaṇā caraṃ;</div> </td> </tr> <tr> <td> <div class="G">Cittañca nesaṃ na sammā vimuttaṃ,</div> </td> </tr> <tr> <td> <div class="G">Hīnattharūpā na pāraṅgamā te.</div> </td> </tr> </table> </div>
</div>
<div class="q" id="p_12S1_223"> <div class="p"> <table class="singleColumn"> <tr> <td> <div class="pN">223</div> <div class="G">Taṇhādhipannā vatasīlabaddhā,</div> </td> </tr> <tr> <td> <div class="G">Lūkhaṃ tapaṃ vassasataṃ carantā;</div> </td> </tr> <tr> <td> <div class="G">Cittañca nesaṃ na sammā vimuttaṃ,</div> </td> </tr> <tr> <td> <div class="G">Hīnattharūpā na pāraṅgamā te.</div> </td> </tr> </table> </div>
</div>
<div class="q" id="p_12S1_224"> <div class="p"> <table class="singleColumn"> <tr> <td> <div class="pN">224</div> <div class="G">Na mānakāmassa damo idhatthi,</div> </td> </tr> <tr> <td> <div class="G">Na monamatthi asamāhitassa;</div> </td> </tr> <tr> <td> <div class="G">Eko araññe viharaṃ pamatto,</div> </td> </tr> <tr> <td> <div class="G">Na maccudheyyassa tareyya pāran”ti.</div> </td> </tr> </table> </div>
</div>
<div class="q" id="p_12S1_225"> <div class="p"> <table class="singleColumn"> <tr> <td> <div class="pN">225</div> <div class="G">“Mānaṃ pahāya susamāhitatto,</div> </td> </tr> <tr> <td> <div class="G">Sucetaso sabbadhi vippamutto;</div> </td> </tr> <tr> <td> <div class="G">Eko araññe viharamappamatto,</div> </td> </tr> <tr> <td> <div class="G">Sa maccudheyyassa tareyya pāran”ti.</div> </td> </tr> </table> </div>
</div>
</html>
