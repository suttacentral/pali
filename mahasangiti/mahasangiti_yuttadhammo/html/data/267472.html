<html>
<div class="i">34.8 Uttareyyadāyakattheraapadāna</div>
<div class="h">Gandhodakavagga</div>
<div class="h">Uttareyyadāyakattheraapadāna</div>
<div class="q" id="p_20Ap1_3818"> <div class="divNumber">90.</div> <div class="p"> <table class="singleColumn"> <tr> <td> <div class="pN">3818</div> <div class="G">“Nagare haṃsavatiyā,</div> </td> </tr> <tr> <td> <div class="G">ahosiṃ brāhmaṇo tadā;</div> </td> </tr> <tr> <td> <div class="G">Ajjhāyako mantadharo,</div> </td> </tr> <tr> <td> <div class="G">tiṇṇaṃ vedāna pāragū.</div> </td> </tr> </table> </div>
</div>
<div class="q" id="p_20Ap1_3819"> <div class="divNumber">91.</div> <div class="p"> <table class="singleColumn"> <tr> <td> <div class="pN">3819</div> <div class="G">Purakkhato sasissehi,</div> </td> </tr> <tr> <td> <div class="G">jātimā ca susikkhito;</div> </td> </tr> <tr> <td> <div class="G">Toyābhisecanatthāya,</div> </td> </tr> <tr> <td> <div class="G">nagarā nikkhamiṃ tadā.</div> </td> </tr> </table> </div>
</div>
<div class="q" id="p_20Ap1_3820"> <div class="divNumber">92.</div> <div class="p"> <table class="singleColumn"> <tr> <td> <div class="pN">3820</div> <div class="G">Padumuttaro nāma jino,</div> </td> </tr> <tr> <td> <div class="G">sabbadhammāna pāragū;</div> </td> </tr> <tr> <td> <div class="G">Khīṇāsavasahassehi,</div> </td> </tr> <tr> <td> <div class="G">pāvisī nagaraṃ jino.</div> </td> </tr> </table> </div>
</div>
<div class="q" id="p_20Ap1_3821"> <div class="divNumber">93.</div> <div class="p"> <table class="singleColumn"> <tr> <td> <div class="pN">3821</div> <div class="G">Sucārurūpaṃ disvāna,</div> </td> </tr> <tr> <td> <div class="G">āneñjakāritaṃ viya;</div> </td> </tr> <tr> <td> <div class="G">Parivutaṃ arahantehi,</div> </td> </tr> <tr> <td> <div class="G">disvā cittaṃ pasādayiṃ.</div> </td> </tr> </table> </div>
</div>
<div class="q" id="p_20Ap1_3822"> <div class="divNumber">94.</div> <div class="p"> <table class="singleColumn"> <tr> <td> <div class="pN">3822</div> <div class="G">Sirasmiṃ añjaliṃ katvā,</div> </td> </tr> <tr> <td> <div class="G">namassitvāna subbataṃ;</div> </td> </tr> <tr> <td> <div class="G">Pasannacitto sumano,</div> </td> </tr> <tr> <td> <div class="G">uttarīyamadāsahaṃ.</div> </td> </tr> </table> </div>
</div>
<div class="q" id="p_20Ap1_3823"> <div class="divNumber">95.</div> <div class="p"> <table class="singleColumn"> <tr> <td> <div class="pN">3823</div> <div class="G">Ubho hatthehi paggayha,</div> </td> </tr> <tr> <td> <div class="G">sāṭakaṃ ukkhipiṃ ahaṃ;</div> </td> </tr> <tr> <td> <div class="G">Yāvatā buddhaparisā,</div> </td> </tr> <tr> <td> <div class="G">tāva chādesi sāṭako.</div> </td> </tr> </table> </div>
</div>
<div class="q" id="p_20Ap1_3824"> <div class="divNumber">96.</div> <div class="p"> <table class="singleColumn"> <tr> <td> <div class="pN">3824</div> <div class="G">Piṇḍacāraṃ carantassa,</div> </td> </tr> <tr> <td> <div class="G">mahābhikkhugaṇādino;</div> </td> </tr> <tr> <td> <div class="G">Chadaṃ karonto aṭṭhāsi,</div> </td> </tr> <tr> <td> <div class="G">hāsayanto mamaṃ tadā.</div> </td> </tr> </table> </div>
</div>
<div class="q" id="p_20Ap1_3825"> <div class="divNumber">97.</div> <div class="p"> <table class="singleColumn"> <tr> <td> <div class="pN">3825</div> <div class="G">Gharato nikkhamantassa,</div> </td> </tr> <tr> <td> <div class="G">sayambhū aggapuggalo;</div> </td> </tr> <tr> <td> <div class="G">Vīthiyaṃva ṭhito satthā,</div> </td> </tr> <tr> <td> <div class="G">akā me anumodanaṃ.</div> </td> </tr> </table> </div>
</div>
<div class="q" id="p_20Ap1_3826"> <div class="divNumber">98.</div> <div class="p"> <table class="singleColumn"> <tr> <td> <div class="pN">3826</div> <div class="G">Pasannacitto sumano,</div> </td> </tr> <tr> <td> <div class="G">yo me adāsi sāṭakaṃ;</div> </td> </tr> <tr> <td> <div class="G">Tamahaṃ kittayissāmi,</div> </td> </tr> <tr> <td> <div class="G">suṇotha mama bhāsato.</div> </td> </tr> </table> </div>
</div>
<div class="q" id="p_20Ap1_3827"> <div class="divNumber">99.</div> <div class="p"> <table class="singleColumn"> <tr> <td> <div class="pN">3827</div> <div class="G">‘Tiṃsakappasahassāni,</div> </td> </tr> <tr> <td> <div class="G">devaloke ramissati;</div> </td> </tr> <tr> <td> <div class="G">Paññāsakkhattuṃ devindo,</div> </td> </tr> <tr> <td> <div class="G">devarajjaṃ karissati.</div> </td> </tr> </table> </div>
</div>
<div class="q" id="p_20Ap1_3828"> <div class="divNumber">100.</div> <div class="p"> <table class="singleColumn"> <tr> <td> <div class="pN">3828</div> <div class="G">Devaloke vasantassa,</div> </td> </tr> <tr> <td> <div class="G">puññakammasamaṅgino;</div> </td> </tr> <tr> <td> <div class="G">Samantā yojanasataṃ,</div> </td> </tr> <tr> <td> <div class="G">dussacchannaṃ bhavissati.</div> </td> </tr> </table> </div>
</div>
<div class="q" id="p_20Ap1_3829"> <div class="divNumber">101.</div> <div class="p"> <table class="singleColumn"> <tr> <td> <div class="pN">3829</div> <div class="G">Chattiṃsakkhattuṃ rājā ca,</div> </td> </tr> <tr> <td> <div class="G">cakkavattī bhavissati;</div> </td> </tr> <tr> <td> <div class="G">Padesarajjaṃ vipulaṃ,</div> </td> </tr> <tr> <td> <div class="G">gaṇanāto asaṅkhiyaṃ.</div> </td> </tr> </table> </div>
</div>
<div class="q" id="p_20Ap1_3830"> <div class="divNumber">102.</div> <div class="p"> <table class="singleColumn"> <tr> <td> <div class="pN">3830</div> <div class="G">Bhave saṃsaramānassa,</div> </td> </tr> <tr> <td> <div class="G">puññakammasamaṅgino;</div> </td> </tr> <tr> <td> <div class="G">Manasā patthitaṃ sabbaṃ,</div> </td> </tr> <tr> <td> <div class="G">nibbattissati tāvade.</div> </td> </tr> </table> </div>
</div>
<div class="q" id="p_20Ap1_3831"> <div class="divNumber">103.</div> <div class="p"> <table class="singleColumn"> <tr> <td> <div class="pN">3831</div> <div class="G">Koseyyakambaliyāni,</div> </td> </tr> <tr> <td> <div class="G">khomakappāsikāni ca;</div> </td> </tr> <tr> <td> <div class="G">Mahagghāni ca dussāni,</div> </td> </tr> <tr> <td> <div class="G">paṭilacchatiyaṃ naro.</div> </td> </tr> </table> </div>
</div>
<div class="q" id="p_20Ap1_3832"> <div class="divNumber">104.</div> <div class="p"> <table class="singleColumn"> <tr> <td> <div class="pN">3832</div> <div class="G">Manasā patthitaṃ sabbaṃ,</div> </td> </tr> <tr> <td> <div class="G">paṭilacchatiyaṃ naro;</div> </td> </tr> <tr> <td> <div class="G">Ekadussassa vipākaṃ,</div> </td> </tr> <tr> <td> <div class="G">anubhossati sabbadā.</div> </td> </tr> </table> </div>
</div>
<div class="q" id="p_20Ap1_3833"> <div class="divNumber">105.</div> <div class="p"> <table class="singleColumn"> <tr> <td> <div class="pN">3833</div> <div class="G">So pacchā pabbajitvāna,</div> </td> </tr> <tr> <td> <div class="G">sukkamūlena codito;</div> </td> </tr> <tr> <td> <div class="G">Gotamassa bhagavato,</div> </td> </tr> <tr> <td> <div class="G">dhammaṃ sacchikarissati’.</div> </td> </tr> </table> </div>
</div>
<div class="q" id="p_20Ap1_3834"> <div class="divNumber">106.</div> <div class="p"> <table class="singleColumn"> <tr> <td> <div class="pN">3834</div> <div class="G">Aho me sukataṃ kammaṃ,</div> </td> </tr> <tr> <td> <div class="G">sabbaññussa mahesino;</div> </td> </tr> <tr> <td> <div class="G">Ekāhaṃ sāṭakaṃ datvā,</div> </td> </tr> <tr> <td> <div class="G">pattomhi amataṃ padaṃ.</div> </td> </tr> </table> </div>
</div>
<div class="q" id="p_20Ap1_3835"> <div class="divNumber">107.</div> <div class="p"> <table class="singleColumn"> <tr> <td> <div class="pN">3835</div> <div class="G">Maṇḍape rukkhamūle vā,</div> </td> </tr> <tr> <td> <div class="G">vasato suññake ghare;</div> </td> </tr> <tr> <td> <div class="G">Dhāreti dussachadanaṃ,</div> </td> </tr> <tr> <td> <div class="G">samantā byāmato mama.</div> </td> </tr> </table> </div>
</div>
<div class="q" id="p_20Ap1_3836"> <div class="divNumber">108.</div> <div class="p"> <table class="singleColumn"> <tr> <td> <div class="pN">3836</div> <div class="G">Aviññattaṃ nivāsemi,</div> </td> </tr> <tr> <td> <div class="G">cīvaraṃ paccayañcahaṃ;</div> </td> </tr> <tr> <td> <div class="G">Lābhī annassa pānassa,</div> </td> </tr> <tr> <td> <div class="G">uttareyyassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_3837"> <div class="divNumber">109.</div> <div class="p"> <table class="singleColumn"> <tr> <td> <div class="pN">3837</div> <div class="G">Satasahassito kappe,</div> </td> </tr> <tr> <td> <div class="G">yaṃ kammamakariṃ tadā;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">vatthadānassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_3838"> <div class="divNumber">110.</div> <div class="p"> <table class="singleColumn"> <tr> <td> <div class="pN">3838</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_3839"> <div class="p">
<span class="pN">3839</span>Itthaṃ sudaṃ āyasmā uttareyyadāyako thero imā gāthāyo abhāsitthāti. </div>
</div>
<div class="CENTER" id="p_20Ap1_3840">
<span class="pN">3840</span>Uttareyyadāyakattherassāpadānaṃ aṭṭhamaṃ.</div>
</html>
