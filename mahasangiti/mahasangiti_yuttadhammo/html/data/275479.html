<html>
<div class="i">3.2.3 Appameyyasutta</div>
<div class="h">Tatiyapaṇṇāsaka</div>
<div class="h">Āpāyikavagga</div>
<div class="h">Appameyyasutta</div>
<div class="q" id="p_15A3_912"> <div class="divNumber">116.</div> <div class="p">
<span class="pN">912</span>“Tayome, bhikkhave, puggalā santo saṃvijjamānā lokasmiṃ. Katame tayo? Suppameyyo, duppameyyo, appameyyo. Katamo ca, bhikkhave, puggalo suppameyyo? Idha, bhikkhave, ekacco puggalo uddhato hoti unnaḷo capalo mukharo vikiṇṇavāco muṭṭhassati asampajāno asamāhito vibbhantacitto pākatindriyo. Ayaṃ vuccati, bhikkhave, puggalo suppameyyo. </div>
</div>
<div class="q" id="p_15A3_913"> <div class="p">
<span class="pN">913</span>Katamo ca, bhikkhave, puggalo duppameyyo? Idha, bhikkhave, ekacco puggalo anuddhato hoti anunnaḷo acapalo amukharo avikiṇṇavāco upaṭṭhitassati sampajāno samāhito ekaggacitto saṃvutindriyo. Ayaṃ vuccati, bhikkhave, puggalo duppameyyo. </div>
</div>
<div class="q" id="p_15A3_914"> <div class="p">
<span class="pN">914</span>Katamo ca, bhikkhave, puggalo appameyyo? Idha, bhikkhave, bhikkhu arahaṃ hoti khīṇāsavo. Ayaṃ vuccati, bhikkhave, puggalo appameyyo. Ime kho, bhikkhave, tayo puggalā santo saṃvijjamānā lokasmin”ti. </div>
</div>
<div class="CENTER" id="p_15A3_915">
<span class="pN">915</span>Tatiyaṃ.</div>
</html>
