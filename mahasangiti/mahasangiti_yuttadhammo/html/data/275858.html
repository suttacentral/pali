<html>
<div class="i">2.1.8 Licchavikumārakasutta</div>
<div class="h">Dutiyapaṇṇāsaka</div>
<div class="h">Nīvaraṇavagga</div>
<div class="h">Licchavikumārakasutta</div>
<div class="q" id="p_16A5_376"> <div class="divNumber">58.</div> <div class="p">
<span class="pN">376</span>Ekaṃ samayaṃ bhagavā vesāliyaṃ viharati mahāvane kūṭāgārasālāyaṃ. Atha kho bhagavā pubbaṇhasamayaṃ nivāsetvā pattacīvaramādāya vesāliṃ piṇḍāya pāvisi. Vesāliyaṃ piṇḍāya caritvā pacchābhattaṃ piṇḍapātapaṭikkanto mahāvanaṃ ajjhogāhetvā aññatarasmiṃ rukkhamūle divāvihāraṃ nisīdi. </div>
</div>
<div class="q" id="p_16A5_377"> <div class="p">
<span class="pN">377</span>Tena kho pana samayena sambahulā licchavikumārakā sajjāni dhanūni ādāya kukkurasaṅghaparivutā mahāvane anucaṅkamamānā anuvicaramānā addasu bhagavantaṃ aññatarasmiṃ rukkhamūle nisinnaṃ; disvāna sajjāni dhanūni nikkhipitvā kukkurasaṅghaṃ ekamantaṃ uyyojetvā yena bhagavā tenupasaṅkamiṃsu; upasaṅkamitvā bhagavantaṃ abhivādetvā tuṇhībhūtā tuṇhībhūtā pañjalikā bhagavantaṃ payirupāsanti. </div>
</div>
<div class="q" id="p_16A5_378"> <div class="p">
<span class="pN">378</span>Tena kho pana samayena mahānāmo licchavi mahāvane jaṅghāvihāraṃ anucaṅkamamāno addasa te licchavikumārake tuṇhībhūte tuṇhībhūte pañjalike bhagavantaṃ payirupāsante; disvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho mahānāmo licchavi udānaṃ udānesi—  “bhavissanti vajjī, bhavissanti vajjī”ti. </div>
</div>
<div class="q" id="p_16A5_379"> <div class="p">
<span class="pN">379</span>“Kiṃ pana tvaṃ, mahānāma, evaṃ vadesi—  ‘bhavissanti vajjī, bhavissanti vajjī’”ti? “Ime, bhante, licchavikumārakā caṇḍā pharusā apānubhā. Yānipi tāni kulesu paheṇakāni pahīyanti, ucchūti vā badarāti vā pūvāti vā modakāti vā saṅkulikāti vā, tāni vilumpitvā vilumpitvā khādanti; kulitthīnampi kulakumārīnampi pacchāliyaṃ khipanti. Te dānime tuṇhībhūtā tuṇhībhūtā pañjalikā bhagavantaṃ payirupāsantī”ti. </div>
</div>
<div class="q" id="p_16A5_380"> <div class="p">
<span class="pN">380</span>“Yassa kassaci, mahānāma, kulaputtassa pañca dhammā saṃvijjanti—  yadi vā rañño khattiyassa muddhāvasittassa, yadi vā raṭṭhikassa pettanikassa, yadi vā senāya senāpatikassa, yadi vā gāmagāmaṇikassa, yadi vā pūgagāmaṇikassa, ye vā pana kulesu paccekādhipaccaṃ kārenti, vuddhiyeva pāṭikaṅkhā, no parihāni. </div>
</div>
<div class="q" id="p_16A5_381"> <div class="p">
<span class="pN">381</span>Katame pañca? Idha, mahānāma, kulaputto uṭṭhānavīriyādhigatehi bhogehi bāhābalaparicitehi sedāvakkhittehi dhammikehi dhammaladdhehi mātāpitaro sakkaroti garuṃ karoti māneti pūjeti. Tamenaṃ mātāpitaro sakkatā garukatā mānitā pūjitā kalyāṇena manasā anukampanti—  ‘ciraṃ jīva, dīghamāyuṃ pālehī’ti. Mātāpitānukampitassa, mahānāma, kulaputtassa vuddhiyeva pāṭikaṅkhā, no parihāni. </div>
</div>
<div class="q" id="p_16A5_382"> <div class="p">
<span class="pN">382</span>Puna caparaṃ, mahānāma, kulaputto uṭṭhānavīriyādhigatehi bhogehi bāhābalaparicitehi sedāvakkhittehi dhammikehi dhammaladdhehi puttadāradāsakammakaraporise sakkaroti garuṃ karoti māneti pūjeti. Tamenaṃ puttadāradāsakammakaraporisā sakkatā garukatā mānitā pūjitā kalyāṇena manasā anukampanti—  ‘ciraṃ jīva, dīghamāyuṃ pālehī’ti. Puttadāradāsakammakaraporisānukampitassa, mahānāma, kulaputtassa vuddhiyeva pāṭikaṅkhā, no parihāni. </div>
</div>
<div class="q" id="p_16A5_383"> <div class="p">
<span class="pN">383</span>Puna caparaṃ, mahānāma, kulaputto uṭṭhānavīriyādhigatehi bhogehi bāhābalaparicitehi sedāvakkhittehi dhammikehi dhammaladdhehi khettakammantasāmantasabyohāre sakkaroti garuṃ karoti māneti pūjeti. Tamenaṃ khettakammantasāmantasabyohārā sakkatā garukatā mānitā pūjitā kalyāṇena manasā anukampanti—  ‘ciraṃ jīva, dīghamāyuṃ pālehī’ti. Khettakammantasāmantasabyohārānukampitassa, mahānāma, kulaputtassa vuddhiyeva pāṭikaṅkhā, no parihāni. </div>
</div>
<div class="q" id="p_16A5_384"> <div class="p">
<span class="pN">384</span>Puna caparaṃ, mahānāma, kulaputto uṭṭhānavīriyādhigatehi bhogehi bāhābalaparicitehi sedāvakkhittehi dhammikehi dhammaladdhehi yāvatā balipaṭiggāhikā devatā sakkaroti garuṃ karoti māneti pūjeti. Tamenaṃ balipaṭiggāhikā devatā sakkatā garukatā mānitā pūjitā kalyāṇena manasā anukampanti—  ‘ciraṃ jīva, dīghamāyuṃ pālehī’ti. Devatānukampitassa, mahānāma, kulaputtassa vuddhiyeva pāṭikaṅkhā, no parihāni. </div>
</div>
<div class="q" id="p_16A5_385"> <div class="p">
<span class="pN">385</span>Puna caparaṃ, mahānāma, kulaputto uṭṭhānavīriyādhigatehi bhogehi bāhābalaparicitehi sedāvakkhittehi dhammikehi dhammaladdhehi samaṇabrāhmaṇe sakkaroti garuṃ karoti māneti pūjeti. Tamenaṃ samaṇabrāhmaṇā sakkatā garukatā mānitā pūjitā kalyāṇena manasā anukampanti—  ‘ciraṃ jīva, dīghamāyuṃ pālehī’ti. Samaṇabrāhmaṇānukampitassa, mahānāma, kulaputtassa vuddhiyeva pāṭikaṅkhā, no parihāni. </div>
</div>
<div class="q" id="p_16A5_386"> <div class="p">
<span class="pN">386</span>Yassa kassaci, mahānāma, kulaputtassa ime pañca dhammā saṃvijjanti—  yadi vā rañño khattiyassa muddhābhisittassa, yadi vā raṭṭhikassa pettanikassa, yadi vā senāya senāpatikassa, yadi vā gāmagāmaṇikassa, yadi vā pūgagāmaṇikassa, ye vā pana kulesu paccekādhipaccaṃ kārenti, vuddhiyeva pāṭikaṅkhā, no parihānīti. </div>
</div>
<div class="q" id="p_16A5_387"> <div class="p"> <table class="singleColumn"> <tr> <td> <div class="pN">387</div> <div class="G">Mātāpitukiccakaro,</div> </td> </tr> <tr> <td> <div class="G">puttadārahito sadā;</div> </td> </tr> <tr> <td> <div class="G">Antojanassa atthāya,</div> </td> </tr> <tr> <td> <div class="G">ye cassa anujīvino.</div> </td> </tr> </table> </div>
</div>
<div class="q" id="p_16A5_388"> <div class="p"> <table class="singleColumn"> <tr> <td> <div class="pN">388</div> <div class="G">Ubhinnañceva atthāya,</div> </td> </tr> <tr> <td> <div class="G">Vadaññū hoti sīlavā;</div> </td> </tr> <tr> <td> <div class="G">Ñātīnaṃ pubbapetānaṃ,</div> </td> </tr> <tr> <td> <div class="G">Diṭṭhe dhamme ca jīvataṃ.</div> </td> </tr> </table> </div>
</div>
<div class="q" id="p_16A5_389"> <div class="p"> <table class="singleColumn"> <tr> <td> <div class="pN">389</div> <div class="G">Samaṇānaṃ brāhmaṇānaṃ,</div> </td> </tr> <tr> <td> <div class="G">devatānañca paṇḍito;</div> </td> </tr> <tr> <td> <div class="G">Vittisañjanano hoti,</div> </td> </tr> <tr> <td> <div class="G">dhammena gharamāvasaṃ.</div> </td> </tr> </table> </div>
</div>
<div class="q" id="p_16A5_390"> <div class="p"> <table class="singleColumn"> <tr> <td> <div class="pN">390</div> <div class="G">So karitvāna kalyāṇaṃ,</div> </td> </tr> <tr> <td> <div class="G">pujjo hoti pasaṃsiyo;</div> </td> </tr> <tr> <td> <div class="G">Idheva naṃ pasaṃsanti,</div> </td> </tr> <tr> <td> <div class="G">pecca sagge pamodatī”ti.</div> </td> </tr> </table> </div>
</div>
<div class="CENTER" id="p_16A5_391">
<span class="pN">391</span>Aṭṭhamaṃ.</div>
</html>
