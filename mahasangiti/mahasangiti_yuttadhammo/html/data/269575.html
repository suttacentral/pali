<html>
<div class="i">3.1.2 Puggalavisesaniddesa</div>
<div class="h">Paññāvagga</div>
<div class="h">Mahāpaññākathā</div>
<div class="h">Puggalavisesaniddesa</div>
<div class="q" id="p_26Ps_1775"> <div class="divNumber">8.</div> <div class="p">
<span class="pN">1775</span>Dve puggalā paṭisambhidappattā—  eko pubbayogasampanno, eko na pubbayogasampanno. Yo pubbayogasampanno so tena atireko hoti, adhiko hoti, viseso hoti. Tassa ñāṇaṃ pabhijjati. </div>
</div>
<div class="q" id="p_26Ps_1776"> <div class="p">
<span class="pN">1776</span>Dve puggalā paṭisambhidappattā, dvepi pubbayogasampannā—  eko bahussuto, eko na bahussuto. Yo bahussuto, so tena atireko hoti, adhiko hoti, viseso hoti. Tassa ñāṇaṃ pabhijjati. </div>
</div>
<div class="q" id="p_26Ps_1777"> <div class="p">
<span class="pN">1777</span>Dve puggalā paṭisambhidappattā, dvepi pubbayogasampannā, dvepi bahussutā—  eko desanābahulo, eko na desanābahulo. Yo desanābahulo, so tena atireko hoti, adhiko hoti, viseso hoti. Tassa ñāṇaṃ pabhijjati. </div>
</div>
<div class="q" id="p_26Ps_1778"> <div class="p">
<span class="pN">1778</span>Dve puggalā paṭisambhidappattā, dvepi pubbayogasampannā, dvepi bahussutā, dvepi desanābahulā—  eko garūpanissito, eko na garūpanissito. Yo garūpanissito, so tena atireko hoti, adhiko hoti, viseso hoti. Tassa ñāṇaṃ pabhijjati. </div>
</div>
<div class="q" id="p_26Ps_1779"> <div class="p">
<span class="pN">1779</span>Dve puggalā paṭisambhidappattā, dvepi pubbayogasampannā, dvepi bahussutā, dvepi desanābahulā, dvepi garūpanissitā—  eko vihārabahulo, eko na vihārabahulo. Yo vihārabahulo, so tena atireko hoti, adhiko hoti, viseso hoti. Tassa ñāṇaṃ pabhijjati. </div>
</div>
<div class="q" id="p_26Ps_1780"> <div class="p">
<span class="pN">1780</span>Dve puggalā paṭisambhidappattā, dvepi pubbayogasampannā, dvepi bahussutā, dvepi desanābahulā, dvepi garūpanissitā, dvepi vihārabahulā—  eko paccavekkhaṇābahulo, eko na paccavekkhaṇābahulo. Yo paccavekkhaṇābahulo, so tena atireko hoti, adhiko hoti, viseso hoti. Tassa ñāṇaṃ pabhijjati. </div>
</div>
<div class="q" id="p_26Ps_1781"> <div class="p">
<span class="pN">1781</span>Dve puggalā paṭisambhidappattā, dvepi pubbayogasampannā, dvepi bahussutā, dvepi desanābahulā, dvepi garūpanissitā, dvepi vihārabahulā, dvepi paccavekkhaṇābahulā—  eko sekhapaṭisambhidappatto, eko asekhapaṭisambhidappatto. Yo asekhapaṭisambhidappatto, so tena atireko hoti, adhiko hoti, viseso hoti. Tassa ñāṇaṃ pabhijjati. </div>
</div>
<div class="q" id="p_26Ps_1782"> <div class="p">
<span class="pN">1782</span>Dve puggalā paṭisambhidappattā, dvepi pubbayogasampannā, dvepi bahussutā, dvepi desanābahulā, dvepi garūpanissitā, dvepi vihārabahulā, dvepi paccavekkhaṇābahulā, dvepi asekhapaṭisambhidappattā—  eko sāvakapāramippatto, eko na sāvakapāramippatto. Yo sāvakapāramippatto, so tena atireko hoti, adhiko hoti, viseso hoti. Tassa ñāṇaṃ pabhijjati. </div>
</div>
<div class="q" id="p_26Ps_1783"> <div class="p">
<span class="pN">1783</span>Dve puggalā paṭisambhidappattā, dvepi pubbayogasampannā, dvepi bahussutā, dvepi desanābahulā, dvepi garūpanissitā, dvepi vihārabahulā, dvepi paccavekkhaṇābahulā, dvepi asekhapaṭisambhidappattā—  eko sāvakapāramippatto, eko paccekasambuddho. Yo paccekasambuddho, so tena atireko hoti, adhiko hoti, viseso hoti. Tassa ñāṇaṃ pabhijjati. </div>
</div>
<div class="q" id="p_26Ps_1784"> <div class="p">
<span class="pN">1784</span>Paccekabuddhañca sadevakañca lokaṃ upādāya tathāgato arahaṃ sammāsambuddho aggo paṭisambhidappatto paññāpabhedakusalo pabhinnañāṇo adhigatapaṭisambhido catuvesārajjappatto dasabaladhārī purisāsabho purisasīho…pe…  yepi te khattiyapaṇḍitā brāhmaṇapaṇḍitā gahapatipaṇḍitā samaṇapaṇḍitā nipuṇā kataparappavādā vālavedhirūpā vobhindantā maññe caranti paññāgatena diṭṭhigatāni, te pañhaṃ abhisaṅkharitvā abhisaṅkharitvā tathāgataṃ upasaṅkamitvā pucchanti gūḷhāni ca paṭicchannāni ca. Kathitā visajjitā ca te pañhā bhagavatā honti niddiṭṭhakāraṇā, upakkhittakā ca te bhagavato sampajjanti. Atha kho bhagavā tattha atirocati, yadidaṃ paññāyāti aggo paṭisambhidappattoti. </div>
</div>
<div class="CENTER" id="p_26Ps_1785">
<span class="pN">1785</span>Mahāpaññākathā niṭṭhitā.</div>
</html>
