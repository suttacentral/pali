<html>
<div class="i">6.15 Sunidhavassakāravatthu</div>
<div class="h">Bhesajjakkhandhaka</div>
<div class="h">Sunidhavassakāravatthu</div>
<div class="q" id="p_3V_1297"> <div class="divNumber">286.</div> <div class="p">
<span class="pN">1297</span>Tena kho pana samayena sunidhavassakārā magadhamahāmattā pāṭaligāme nagaraṃ māpenti vajjīnaṃ paṭibāhāya. Addasā kho bhagavā rattiyā paccūsasamayaṃ paccuṭṭhāya dibbena cakkhunā visuddhena atikkantamānusakena sambahulā devatāyo pāṭaligāme vatthūni pariggaṇhantiyo. Yasmiṃ padese mahesakkhā devatā vatthūni pariggaṇhanti, mahesakkhānaṃ tattha rājūnaṃ rājamahāmattānaṃ cittāni namanti nivesanāni māpetuṃ. Yasmiṃ padese majjhimā devatā vatthūni pariggaṇhanti, majjhimānaṃ tattha rājūnaṃ rājamahāmattānaṃ cittāni namanti nivesanāni māpetuṃ. Yasmiṃ padese nīcā devatā vatthūni pariggaṇhanti, nīcānaṃ tattha rājūnaṃ rājamahāmattānaṃ cittāni namanti nivesanāni māpetuṃ. </div>
</div>
<div class="q" id="p_3V_1298"> <div class="p">
<span class="pN">1298</span>Atha kho bhagavā āyasmantaṃ ānandaṃ āmantesi—  “ke nu kho te, ānanda, pāṭaligāme nagaraṃ māpentī”ti? “Sunidhavassakārā, bhante, magadhamahāmattā pāṭaligāme nagaraṃ māpenti vajjīnaṃ paṭibāhāyā”ti. “Seyyathāpi, ānanda, devehi tāvatiṃsehi saddhiṃ mantetvā; evameva kho, ānanda, sunidhavassakārā magadhamahāmattā pāṭaligāme nagaraṃ māpenti vajjīnaṃ paṭibāhāya. Idhāhaṃ, ānanda, rattiyā paccūsasamayaṃ paccuṭṭhāya addasaṃ dibbena cakkhunā visuddhena atikkantamānusakena sambahulā devatāyo pāṭaligāme vatthūni pariggaṇhantiyo. Yasmiṃ padese mahesakkhā devatā vatthūni pariggaṇhanti, mahesakkhānaṃ tattha rājūnaṃ rājamahāmattānaṃ cittāni namanti nivesanāni māpetuṃ. Yasmiṃ padese majjhimā devatā vatthūni pariggaṇhanti, majjhimānaṃ tattha rājūnaṃ rājamahāmattānaṃ cittāni namanti nivesanāni māpetuṃ. Yasmiṃ padese nīcā devatā vatthūni pariggaṇhanti, nīcānaṃ tattha rājūnaṃ rājamahāmattānaṃ cittāni namanti nivesanāni māpetuṃ. Yāvatā, ānanda, ariyaṃ āyatanaṃ, yāvatā vaṇippatho, idaṃ agganagaraṃ bhavissati pāṭaliputtaṃ puṭabhedanaṃ. Pāṭaliputtassa kho, ānanda, tayo antarāyā bhavissanti—  aggito vā udakato vā abbhantarato vā mithubhedā”ti. </div>
</div>
<div class="q" id="p_3V_1299"> <div class="p">
<span class="pN">1299</span>Atha kho sunidhavassakārā magadhamahāmattā yena bhagavā tenupasaṅkamiṃsu, upasaṅkamitvā bhagavatā saddhiṃ sammodiṃsu, sammodanīyaṃ kathaṃ sāraṇīyaṃ vītisāretvā ekamantaṃ aṭṭhaṃsu. Ekamantaṃ ṭhitā kho sunidhavassakārā magadhamahāmattā bhagavantaṃ etadavocuṃ—  “adhivāsetu no bhavaṃ gotamo ajjatanāya bhattaṃ saddhiṃ bhikkhusaṃghenā”ti. Adhivāsesi bhagavā tuṇhībhāvena. Atha kho sunidhavassakārā magadhamahāmattā bhagavato adhivāsanaṃ viditvā pakkamiṃsu. Atha kho sunidhavassakārā magadhamahāmattā paṇītaṃ khādanīyaṃ bhojanīyaṃ paṭiyādāpetvā bhagavato kālaṃ ārocāpesuṃ—  “kālo, bho gotama, niṭṭhitaṃ bhattan”ti. Atha kho bhagavā pubbaṇhasamayaṃ nivāsetvā pattacīvaramādāya yena sunidhavassakārānaṃ magadhamahāmattānaṃ parivesanā tenupasaṅkami; upasaṅkamitvā paññatte āsane nisīdi saddhiṃ bhikkhusaṃghena. Atha kho sunidhavassakārā magadhamahāmattā buddhappamukhaṃ bhikkhusaṃghaṃ paṇītena khādanīyena bhojanīyena sahatthā santappetvā sampavāretvā bhagavantaṃ bhuttāviṃ onītapattapāṇiṃ ekamantaṃ nisīdiṃsu. Ekamantaṃ nisinne kho sunidhavassakāre magadhamahāmatte bhagavā imāhi gāthāhi anumodi—  </div>
</div>
<div class="q" id="p_3V_1300"> <div class="p"> <table class="singleColumn"> <tr> <td> <div class="pN">1300</div> <div class="G">“Yasmiṃ padese kappeti,</div> </td> </tr> <tr> <td> <div class="G">vāsaṃ paṇḍitajātiyo;</div> </td> </tr> <tr> <td> <div class="G">Sīlavantettha bhojetvā,</div> </td> </tr> <tr> <td> <div class="G">saññate brahmacārayo.</div> </td> </tr> </table> </div>
</div>
<div class="q" id="p_3V_1301"> <div class="p"> <table class="singleColumn"> <tr> <td> <div class="pN">1301</div> <div class="G">Yā tattha devatā āsuṃ,</div> </td> </tr> <tr> <td> <div class="G">tāsaṃ dakkhiṇamādise;</div> </td> </tr> <tr> <td> <div class="G">Tā pūjitā pūjayanti,</div> </td> </tr> <tr> <td> <div class="G">mānitā mānayanti naṃ.</div> </td> </tr> </table> </div>
</div>
<div class="q" id="p_3V_1302"> <div class="p"> <table class="singleColumn"> <tr> <td> <div class="pN">1302</div> <div class="G">Tato naṃ anukampanti,</div> </td> </tr> <tr> <td> <div class="G">mātā puttaṃva orasaṃ;</div> </td> </tr> <tr> <td> <div class="G">Devatānukampito poso,</div> </td> </tr> <tr> <td> <div class="G">sadā bhadrāni passatī”ti.</div> </td> </tr> </table> </div>
</div>
<div class="q" id="p_3V_1303"> <div class="p">
<span class="pN">1303</span>Atha kho bhagavā sunidhavassakāre magadhamahāmatte imāhi gāthāhi anumoditvā uṭṭhāyāsanā pakkāmi. </div>
</div>
<div class="q" id="p_3V_1304"> <div class="p">
<span class="pN">1304</span>Tena kho pana samayena sunidhavassakārā magadhamahāmattā bhagavantaṃ piṭṭhito piṭṭhito anubandhā honti—  “yenajja samaṇo gotamo dvārena nikkhamissati, taṃ gotamadvāraṃ nāma bhavissati; yena titthena gaṅgaṃ nadiṃ uttarissati, taṃ gotamatitthaṃ nāma bhavissatī”ti. </div>
</div>
<div class="q" id="p_3V_1305"> <div class="p">
<span class="pN">1305</span>Atha kho bhagavā yena dvārena nikkhami, taṃ gotamadvāraṃ nāma ahosi. Atha kho bhagavā yena gaṅgā nadī tenupasaṅkami. Tena kho pana samayena gaṅgā nadī pūrā hoti samatittikā kākapeyyā. Manussā aññe nāvaṃ pariyesanti, aññe uḷumpaṃ pariyesanti, aññe kullaṃ bandhanti orā pāraṃ gantukāmā. </div>
</div>
<div class="q" id="p_3V_1306"> <div class="p">
<span class="pN">1306</span>Addasā kho bhagavā te manusse aññe nāvaṃ pariyesante, aññe uḷumpaṃ pariyesante, aññe kullaṃ bandhante orā pāraṃ gantukāme, disvāna seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva kho—  gaṅgāya nadiyā orimatīre antarahito pārimatīre paccuṭṭhāsi saddhiṃ bhikkhusaṃghena. </div>
</div>
<div class="q" id="p_3V_1307"> <div class="p">
<span class="pN">1307</span>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—  </div>
</div>
<div class="q" id="p_3V_1308"> <div class="p"> <table class="singleColumn"> <tr> <td> <div class="pN">1308</div> <div class="G">“Ye taranti aṇṇavaṃ saraṃ,</div> </td> </tr> <tr> <td> <div class="G">Setuṃ katvāna visajja pallalāni;</div> </td> </tr> <tr> <td> <div class="G">Kullañhi jano bandhati,</div> </td> </tr> <tr> <td> <div class="G">Tiṇṇā medhāvino janā”ti.</div> </td> </tr> </table> </div>
</div>
</html>
