<html>
<div class="i">1.1.1.4 Dutiyahāliddikānisutta</div>
<div class="h">Khandhasaṃyutta</div>
<div class="h">Mūlapaṇṇāsaka</div>
<div class="h">Nakulapituvagga</div>
<div class="h">Dutiyahāliddikānisutta</div>
<div class="q" id="p_13S3_54"> <div class="divNumber">4.</div> <div class="p">
<span class="pN">54</span>Evaṃ me sutaṃ—  ekaṃ samayaṃ āyasmā mahākaccāno avantīsu viharati kuraraghare papāte pabbate. Atha kho hāliddikāni gahapati yenāyasmā mahākaccāno…pe…  ekamantaṃ nisinno kho hāliddikāni gahapati āyasmantaṃ mahākaccānaṃ etadavoca—  “vuttamidaṃ, bhante, bhagavatā sakkapañhe—  ‘ye te samaṇabrāhmaṇā taṇhāsaṅkhayavimuttā, te accantaniṭṭhā accantayogakkhemino accantabrahmacārino accantapariyosānā seṭṭhā devamanussānan’ti. </div>
</div>
<div class="q" id="p_13S3_55"> <div class="p">
<span class="pN">55</span>Imassa nu kho, bhante, bhagavatā saṃkhittena bhāsitassa kathaṃ vitthārena attho daṭṭhabbo”ti? </div>
</div>
<div class="q" id="p_13S3_56"> <div class="p">
<span class="pN">56</span>“Rūpadhātuyā kho, gahapati, yo chando yo rāgo yā nandī yā taṇhā ye upayupādānā cetaso adhiṭṭhānābhinivesānusayā, tesaṃ khayā virāgā nirodhā cāgā paṭinissaggā ‘cittaṃ suvimuttanti’ vuccati. </div>
</div>
<div class="q" id="p_13S3_57"> <div class="p">
<span class="pN">57</span>Vedanādhātuyā kho, gahapati…  saññādhātuyā kho, gahapati…  saṅkhāradhātuyā kho, gahapati…  viññāṇadhātuyā kho, gahapati, yo chando yo rāgo yā nandī yā taṇhā ye upayupādānā cetaso adhiṭṭhānābhinivesānusayā, tesaṃ khayā virāgā nirodhā cāgā paṭinissaggā ‘cittaṃ suvimuttanti’ vuccati. </div>
</div>
<div class="q" id="p_13S3_58"> <div class="p">
<span class="pN">58</span>Iti kho, gahapati, yaṃ taṃ vuttaṃ bhagavatā sakkapañhe—  ‘ye te samaṇabrāhmaṇā taṇhāsaṅkhayavimuttā te accantaniṭṭhā accantayogakkhemino accantabrahmacārino accantapariyosānā seṭṭhā devamanussānan’ti. </div>
</div>
<div class="q" id="p_13S3_59"> <div class="p">
<span class="pN">59</span>Imassa kho, gahapati, bhagavatā saṃkhittena bhāsitassa evaṃ vitthārena attho daṭṭhabbo”ti. </div>
</div>
<div class="CENTER" id="p_13S3_60">
<span class="pN">60</span>Catutthaṃ.</div>
</html>
