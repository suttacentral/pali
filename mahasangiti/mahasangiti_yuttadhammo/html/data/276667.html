<html>
<div class="i">2.4.4.1 Ekamañcatuvaṭṭanasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Tuvaṭṭavagga</div>
<div class="h">Ekamañcatuvaṭṭanasikkhāpada</div>
<div class="q" id="p_2V_2885"> <div class="divNumber">932.</div> <div class="p">
<span class="pN">2885</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhikkhuniyo dve ekamañce tuvaṭṭenti. Manussā vihāracārikaṃ āhiṇḍantā passitvā ujjhāyanti khiyyanti vipācenti—  “kathañhi nāma bhikkhuniyo dve ekamañce tuvaṭṭessanti, seyyathāpi gihiniyo kāmabhoginiyo”ti. </div>
</div>
<div class="q" id="p_2V_2886"> <div class="p">
<span class="pN">2886</span>Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhuniyo dve ekamañce tuvaṭṭessantī”ti…pe…  “saccaṃ kira, bhikkhave, bhikkhuniyo dve ekamañce tuvaṭṭentī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhuniyo dve ekamañce tuvaṭṭessanti. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  </div>
</div>
<div class="q" id="p_2V_2887"> <div class="divNumber">933.</div> <div class="p">
<span class="pN">2887</span><span class="bold">“Yā pana bhikkhuniyo dve ekamañce tuvaṭṭeyyuṃ, pācittiyan”</span>ti. (<span class="italic">31</span>:<span class="bold">86</span>) </div>
</div>
<div class="q" id="p_2V_2888"> <div class="divNumber">934.</div> <div class="p">
<span class="pN">2888</span><span class="bold">Yā panā</span>ti yā yādisā…pe…  <span class="bold">bhikkhuniyo</span>ti upasampannāyo vuccanti. </div>
</div>
<div class="q" id="p_2V_2889"> <div class="p">
<span class="pN">2889</span><span class="bold">Dve ekamañce tuvaṭṭeyyun</span>ti ekāya nipannāya aparā nipajjati, āpatti pācittiyassa. Ubho vā nipajjanti, āpatti pācittiyassa. Uṭṭhahitvā punappunaṃ nipajjanti, āpatti pācittiyassa. </div>
</div>
<div class="q" id="p_2V_2890"> <div class="divNumber">935.</div> <div class="p">
<span class="pN">2890</span>Anāpatti—  ekāya nipannāya aparā nisīdati, ubho vā nisīdanti, ummattikānaṃ, ādikammikānanti. </div>
</div>
<div class="CENTER" id="p_2V_2891">
<span class="pN">2891</span>Paṭhamasikkhāpadaṃ niṭṭhitaṃ.</div>
</html>
