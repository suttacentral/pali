<html>
<div class="i">3.5.7 Kāmayogasutta</div>
<div class="h">Tikanipāta</div>
<div class="h">Pañcamavagga</div>
<div class="h">Kāmayogasutta</div>
<div class="q" id="p_18It_685"> <div class="divNumber">96.</div> <div class="p">
<span class="pN">685</span>Vuttañhetaṃ bhagavatā vuttamarahatāti me sutaṃ—  </div>
</div>
<div class="q" id="p_18It_686"> <div class="p">
<span class="pN">686</span>“Kāmayogayutto, bhikkhave, bhavayogayutto āgāmī hoti āgantā itthattaṃ. Kāmayogavisaṃyutto, bhikkhave, bhavayogayutto anāgāmī hoti anāgantā itthattaṃ. Kāmayogavisaṃyutto, bhikkhave, bhavayogavisaṃyutto arahā hoti, khīṇāsavo”ti. Etamatthaṃ bhagavā avoca. Tatthetaṃ iti vuccati—  </div>
</div>
<div class="q" id="p_18It_687"> <div class="p"> <table class="singleColumn"> <tr> <td> <div class="pN">687</div> <div class="G">“Kāmayogena saṃyuttā,</div> </td> </tr> <tr> <td> <div class="G">bhavayogena cūbhayaṃ;</div> </td> </tr> <tr> <td> <div class="G">Sattā gacchanti saṃsāraṃ,</div> </td> </tr> <tr> <td> <div class="G">jātimaraṇagāmino.</div> </td> </tr> </table> </div>
</div>
<div class="q" id="p_18It_688"> <div class="p"> <table class="singleColumn"> <tr> <td> <div class="pN">688</div> <div class="G">Ye ca kāme pahantvāna,</div> </td> </tr> <tr> <td> <div class="G">appattā āsavakkhayaṃ;</div> </td> </tr> <tr> <td> <div class="G">Bhavayogena saṃyuttā,</div> </td> </tr> <tr> <td> <div class="G">anāgāmīti vuccare.</div> </td> </tr> </table> </div>
</div>
<div class="q" id="p_18It_689"> <div class="p"> <table class="singleColumn"> <tr> <td> <div class="pN">689</div> <div class="G">Ye ca kho chinnasaṃsayā,</div> </td> </tr> <tr> <td> <div class="G">khīṇamānapunabbhavā;</div> </td> </tr> <tr> <td> <div class="G">Te ve pāraṅgatā loke,</div> </td> </tr> <tr> <td> <div class="G">ye pattā āsavakkhayan”ti.</div> </td> </tr> </table> </div>
</div>
<div class="q" id="p_18It_690"> <div class="p">
<span class="pN">690</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_691">
<span class="pN">691</span>Sattamaṃ.</div>
<div class="CENTER" id="p_18It_692">
<span class="pN">692</span>Tatiyabhāṇavāraṃ.</div>
</html>
