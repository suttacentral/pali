<html>
<div class="i"> Ārammaṇa</div>
<div class="h">Piṭṭhiduka</div>
<div class="h">Kāmāvacaraduka</div>
<div class="h">Pañhāvāra</div>
<div class="h">Paccayānuloma</div>
<div class="h">Vibhaṅgavāra</div>
<div class="h">Ārammaṇa</div>
<div class="q" id="p_38P2_4549"> <div class="divNumber">207.</div> <div class="p">
<span class="pN">4549</span>Kāmāvacaro dhammo kāmāvacarassa dhammassa ārammaṇapaccayena paccayo—  dānaṃ datvā sīlaṃ…pe…  uposathakammaṃ…pe…  pubbe suciṇṇāni paccavekkhati assādeti abhinandati, taṃ ārabbha rāgo…pe…  domanassaṃ uppajjati; ariyā gotrabhuṃ paccavekkhanti, vodānaṃ paccavekkhanti; pahīne kilese…pe…  vikkhambhite kilese…pe…  pubbe suciṇṇāni…pe…  cakkhuṃ…pe…  vatthuṃ kāmāvacare khandhe aniccato…pe…  domanassaṃ uppajjati; rūpāyatanaṃ cakkhuviññāṇassa…pe…  phoṭṭhabbāyatanaṃ kāyaviññāṇassa ārammaṇapaccayena paccayo. (1) </div>
</div>
<div class="q" id="p_38P2_4550"> <div class="p">
<span class="pN">4550</span>Kāmāvacaro dhammo nakāmāvacarassa dhammassa ārammaṇapaccayena paccayo—  dibbena cakkhunā rūpaṃ passati, dibbāya sotadhātuyā saddaṃ suṇāti, cetopariyañāṇena kāmāvacaracittasamaṅgissa cittaṃ jānāti, kāmāvacarā khandhā iddhividhañāṇassa, cetopariyañāṇassa, pubbenivāsānussatiñāṇassa, yathākammūpagañāṇassa, anāgataṃsañāṇassa ārammaṇapaccayena paccayo. (2) </div>
</div>
<div class="q" id="p_38P2_4551"> <div class="divNumber">208.</div> <div class="p">
<span class="pN">4551</span>Nakāmāvacaro dhammo nakāmāvacarassa dhammassa ārammaṇapaccayena paccayo—  nibbānaṃ maggassa, phalassa ārammaṇapaccayena paccayo; cetopariyañāṇena nakāmāvacaracittasamaṅgissa cittaṃ jānāti, ākāsānañcāyatanaṃ viññāṇañcāyatanassa…pe…  ākiñcaññāyatanaṃ nevasaññānāsaññāyatanassa…pe…  nakāmāvacarā khandhā iddhividhañāṇassa, cetopariyañāṇassa, pubbenivāsānussatiñāṇassa, yathākammūpagañāṇassa, anāgataṃsañāṇassa ārammaṇapaccayena paccayo. (1) </div>
</div>
<div class="q" id="p_38P2_4552"> <div class="p">
<span class="pN">4552</span>Nakāmāvacaro dhammo kāmāvacarassa dhammassa ārammaṇapaccayena paccayo—  jhānā vuṭṭhahitvā jhānaṃ paccavekkhati assādeti abhinandati, taṃ ārabbha rāgo uppajjati, diṭṭhi uppajjati…pe…  ariyā maggā vuṭṭhahitvā maggaṃ paccavekkhanti; phalaṃ…pe…  nibbānaṃ paccavekkhanti, nibbānaṃ gotrabhussa, vodānassa, āvajjanāya ārammaṇapaccayena paccayo; ākāsānañcāyatanaṃ paccavekkhati, viññāṇañcāyatanaṃ paccavekkhati, ākiñcaññāyatanaṃ paccavekkhati, nevasaññānāsaññāyatanaṃ paccavekkhati, dibbaṃ cakkhuṃ paccavekkhati, dibbaṃ sotadhātuṃ paccavekkhati, iddhividhañāṇaṃ paccavekkhati, cetopariyañāṇaṃ…pe…  pubbenivāsānussatiñāṇaṃ…pe…  yathākammūpagañāṇaṃ…pe…  anāgataṃsañāṇaṃ paccavekkhati, nakāmāvacare khandhe aniccato…pe…  domanassaṃ uppajjati. (2) </div>
</div>
</html>
