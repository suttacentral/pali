<html>
<div class="i"> Ārammaṇa</div>
<div class="h">Atītattika</div>
<div class="h">Pañhāvāra</div>
<div class="h">Paccayānuloma</div>
<div class="h">Vibhaṅgavāra</div>
<div class="h">Ārammaṇa</div>
<div class="q" id="p_37P1_2630"> <div class="divNumber">2.</div> <div class="p">
<span class="pN">2630</span>Atīto dhammo paccuppannassa dhammassa ārammaṇapaccayena paccayo—  dānaṃ datvā sīlaṃ samādiyitvā uposathakammaṃ…pe…  paccavekkhati, pubbe suciṇṇāni paccavekkhati, jhānā vuṭṭhahitvā jhānaṃ paccavekkhati. Ariyā maggā vuṭṭhahitvā maggaṃ paccavekkhanti, phalaṃ paccavekkhanti, pahīne kilese paccavekkhanti, vikkhambhite kilese paccavekkhanti, pubbe samudāciṇṇe kilese jānanti. Atītaṃ cakkhuṃ aniccato dukkhato anattato vipassati…pe…  domanassaṃ uppajjati. Atītaṃ sotaṃ…pe…  ghānaṃ…  jivhaṃ…  kāyaṃ…  rūpe…  sadde…  gandhe…  rase…  phoṭṭhabbe…  vatthuṃ…  atīte khandhe aniccato dukkhato anattato vipassati, assādeti abhinandati, taṃ ārabbha rāgo uppajjati, diṭṭhi uppajjati, vicikicchā…  uddhaccaṃ…  domanassaṃ uppajjati, ākāsānañcāyatanaṃ viññāṇañcāyatanassa ārammaṇapaccayena paccayo. Ākiñcaññāyatanaṃ nevasaññānāsaññāyatanassa ārammaṇapaccayena paccayo. Atītā khandhā iddhividhañāṇassa, cetopariyañāṇassa, pubbenivāsānussatiñāṇassa, yathākammūpagañāṇassa, āvajjanāya ārammaṇapaccayena paccayo. (1) </div>
</div>
<div class="q" id="p_37P1_2631"> <div class="divNumber">3.</div> <div class="p">
<span class="pN">2631</span>Anāgato dhammo paccuppannassa dhammassa ārammaṇapaccayena paccayo—  anāgataṃ cakkhuṃ…pe…  vatthuṃ…  anāgate khandhe aniccato…pe…  domanassaṃ uppajjati. Anāgatā khandhā iddhividhañāṇassa, cetopariyañāṇassa, anāgataṃsañāṇassa, āvajjanāya ārammaṇapaccayena paccayo. (1) </div>
</div>
<div class="q" id="p_37P1_2632"> <div class="p">
<span class="pN">2632</span>Paccuppanno dhammo paccuppannassa dhammassa ārammaṇapaccayena paccayo—  paccuppannaṃ cakkhuṃ…pe…  kāyaṃ…  rūpe…  sadde…  gandhe…  rase…  phoṭṭhabbe…  vatthuṃ…  paccuppanne khandhe aniccato…pe…  domanassaṃ uppajjati, dibbena cakkhunā rūpaṃ passati, dibbāya sotadhātuyā saddaṃ suṇāti, rūpāyatanaṃ cakkhuviññāṇassa…pe…  phoṭṭhabbāyatanaṃ kāyaviññāṇassa…pe…  paccuppannā khandhā iddhividhañāṇassa, āvajjanāya ārammaṇapaccayena paccayo. (1) </div>
</div>
</html>
