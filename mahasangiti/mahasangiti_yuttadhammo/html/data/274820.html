<html>
<div class="i">5.4.1--11 Esanādisuttadasaka</div>
<div class="h">Sammappadhānasaṃyutta</div>
<div class="h">Esanāvagga</div>
<div class="h">Esanādisuttadasaka</div>
<div class="q" id="p_14S5_1299"> <div class="divNumber">685--694.</div> <div class="p">
<span class="pN">1299</span>“Tisso imā, bhikkhave, esanā. Katamā tisso? Kāmesanā, bhavesanā, brahmacariyesanā—  imā kho, bhikkhave, tisso esanā. Imāsaṃ kho, bhikkhave, tissannaṃ esanānaṃ abhiññāya pariññāya parikkhayāya pahānāya cattāro sammappadhānā bhāvetabbā. Katame cattāro? Idha, bhikkhave, bhikkhu anuppannānaṃ…pe…  uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati. Imāsaṃ kho, bhikkhave, tissannaṃ esanānaṃ abhiññāya pariññāya parikkhayāya pahānāya ime cattāro sammappadhānā bhāvetabbā”ti. (Vitthāretabbaṃ.) </div>
</div>
<div class="CENTER" id="p_14S5_1300">
<span class="pN">1300</span>Dasamaṃ.</div>
<div class="CENTER" id="p_14S5_1301">
<span class="pN">1301</span>Esanāvaggo catuttho.</div>
<div class="SUMMARY" id="p_14S5_1302">
<span class="pN">1302</span><span class="firstLetter">T</span>assuddānaṃ</div>
<div class="q" id="p_14S5_1303"> <div class="p"> <table class="singleColumn"> <tr> <td> <div class="pN">1303</div> <div class="G">Esanā vidhā āsavo,</div> </td> </tr> <tr> <td> <div class="G">Bhavo ca dukkhatā tisso;</div> </td> </tr> <tr> <td> <div class="G">Khilaṃ malañca nīgho ca,</div> </td> </tr> <tr> <td> <div class="G">Vedanā taṇhā tasinā cāti.</div> </td> </tr> </table> </div>
</div>
</html>
