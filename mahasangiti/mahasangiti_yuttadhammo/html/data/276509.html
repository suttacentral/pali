<html>
<div class="i">1.5.7.10 Kaṇṭakasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Sappāṇakavagga
</div>
<div class="h">
Kaṇṭakasikkhāpada
</div>
<div class="q" id="p_2V_1279">
<div class="divNumber">
428.
</div>
<div class="p">
<span class="pN">1279</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena kaṇṭakassa nāma samaṇuddesassa evarūpaṃ pāpakaṃ diṭṭhigataṃ uppannaṃ hoti—  “tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā te paṭisevato nālaṃ antarāyāyā”ti. Assosuṃ kho sambahulā bhikkhū kaṇṭakassa nāma kira samaṇuddesassa evarūpaṃ pāpakaṃ diṭṭhigataṃ uppannaṃ—  “tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā, te paṭisevato nālaṃ antarāyāyā”ti. Atha kho te bhikkhū yena kaṇṭako samaṇuddeso tenupasaṅkamiṃsu; upasaṅkamitvā kaṇṭakaṃ samaṇuddesaṃ etadavocuṃ—  “saccaṃ kira te, āvuso kaṇṭaka, evarūpaṃ pāpakaṃ diṭṭhigataṃ uppannaṃ—  ‘tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā te paṭisevato nālaṃ antarāyāyā’”ti? “Evaṃ byā kho ahaṃ, bhante, bhagavatā dhammaṃ desitaṃ ājānāmi—  ‘yathā yeme antarāyikā dhammā vuttā bhagavatā te paṭisevato nālaṃ antarāyāyā’”ti.
</div>
</div>
<div class="q" id="p_2V_1280">
<div class="p">
<span class="pN">1280</span>“Mā, āvuso kaṇṭaka, evaṃ avaca. Mā bhagavantaṃ abbhācikkhi. Na hi sādhu bhagavato abbhakkhānaṃ. Na hi bhagavā evaṃ vadeyya. Anekapariyāyenāvuso kaṇṭaka, antarāyikā dhammā antarāyikā vuttā bhagavatā. Alañca pana te paṭisevato antarāyāya. Appassādā kāmā vuttā bhagavatā bahudukkhā bahupāyāsā, ādīnavo ettha bhiyyo…pe…  evampi kho kaṇṭako samaṇuddeso tehi bhikkhūhi vuccamāno tatheva taṃ pāpakaṃ diṭṭhigataṃ thāmasā parāmāsā abhinivissa voharati—  “evaṃ byā kho ahaṃ, bhante, bhagavatā dhammaṃ desitaṃ ājānāmi—  ‘yathā yeme antarāyikā dhammā vuttā bhagavatā te paṭisevato nālaṃ antarāyāyā’”ti.
</div>
</div>
<div class="q" id="p_2V_1281">
<div class="p">
<span class="pN">1281</span>Yato ca kho te bhikkhū nāsakkhiṃsu kaṇṭakaṃ samaṇuddesaṃ etasmā pāpakā diṭṭhigatā vivecetuṃ, atha kho te bhikkhū yena bhagavā tenupasaṅkamiṃsu; upasaṅkamitvā bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā kaṇṭakaṃ samaṇuddesaṃ paṭipucchi—  “saccaṃ kira te, kaṇṭaka, evarūpaṃ pāpakaṃ diṭṭhigataṃ uppannaṃ—  ‘tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā te paṭisevato nālaṃ antarāyāyā’”ti? “Evaṃ byā kho ahaṃ, bhante, bhagavatā dhammaṃ desitaṃ ājānāmi—  ‘yathā yeme antarāyikā dhammā vuttā bhagavatā te paṭisevato nālaṃ antarāyāyā’”ti.
</div>
</div>
<div class="q" id="p_2V_1282">
<div class="p">
<span class="pN">1282</span>“Kassa nu kho nāma tvaṃ, moghapurisa, mayā evaṃ dhammaṃ desitaṃ ājānāsi? Nanu mayā, moghapurisa, anekapariyāyena antarāyikā dhammā antarāyikā vuttā, alañca pana te paṭisevato antarāyāya? Appassādā kāmā vuttā mayā bahudukkhā bahupāyāsā, ādīnavo ettha bhiyyo. Aṭṭhikaṅkalūpamā kāmā vuttā mayā…pe…  sappasirūpamā kāmā vuttā mayā bahudukkhā bahupāyāsā, ādīnavo ettha bhiyyo. Atha ca pana tvaṃ, moghapurisa, attanā duggahitena amhe ceva abbhācikkhasi attānañca khaṇasi bahuñca apuññaṃ pasavasi. Tañhi te, moghapurisa, bhavissati dīgharattaṃ ahitāya dukkhāya. Netaṃ, moghapurisa, appasannānaṃ vā pasādāya…pe…  pasannānañca ekaccānaṃ aññathattāyā”ti. Vigarahitvā…pe…  dhammiṃ kathaṃ katvā bhikkhū āmantesi—  “tena hi, bhikkhave, saṃgho kaṇṭakaṃ samaṇuddesaṃ nāsetu. Evañca pana, bhikkhave, nāsetabbo—  ‘ajjatagge te, āvuso kaṇṭaka, na ceva so bhagavā satthā apadisitabbo. Yampi caññe samaṇuddesā labhanti bhikkhūhi saddhiṃ dirattatirattaṃ sahaseyyaṃ sāpi te natthi. Cara pire vinassā’”ti. Atha kho saṃgho kaṇṭakaṃ samaṇuddesaṃ nāsesi.
</div>
</div>
<div class="q" id="p_2V_1283">
<div class="p">
<span class="pN">1283</span>Tena kho pana samayena chabbaggiyā bhikkhū jānaṃ tathānāsitaṃ kaṇṭakaṃ samaṇuddesaṃ upalāpentipi upaṭṭhāpentipi sambhuñjantipi sahāpi seyyaṃ kappenti. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū jānaṃ tathānāsitaṃ kaṇṭakaṃ samaṇuddesaṃ upalāpessantipi upaṭṭhāpessantipi sambhuñjissantipi sahāpi seyyaṃ kappessantī”ti…pe…  “saccaṃ kira tumhe, bhikkhave, jānaṃ tathānāsitaṃ kaṇṭakaṃ samaṇuddesaṃ upalāpethāpi upaṭṭhāpethāpi sambhuñjathāpi sahāpi seyyaṃ kappethā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, jānaṃ tathānāsitaṃ kaṇṭakaṃ samaṇuddesaṃ upalāpessathāpi upaṭṭhāpessathāpi sambhuñjissathāpi sahāpi seyyaṃ kappessatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_1284">
<div class="divNumber">
429.
</div>
<div class="p">
<span class="pN">1284</span><span class="bold">“Samaṇuddesopi ce evaṃ vadeyya—  ‘tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā te paṭisevato nālaṃ antarāyāyā’ti, so samaṇuddeso bhikkhūhi evamassa vacanīyo—  ‘māvuso samaṇuddesa, evaṃ avaca, mā bhagavantaṃ abbhācikkhi, na hi sādhu bhagavato abbhakkhānaṃ, na hi bhagavā evaṃ vadeyya. Anekapariyāyenāvuso samaṇuddesa, antarāyikā dhammā antarāyikā vuttā bhagavatā. Alañca pana te paṭisevato antarāyāyā’ti. Evañca so samaṇuddeso bhikkhūhi vuccamāno tatheva paggaṇheyya, so samaṇuddeso bhikkhūhi evamassa vacanīyo—  ‘ajjatagge te, āvuso samaṇuddesa, na ceva so bhagavā satthā apadisitabbo. Yampi caññe samaṇuddesā labhanti bhikkhūhi saddhiṃ dirattatirattaṃ sahaseyyaṃ sāpi te natthi. Cara pire vinassā’ti. Yo pana bhikkhu jānaṃ tathānāsitaṃ samaṇuddesaṃ upalāpeyya vā upaṭṭhāpeyya vā sambhuñjeyya vā saha vā seyyaṃ kappeyya, pācittiyan”</span>ti. (<span class="italic">70</span>:<span class="bold">119</span>)
</div>
</div>
<div class="q" id="p_2V_1285">
<div class="divNumber">
430.
</div>
<div class="p">
<span class="pN">1285</span><span class="bold">Samaṇuddeso</span> nāma sāmaṇero vuccati.
</div>
</div>
<div class="q" id="p_2V_1286">
<div class="p">
<span class="pN">1286</span><span class="bold">Evaṃ vadeyyā</span>ti—  “tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā, te paṭisevato nālaṃ antarāyāyā”ti.
</div>
</div>
<div class="q" id="p_2V_1287">
<div class="p">
<span class="pN">1287</span><span class="bold">So samaṇuddeso</span>ti yo so evaṃvādī samaṇuddeso.
</div>
</div>
<div class="q" id="p_2V_1288">
<div class="p">
<span class="pN">1288</span><span class="bold">Bhikkhūhī</span>ti aññehi bhikkhūhi, ye passanti ye suṇanti tehi vattabbo—  “mā, āvuso samaṇuddesa, evaṃ avaca. Mā bhagavantaṃ abbhācikkhi. Na hi sādhu bhagavato abbhakkhānaṃ. Na hi bhagavā evaṃ vadeyya. Anekapariyāyenāvuso samaṇuddesa, antarāyikā dhammā antarāyikā vuttā bhagavatā. Alañca pana te paṭisevato antarāyāyā”ti. Dutiyampi vattabbo…  tatiyampi vattabbo…  sace paṭinissajjati iccetaṃ kusalaṃ, no ce paṭinissajjati so samaṇuddeso bhikkhūhi evamassa vacanīyo—  “ajjatagge te, āvuso samaṇuddesa, na ceva so bhagavā satthā apadisitabbo. Yampi caññe samaṇuddesā labhanti bhikkhūhi saddhiṃ dirattatirattaṃ sahaseyyaṃ sāpi te natthi. Cara pire vinassā”ti.
</div>
</div>
<div class="q" id="p_2V_1289">
<div class="p">
<span class="pN">1289</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṃ imasmiṃ atthe adhippeto bhikkhūti.
</div>
</div>
<div class="q" id="p_2V_1290">
<div class="p">
<span class="pN">1290</span><span class="bold">Jānāti</span> nāma sāmaṃ vā jānāti, aññe vā tassa ārocenti, so vā āroceti.
</div>
</div>
<div class="q" id="p_2V_1291">
<div class="p">
<span class="pN">1291</span><span class="bold">Tathānāsitan</span>ti evaṃ nāsitaṃ.
</div>
</div>
<div class="q" id="p_2V_1292">
<div class="p">
<span class="pN">1292</span><span class="bold">Samaṇuddeso</span> nāma sāmaṇero vuccati.
</div>
</div>
<div class="q" id="p_2V_1293">
<div class="p">
<span class="pN">1293</span><span class="bold">Upalāpeyya vā</span>ti tassa pattaṃ vā cīvaraṃ vā uddesaṃ vā paripucchaṃ vā dassāmīti upalāpeti, āpatti pācittiyassa.
</div>
</div>
<div class="q" id="p_2V_1294">
<div class="p">
<span class="pN">1294</span><span class="bold">Upaṭṭhāpeyya vā</span>ti tassa cuṇṇaṃ vā mattikaṃ vā dantakaṭṭhaṃ vā mukhodakaṃ vā sādiyati, āpatti pācittiyassa.
</div>
</div>
<div class="q" id="p_2V_1295">
<div class="p">
<span class="pN">1295</span><span class="bold">Sambhuñjeyya vā</span>ti sambhogo nāma dve sambhogā—  āmisasambhogo ca dhammasambhogo ca. <span class="bold">Āmisasambhogo</span> nāma āmisaṃ deti vā paṭiggaṇhāti vā, āpatti pācittiyassa. <span class="bold">Dhammasambhogo</span> nāma uddisati vā uddisāpeti vā, padena uddisati vā uddisāpeti vā, pade pade āpatti pācittiyassa. Akkharāya uddisati vā uddisāpeti vā, akkharakkharāya āpatti pācittiyassa.
</div>
</div>
<div class="q" id="p_2V_1296">
<div class="p">
<span class="pN">1296</span><span class="bold">Saha vā seyyaṃ kappeyyā</span>ti ekacchanne nāsitake samaṇuddese nipanne bhikkhu nipajjati, āpatti pācittiyassa. Bhikkhu nipanne nāsitako samaṇuddeso nipajjati, āpatti pācittiyassa. Ubho vā nipajjanti, āpatti pācittiyassa. Uṭṭhahitvā punappunaṃ nipajjanti, āpatti pācittiyassa.
</div>
</div>
<div class="q" id="p_2V_1297">
<div class="divNumber">
431.
</div>
<div class="p">
<span class="pN">1297</span>Nāsitake nāsitakasaññī upalāpeti vā upaṭṭhāpeti vā sambhuñjati vā saha vā seyyaṃ kappeti, āpatti pācittiyassa. Nāsitake vematiko upalāpeti vā upaṭṭhāpeti vā sambhuñjati vā saha vā seyyaṃ kappeti, āpatti dukkaṭassa. Nāsitake anāsitakasaññī upalāpeti vā upaṭṭhāpeti vā sambhuñjati vā saha vā seyyaṃ kappeti, anāpatti. Anāsitake nāsitakasaññī, āpatti dukkaṭassa. Anāsitake vematiko, āpatti dukkaṭassa. Anāsitake anāsitakasaññī, anāpatti.
</div>
</div>
<div class="q" id="p_2V_1298">
<div class="divNumber">
432.
</div>
<div class="p">
<span class="pN">1298</span>Anāpatti—  anāsitakoti jānāti, taṃ diṭṭhiṃ paṭinissaṭṭhoti jānāti, ummattakassa, ādikammikassāti.
</div>
</div>
<div class="CENTER" id="p_2V_1299">
<span class="pN">1299</span>Kaṇṭakasikkhāpadaṃ niṭṭhitaṃ dasamaṃ.<br>
Sappāṇakavaggo sattamo.
</div>
<div class="SUMMARY" id="p_2V_1300">
<span class="pN">1300</span><span class="firstLetter">T</span>assuddānaṃ
</div>
<div class="q" id="p_2V_1301">
<div class="p">
<table class="singleColumn">
	<tbody>
		<tr>
			<td>
			<div class="pN">
			1301
			</div>
			<div class="G">
			Sañciccavadhasappāṇaṃ,
			</div>
			</td>
		</tr>
		<tr>
			<td>
			<div class="G">
			ukkoṭaṃ duṭṭhullachādanaṃ;
			</div>
			</td>
		</tr>
		<tr>
			<td>
			<div class="G">
			Ūnavīsati satthañca,
			</div>
			</td>
		</tr>
		<tr>
			<td>
			<div class="G">
			saṃvidhānaṃ ariṭṭhakaṃ;
			</div>
			</td>
		</tr>
		<tr>
			<td>
			<div class="G">
			Ukkhittaṃ kaṇṭakañceva,
			</div>
			</td>
		</tr>
		<tr>
			<td>
			<div class="G">
			dasa sikkhāpadā imeti.
			</div>
			</td>
		</tr>
	</tbody>
</table>
</div>
</div>
</html>
