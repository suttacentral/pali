<html>
<div class="i">1.4.2 Pabhassaravimānavatthu</div>
<div class="h">Itthivimāna</div>
<div class="h">Mañjiṭṭhakavagga</div>
<div class="h">Pabhassaravimānavatthu</div>
<div class="q" id="p_19Vv_544"> <div class="divNumber">697.</div> <div class="p"> <table class="singleColumn"> <tr> <td> <div class="pN">544</div> <div class="G">“Pabhassaravaravaṇṇanibhe,</div> </td> </tr> <tr> <td> <div class="G">Surattavatthavasane;</div> </td> </tr> <tr> <td> <div class="G">Mahiddhike candanaruciragatte,</div> </td> </tr> <tr> <td> <div class="G">Kā tvaṃ subhe devate vandase mamaṃ.</div> </td> </tr> </table> </div>
</div>
<div class="q" id="p_19Vv_545"> <div class="divNumber">698.</div> <div class="p"> <table class="singleColumn"> <tr> <td> <div class="pN">545</div> <div class="G">Pallaṅko ca te mahaggho,</div> </td> </tr> <tr> <td> <div class="G">Nānāratanacittito ruciro;</div> </td> </tr> <tr> <td> <div class="G">Yattha tvaṃ nisinnā virocasi,</div> </td> </tr> <tr> <td> <div class="G">Devarājāriva nandane vane.</div> </td> </tr> </table> </div>
</div>
<div class="q" id="p_19Vv_546"> <div class="divNumber">699.</div> <div class="p"> <table class="singleColumn"> <tr> <td> <div class="pN">546</div> <div class="G">Kiṃ tvaṃ pure sucaritamācarī bhadde,</div> </td> </tr> <tr> <td> <div class="G">Kissa kammassa vipākaṃ;</div> </td> </tr> <tr> <td> <div class="G">Anubhosi devalokasmiṃ,</div> </td> </tr> <tr> <td> <div class="G">Devate pucchitācikkha;</div> </td> </tr> <tr> <td> <div class="G">Kissa kammassidaṃ phalan”ti.</div> </td> </tr> </table> </div>
</div>
<div class="q" id="p_19Vv_547"> <div class="divNumber">700.</div> <div class="p"> <table class="singleColumn"> <tr> <td> <div class="pN">547</div> <div class="G">“Piṇḍāya te carantassa,</div> </td> </tr> <tr> <td> <div class="G">Mālaṃ phāṇitañca adadaṃ bhante;</div> </td> </tr> <tr> <td> <div class="G">Tassa kammassidaṃ vipākaṃ,</div> </td> </tr> <tr> <td> <div class="G">Anubhomi devalokasmiṃ.</div> </td> </tr> </table> </div>
</div>
<div class="q" id="p_19Vv_548"> <div class="divNumber">701.</div> <div class="p"> <table class="singleColumn"> <tr> <td> <div class="pN">548</div> <div class="G">Hoti ca me anutāpo,</div> </td> </tr> <tr> <td> <div class="G">Aparaddhaṃ dukkhitañca me bhante;</div> </td> </tr> <tr> <td> <div class="G">Sāhaṃ dhammaṃ nāssosiṃ,</div> </td> </tr> <tr> <td> <div class="G">Sudesitaṃ dhammarājena.</div> </td> </tr> </table> </div>
</div>
<div class="q" id="p_19Vv_549"> <div class="divNumber">702.</div> <div class="p"> <table class="singleColumn"> <tr> <td> <div class="pN">549</div> <div class="G">Taṃ taṃ vadāmi bhaddante,</div> </td> </tr> <tr> <td> <div class="G">‘Yassa me anukampiyo koci;</div> </td> </tr> <tr> <td> <div class="G">Dhammesu taṃ samādapetha’,</div> </td> </tr> <tr> <td> <div class="G">Sudesitaṃ dhammarājena.</div> </td> </tr> </table> </div>
</div>
<div class="q" id="p_19Vv_550"> <div class="divNumber">703.</div> <div class="p"> <table class="singleColumn"> <tr> <td> <div class="pN">550</div> <div class="G">Yesaṃ atthi saddhā buddhe,</div> </td> </tr> <tr> <td> <div class="G">dhamme ca saṃgharatane;</div> </td> </tr> <tr> <td> <div class="G">Te maṃ ativirocanti,</div> </td> </tr> <tr> <td> <div class="G">āyunā yasasā siriyā.</div> </td> </tr> </table> </div>
</div>
<div class="q" id="p_19Vv_551"> <div class="divNumber">704.</div> <div class="p"> <table class="singleColumn"> <tr> <td> <div class="pN">551</div> <div class="G">Patāpena vaṇṇena uttaritarā,</div> </td> </tr> <tr> <td> <div class="G">Aññe mahiddhikatarā mayā devā”ti.</div> </td> </tr> </table> </div>
</div>
<div class="CENTER" id="p_19Vv_552">
<span class="pN">552</span>Pabhassaravimānaṃ dutiyaṃ.</div>
</html>
