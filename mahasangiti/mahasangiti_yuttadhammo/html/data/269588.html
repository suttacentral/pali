<html>
<div class="i">4.1.10 Vevacanahāravibhaṅga</div>
<div class="h">Paṭiniddesavāra</div>
<div class="h">Vibhaṅga</div>
<div class="h">Vevacanahāravibhaṅga</div>
<div class="q" id="p_27Ne_279"> <div class="divNumber">37.</div> <div class="p">
<span class="pN">279</span>Tattha katamo vevacano hāro? “Vevacanāni bahūnī”ti. Yathā ekaṃ bhagavā dhammaṃ aññamaññehi vevacanehi niddisati. Yathāha bhagavā—  </div>
</div>
<div class="q" id="p_27Ne_280"> <div class="p"> <table class="singleColumn"> <tr> <td> <div class="pN">280</div> <div class="G">“Āsā ca pihā abhinandanā ca,</div> </td> </tr> <tr> <td> <div class="G">Anekadhātūsu sarā patiṭṭhitā;</div> </td> </tr> <tr> <td> <div class="G">Aññāṇamūlappabhavā pajappitā,</div> </td> </tr> <tr> <td> <div class="G">Sabbā mayā byantikatā samūlikā”ti.</div> </td> </tr> </table> </div>
</div>
<div class="q" id="p_27Ne_281"> <div class="p">
<span class="pN">281</span><span class="bold">Āsā</span> nāma vuccati yā bhavissassa atthassa āsīsanā avassaṃ āgamissatīti āsāssa uppajjati. Pihā nāma yā vattamānassa atthassa patthanā, seyyataraṃ vā disvā “ediso bhaveyyan”ti pihāssa uppajjati. Atthanipphattipaṭipālanā abhinandanā nāma, piyaṃ vā ñātiṃ abhinandati, piyaṃ vā dhammaṃ abhinandati, appaṭikūlato vā abhinandati. </div>
</div>
<div class="q" id="p_27Ne_282"> <div class="p">
<span class="pN">282</span><span class="bold">Anekadhātū</span>ti cakkhudhātu rūpadhātu cakkhuviññāṇadhātu, sotadhātu saddadhātu sotaviññāṇadhātu, ghānadhātu gandhadhātu ghānaviññāṇadhātu, jivhādhātu rasadhātu jivhāviññāṇadhātu, kāyadhātu phoṭṭhabbadhātu kāyaviññāṇadhātu, manodhātu dhammadhātu manoviññāṇadhātu. </div>
</div>
<div class="q" id="p_27Ne_283"> <div class="p">
<span class="pN">283</span><span class="bold">Sarā</span>ti keci rūpādhimuttā keci saddādhimuttā keci gandhādhimuttā keci rasādhimuttā keci phoṭṭhabbādhimuttā keci dhammādhimuttā. Tattha yāni cha gehasitāni domanassāni yāni ca cha gehasitāni somanassāni yāni ca cha nekkhammasitāni domanassāni yāni ca cha nekkhammasitāni somanassāni, imāni catuvīsapadāni taṇhāpakkho, taṇhāya etaṃ vevacanaṃ. Yā cha upekkhā gehasitā, ayaṃ diṭṭhipakkho. </div>
</div>
<div class="q" id="p_27Ne_284"> <div class="divNumber">38.</div> <div class="p">
<span class="pN">284</span>Sāyeva patthanākārena dhammanandī dhammapemaṃ dhammajjhosānanti taṇhāya etaṃ vevacanaṃ. Cittaṃ mano viññāṇanti cittassa etaṃ vevacanaṃ. Manindriyaṃ manodhātu manāyatanaṃ vijānanāti manassetaṃ vevacanaṃ. Paññindriyaṃ paññābalaṃ adhipaññā sikkhā paññā paññākkhandho dhammavicayasambojjhaṅgo ñāṇaṃ sammādiṭṭhi tīraṇā vipassanā dhamme ñāṇaṃ atthe ñāṇaṃ anvaye ñāṇaṃ khaye ñāṇaṃ anuppāde ñāṇaṃ anaññātaññassāmītindriyaṃ aññindriyaṃ aññātāvindriyaṃ cakkhu vijjā buddhi bhūri medhā āloko, yaṃ vā pana yaṃ kiñci aññampi evaṃ jātiyaṃ, paññāya etaṃ vevacanaṃ. Pañcindriyāni lokuttarāni, sabbā paññā. Api ca ādhipateyyaṭṭhena saddhā, ārambhaṭṭhena vīriyaṃ, apilāpanaṭṭhena sati, avikkhepaṭṭhena samādhi, pajānanaṭṭhena paññā. </div>
</div>
<div class="q" id="p_27Ne_285"> <div class="p">
<span class="pN">285</span>Yathā ca buddhānussatiyaṃ vuttaṃ itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā. Balanipphattigato vesārajjappatto adhigatappaṭisambhido catuyogavippahīno agatigamanavītivatto uddhaṭasallo nirūḷhavaṇo madditakaṇḍako nibbāpitapariyuṭṭhāno bandhanātīto ganthaviniveṭhano ajjhāsayavītivatto bhinnandhakāro cakkhumā lokadhammasamatikkanto anurodhavirodhavippayutto iṭṭhāniṭṭhesu dhammesu asaṅkhepagato bandhanātivatto ṭhapitasaṅgāmo abhikkantataro ukkādharo ālokakaro pajjotakaro tamonudo raṇañjaho aparimāṇavaṇṇo appameyyavaṇṇo asaṅkheyyavaṇṇo ābhaṅkaro pabhaṅkaro dhammobhāsapajjotakaroti ca buddhā bhagavantoti ca buddhānussatiyā etaṃ vevacanaṃ. </div>
</div>
<div class="q" id="p_27Ne_286"> <div class="p">
<span class="pN">286</span>Yathā ca dhammānussatiyaṃ vuttaṃ svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhi. Yadidaṃ madanimmadano pipāsavinayo ālayasamugghāṭo vaṭṭūpacchedo suññato atidullabho taṇhakkhayo virāgo nirodho nibbānaṃ. </div>
</div>
<div class="q" id="p_27Ne_287"> <div class="p"> <table class="singleColumn"> <tr> <td> <div class="pN">287</div> <div class="G">“Asaṅkhataṃnantamanāsavañca,</div> </td> </tr> <tr> <td> <div class="G">Saccañca pāraṃ nipuṇaṃ sududdasaṃ;</div> </td> </tr> <tr> <td> <div class="G">Ajajjaraṃ dhuvaṃ apalokitaṃ,</div> </td> </tr> <tr> <td> <div class="G">Anidassanaṃ nippapañca santaṃ.</div> </td> </tr> </table> </div>
</div>
<div class="q" id="p_27Ne_288"> <div class="p"> <table class="singleColumn"> <tr> <td> <div class="pN">288</div> <div class="G">Amataṃ paṇītañca sivañca khemaṃ,</div> </td> </tr> <tr> <td> <div class="G">Taṇhakkhayo acchariyañca abbhutaṃ;</div> </td> </tr> <tr> <td> <div class="G">Anītikaṃ anītikadhammaṃ,</div> </td> </tr> <tr> <td> <div class="G">Nibbānametaṃ sugatena desitaṃ.</div> </td> </tr> </table> </div>
</div>
<div class="q" id="p_27Ne_289"> <div class="p"> <table class="singleColumn"> <tr> <td> <div class="pN">289</div> <div class="G">Ajātaṃ abhūtaṃ anupaddavañca,</div> </td> </tr> <tr> <td> <div class="G">Akataṃ asokañca atho visokaṃ;</div> </td> </tr> <tr> <td> <div class="G">Anūpasaggaṃnupasaggadhammaṃ,</div> </td> </tr> <tr> <td> <div class="G">Nibbānametaṃ sugatena desitaṃ.</div> </td> </tr> </table> </div>
</div>
<div class="q" id="p_27Ne_290"> <div class="p"> <table class="singleColumn"> <tr> <td> <div class="pN">290</div> <div class="G">Gambhīrañceva duppassaṃ,</div> </td> </tr> <tr> <td> <div class="G">uttarañca anuttaraṃ;</div> </td> </tr> <tr> <td> <div class="G">Asamaṃ appaṭisamaṃ,</div> </td> </tr> <tr> <td> <div class="G">jeṭṭhaṃ seṭṭhanti vuccati.</div> </td> </tr> </table> </div>
</div>
<div class="q" id="p_27Ne_291"> <div class="p"> <table class="singleColumn"> <tr> <td> <div class="pN">291</div> <div class="G">Leṇañca tāṇaṃ araṇaṃ anaṅgaṇaṃ,</div> </td> </tr> <tr> <td> <div class="G">Akāca metaṃ vimalanti vuccati;</div> </td> </tr> <tr> <td> <div class="G">Dīpo sukhaṃ appamāṇaṃ patiṭṭhā,</div> </td> </tr> <tr> <td> <div class="G">Akiñcanaṃ appapañcanti vuttan”ti.</div> </td> </tr> </table> </div>
</div>
<div class="q" id="p_27Ne_292"> <div class="p">
<span class="pN">292</span>Dhammānussatiyā etaṃ vevacanaṃ. </div>
</div>
<div class="q" id="p_27Ne_293"> <div class="p">
<span class="pN">293</span>Yathā ca saṃghānussatiyaṃ vuttaṃ suppaṭipanno ujuppaṭipanno ñāyappaṭipanno sāmīcippaṭipanno yadidaṃ cattāri purisayugāni aṭṭha purisapuggalā esa bhagavato sāvakasaṃgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassa, sīlasampanno samādhisampanno paññāsampanno vimuttisampanno vimuttiñāṇadassanasampanno sattānaṃ sāro sattānaṃ maṇḍo sattānaṃ uddhāro sattānaṃ esikā sattānaṃ surabhipasūnaṃ pujjo devānañca manussānañcāti saṃghānussatiyā etaṃ vevacanaṃ. </div>
</div>
<div class="q" id="p_27Ne_294"> <div class="p">
<span class="pN">294</span>Yathā ca sīlānussatiyaṃ vuttaṃ yāni tāni sīlāni akhaṇḍāni acchiddāni asabalāni akammāsāni ariyāni ariyakantāni bhujissāni viññuppasatthāni aparāmaṭṭhāni samādhisaṃvattanikāni, alaṅkāro ca sīlaṃ uttamaṅgopasobhaṇatāya, nidhānañca sīlaṃ sabbadobhaggasamatikkamanaṭṭhena, sippañca sīlaṃ akkhaṇavedhitāya, velā ca sīlaṃ anatikkamanaṭṭhena, dhaññañca sīlaṃ daliddopacchedanaṭṭhena, ādāso ca sīlaṃ dhammavolokanatāya, pāsādo ca sīlaṃ volokanaṭṭhena, sabbabhūmānuparivatti ca sīlaṃ amatapariyosānanti sīlānussatiyā etaṃ vevacanaṃ. </div>
</div>
<div class="q" id="p_27Ne_295"> <div class="p">
<span class="pN">295</span>Yathā ca cāgānussatiyaṃ vuttaṃ yasmiṃ samaye ariyasāvako agāraṃ ajjhāvasati muttacāgo payatapāṇi vossaggarato yācayogo dānasaṃvibhāgaratoti cāgānussatiyā etaṃ vevacanaṃ. Tenāha āyasmā mahākaccāyano “vevacanāni bahūnī”ti. </div>
</div>
<div class="CENTER" id="p_27Ne_296">
<span class="pN">296</span>Niyutto vevacano hāro.</div>
</html>
