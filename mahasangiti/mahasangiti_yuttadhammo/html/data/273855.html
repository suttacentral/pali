<html>
<div class="i">10.1.7 Punabbasusutta</div>
<div class="h">Yakkhasaṃyutta</div>
<div class="h">Indakavagga</div>
<div class="h">Punabbasusutta</div>
<div class="q" id="p_12S1_1482"> <div class="divNumber">241.</div> <div class="p">
<span class="pN">1482</span>Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhagavā bhikkhū nibbānapaṭisaṃyuttāya dhammiyā kathāya sandasseti samādapeti samuttejeti sampahaṃseti. Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti. Atha kho punabbasumātā yakkhinī puttake evaṃ tosesi—  </div>
</div>
<div class="q" id="p_12S1_1483"> <div class="p"> <table class="singleColumn"> <tr> <td> <div class="pN">1483</div> <div class="G">“Tuṇhī uttarike hohi,</div> </td> </tr> <tr> <td> <div class="G">tuṇhī hohi punabbasu;</div> </td> </tr> <tr> <td> <div class="G">Yāvāhaṃ buddhaseṭṭhassa,</div> </td> </tr> <tr> <td> <div class="G">dhammaṃ sossāmi satthuno.</div> </td> </tr> </table> </div>
</div>
<div class="q" id="p_12S1_1484"> <div class="p"> <table class="singleColumn"> <tr> <td> <div class="pN">1484</div> <div class="G">Nibbānaṃ bhagavā āha,</div> </td> </tr> <tr> <td> <div class="G">sabbaganthappamocanaṃ;</div> </td> </tr> <tr> <td> <div class="G">Ativelā ca me hoti,</div> </td> </tr> <tr> <td> <div class="G">asmiṃ dhamme piyāyanā.</div> </td> </tr> </table> </div>
</div>
<div class="q" id="p_12S1_1485"> <div class="p"> <table class="singleColumn"> <tr> <td> <div class="pN">1485</div> <div class="G">Piyo loke sako putto,</div> </td> </tr> <tr> <td> <div class="G">piyo loke sako pati;</div> </td> </tr> <tr> <td> <div class="G">Tato piyatarā mayhaṃ,</div> </td> </tr> <tr> <td> <div class="G">assa dhammassa magganā.</div> </td> </tr> </table> </div>
</div>
<div class="q" id="p_12S1_1486"> <div class="p"> <table class="singleColumn"> <tr> <td> <div class="pN">1486</div> <div class="G">Na hi putto pati vāpi,</div> </td> </tr> <tr> <td> <div class="G">piyo dukkhā pamocaye;</div> </td> </tr> <tr> <td> <div class="G">Yathā saddhammassavanaṃ,</div> </td> </tr> <tr> <td> <div class="G">dukkhā moceti pāṇinaṃ.</div> </td> </tr> </table> </div>
</div>
<div class="q" id="p_12S1_1487"> <div class="p"> <table class="singleColumn"> <tr> <td> <div class="pN">1487</div> <div class="G">Loke dukkhaparetasmiṃ,</div> </td> </tr> <tr> <td> <div class="G">Jarāmaraṇasaṃyute;</div> </td> </tr> <tr> <td> <div class="G">Jarāmaraṇamokkhāya,</div> </td> </tr> <tr> <td> <div class="G">Yaṃ dhammaṃ abhisambudhaṃ;</div> </td> </tr> <tr> <td> <div class="G">Taṃ dhammaṃ sotumicchāmi,</div> </td> </tr> <tr> <td> <div class="G">Tuṇhī hohi punabbasū”ti.</div> </td> </tr> </table> </div>
</div>
<div class="q" id="p_12S1_1488"> <div class="p"> <table class="singleColumn"> <tr> <td> <div class="pN">1488</div> <div class="G">“Ammā na byāharissāmi,</div> </td> </tr> <tr> <td> <div class="G">tuṇhībhūtāyamuttarā;</div> </td> </tr> <tr> <td> <div class="G">Dhammameva nisāmehi,</div> </td> </tr> <tr> <td> <div class="G">saddhammassavanaṃ sukhaṃ;</div> </td> </tr> <tr> <td> <div class="G">Saddhammassa anaññāya,</div> </td> </tr> <tr> <td> <div class="G">ammā dukkhaṃ carāmase.</div> </td> </tr> </table> </div>
</div>
<div class="q" id="p_12S1_1489"> <div class="p"> <table class="singleColumn"> <tr> <td> <div class="pN">1489</div> <div class="G">Esa devamanussānaṃ,</div> </td> </tr> <tr> <td> <div class="G">sammūḷhānaṃ pabhaṅkaro;</div> </td> </tr> <tr> <td> <div class="G">Buddho antimasārīro,</div> </td> </tr> <tr> <td> <div class="G">dhammaṃ deseti cakkhumā”ti.</div> </td> </tr> </table> </div>
</div>
<div class="q" id="p_12S1_1490"> <div class="p"> <table class="singleColumn"> <tr> <td> <div class="pN">1490</div> <div class="G">“Sādhu kho paṇḍito nāma,</div> </td> </tr> <tr> <td> <div class="G">putto jāto uresayo;</div> </td> </tr> <tr> <td> <div class="G">Putto me buddhaseṭṭhassa,</div> </td> </tr> <tr> <td> <div class="G">dhammaṃ suddhaṃ piyāyati.</div> </td> </tr> </table> </div>
</div>
<div class="q" id="p_12S1_1491"> <div class="p"> <table class="singleColumn"> <tr> <td> <div class="pN">1491</div> <div class="G">Punabbasu sukhī hohi,</div> </td> </tr> <tr> <td> <div class="G">ajjāhamhi samuggatā;</div> </td> </tr> <tr> <td> <div class="G">Diṭṭhāni ariyasaccāni,</div> </td> </tr> <tr> <td> <div class="G">uttarāpi suṇātu me”ti.</div> </td> </tr> </table> </div>
</div>
</html>
