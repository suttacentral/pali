<html>
<div class="i">3.5.2 Jīvikasutta</div>
<div class="h">Tikanipāta</div>
<div class="h">Pañcamavagga</div>
<div class="h">Jīvikasutta</div>
<div class="q" id="p_18It_646"> <div class="divNumber">91.</div> <div class="p">
<span class="pN">646</span>Vuttañhetaṃ bhagavatā vuttamarahatāti me sutaṃ—  </div>
</div>
<div class="q" id="p_18It_647"> <div class="p">
<span class="pN">647</span>“Antamidaṃ, bhikkhave, jīvikānaṃ yadidaṃ piṇḍolyaṃ. Abhisāpoyaṃ, bhikkhave, lokasmiṃ—  ‘piṇḍolo vicarasi pattapāṇī’ti. Tañca kho etaṃ, bhikkhave, kulaputtā upenti atthavasikā, atthavasaṃ paṭicca; neva rājābhinītā, na corābhinītā, na iṇaṭṭā, na bhayaṭṭā, na ājīvikāpakatā. Api ca kho ‘otiṇṇamhā jātiyā jarāya maraṇena sokehi paridevehi dukkhehi domanassehi upāyāsehi dukkhotiṇṇā dukkhaparetā, appeva nāma imassa kevalassa dukkhakkhandhassa antakiriyā paññāyethā’ti. Evaṃ pabbajito cāyaṃ, bhikkhave, kulaputto. So ca hoti abhijjhālu kāmesu tibbasārāgo, byāpannacitto paduṭṭhamanasaṅkappo, muṭṭhassati asampajāno asamāhito vibbhantacitto pākatindriyo. Seyyathāpi, bhikkhave, chavālātaṃ ubhatopadittaṃ majjhe gūthagataṃ neva gāme kaṭṭhatthaṃ pharati na araññe; tathūpamāhaṃ, bhikkhave, imaṃ puggalaṃ vadāmi gihibhogā parihīno sāmaññatthañca na paripūretī”ti. Etamatthaṃ bhagavā avoca. Tatthetaṃ iti vuccati—  </div>
</div>
<div class="q" id="p_18It_648"> <div class="p"> <table class="singleColumn"> <tr> <td> <div class="pN">648</div> <div class="G">“Gihibhogā parihīno,</div> </td> </tr> <tr> <td> <div class="G">Sāmaññatthañca dubbhago;</div> </td> </tr> <tr> <td> <div class="G">Paridhaṃsamāno pakireti,</div> </td> </tr> <tr> <td> <div class="G">Chavālātaṃva nassati.</div> </td> </tr> </table> </div>
</div>
<div class="q" id="p_18It_649"> <div class="p"> <table class="singleColumn"> <tr> <td> <div class="pN">649</div> <div class="G">Kāsāvakaṇṭhā bahavo,</div> </td> </tr> <tr> <td> <div class="G">pāpadhammā asaññatā;</div> </td> </tr> <tr> <td> <div class="G">Pāpā pāpehi kammehi,</div> </td> </tr> <tr> <td> <div class="G">nirayaṃ te upapajjare.</div> </td> </tr> </table> </div>
</div>
<div class="q" id="p_18It_650"> <div class="p"> <table class="singleColumn"> <tr> <td> <div class="pN">650</div> <div class="G">Seyyo ayoguḷo bhutto,</div> </td> </tr> <tr> <td> <div class="G">tatto aggisikhūpamo;</div> </td> </tr> <tr> <td> <div class="G">Yañce bhuñjeyya dussīlo,</div> </td> </tr> <tr> <td> <div class="G">raṭṭhapiṇḍamasaññato”ti.</div> </td> </tr> </table> </div>
</div>
<div class="q" id="p_18It_651"> <div class="p">
<span class="pN">651</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_652">
<span class="pN">652</span>Dutiyaṃ.</div>
</html>
