<html>
<div class="i">3.2.1 Sattajaṭilasutta</div>
<div class="h">Kosalasaṃyutta</div>
<div class="h">Dutiyavagga</div>
<div class="h">Sattajaṭilasutta</div>
<div class="q" id="p_12S1_630"> <div class="divNumber">122.</div> <div class="p">
<span class="pN">630</span>Ekaṃ samayaṃ bhagavā sāvatthiyaṃ viharati pubbārāme migāramātupāsāde. Tena kho pana samayena bhagavā sāyanhasamayaṃ paṭisallānā vuṭṭhito bahidvārakoṭṭhake nisinno hoti. Atha kho rājā pasenadi kosalo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. </div>
</div>
<div class="q" id="p_12S1_631"> <div class="p">
<span class="pN">631</span>Tena kho pana samayena satta ca jaṭilā satta ca nigaṇṭhā satta ca acelakā satta ca ekasāṭakā satta ca paribbājakā parūḷhakacchanakhalomā khārivividhamādāya bhagavato avidūre atikkamanti. Atha kho rājā pasenadi kosalo uṭṭhāyāsanā ekaṃsaṃ uttarāsaṅgaṃ karitvā dakkhiṇajāṇumaṇḍalaṃ pathaviyaṃ nihantvā yena te satta ca jaṭilā satta ca nigaṇṭhā satta ca acelakā satta ca ekasāṭakā satta ca paribbājakā tenañjaliṃ paṇāmetvā tikkhattuṃ nāmaṃ sāvesi—  “rājāhaṃ, bhante, pasenadi kosalo…pe…  rājāhaṃ, bhante, pasenadi kosalo”ti. </div>
</div>
<div class="q" id="p_12S1_632"> <div class="p">
<span class="pN">632</span>Atha kho rājā pasenadi kosalo acirapakkantesu tesu sattasu ca jaṭilesu sattasu ca nigaṇṭhesu sattasu ca acelakesu sattasu ca ekasāṭakesu sattasu ca paribbājakesu yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho rājā pasenadi kosalo bhagavantaṃ etadavoca—  “ye te, bhante, loke arahanto vā arahattamaggaṃ vā samāpannā ete tesaṃ aññatarā”ti. </div>
</div>
<div class="q" id="p_12S1_633"> <div class="p">
<span class="pN">633</span>“Dujjānaṃ kho etaṃ, mahārāja, tayā gihinā kāmabhoginā puttasambādhasayanaṃ ajjhāvasantena kāsikacandanaṃ paccanubhontena mālāgandhavilepanaṃ dhārayantena jātarūparajataṃ sādiyantena—  ‘ime vā arahanto, ime vā arahattamaggaṃ samāpannā’ti. </div>
</div>
<div class="q" id="p_12S1_634"> <div class="p">
<span class="pN">634</span>Saṃvāsena kho, mahārāja, sīlaṃ veditabbaṃ. Tañca kho dīghena addhunā, na ittaraṃ; manasikarotā, no amanasikarotā; paññavatā, no duppaññena. Saṃvohārena kho, mahārāja, soceyyaṃ veditabbaṃ. Tañca kho dīghena addhunā, na ittaraṃ; manasikarotā, no amanasikarotā; paññavatā, no duppaññena. Āpadāsu kho, mahārāja, thāmo veditabbo. So ca kho dīghena addhunā, na ittaraṃ; manasikarotā, no amanasikarotā; paññavatā, no duppaññena. Sākacchāya, kho, mahārāja, paññā veditabbā. Sā ca kho dīghena addhunā, na ittaraṃ; manasikarotā, no amanasikarotā; paññavatā, no duppaññenā”ti. </div>
</div>
<div class="q" id="p_12S1_635"> <div class="p">
<span class="pN">635</span>“Acchariyaṃ, bhante, abbhutaṃ, bhante. Yāva subhāsitamidaṃ, bhante, bhagavatā—  ‘dujjānaṃ kho etaṃ, mahārāja, tayā gihinā kāmabhoginā puttasambādhasayanaṃ ajjhāvasantena kāsikacandanaṃ paccanubhontena mālāgandhavilepanaṃ dhārayantena jātarūparajataṃ sādiyantena—  <span class="smallFont">“</span>ime vā arahanto, ime vā arahattamaggaṃ samāpannā<span class="smallFont">”</span>ti. Saṃvāsena kho, mahārāja, sīlaṃ veditabbaṃ. Tañca kho dīghena addhunā, na ittaraṃ; manasikarotā, no amanasikarotā; paññavatā, no duppaññena. Saṃvohārena kho, mahārāja, soceyyaṃ veditabbaṃ. Tañca kho dīghena addhunā, na ittaraṃ; manasikarotā, no amanasikarotā; paññavatā, no duppaññena. Āpadāsu kho, mahārāja, thāmo veditabbo. So ca kho dīghena addhunā, na ittaraṃ; manasikarotā, no amanasikarotā; paññavatā, no duppaññena. Sākacchāya kho, mahārāja, paññā veditabbā. Sā ca kho dīghena addhunā, na ittaraṃ; manasikarotā, no amanasikarotā; paññavatā, no duppaññenā’ti. </div>
</div>
<div class="q" id="p_12S1_636"> <div class="p">
<span class="pN">636</span>Ete, bhante, mama purisā carā ocarakā janapadaṃ ocaritvā āgacchanti. Tehi paṭhamaṃ ociṇṇaṃ ahaṃ pacchā osāpayissāmi. Idāni te, bhante, taṃ rajojallaṃ pavāhetvā sunhātā suvilittā kappitakesamassū odātavatthā pañcahi kāmaguṇehi samappitā samaṅgībhūtā paricāressantī”ti. </div>
</div>
<div class="q" id="p_12S1_637"> <div class="p">
<span class="pN">637</span>Atha kho bhagavā etamatthaṃ viditvā tāyaṃ velāyaṃ imā gāthāyo abhāsi—  </div>
</div>
<div class="q" id="p_12S1_638"> <div class="p"> <table class="singleColumn"> <tr> <td> <div class="pN">638</div> <div class="G">“Na vaṇṇarūpena naro sujāno,</div> </td> </tr> <tr> <td> <div class="G">Na vissase ittaradassanena;</div> </td> </tr> <tr> <td> <div class="G">Susaññatānañhi viyañjanena,</div> </td> </tr> <tr> <td> <div class="G">Asaññatā lokamimaṃ caranti.</div> </td> </tr> </table> </div>
</div>
<div class="q" id="p_12S1_639"> <div class="p"> <table class="singleColumn"> <tr> <td> <div class="pN">639</div> <div class="G">Patirūpako mattikākuṇḍalova,</div> </td> </tr> <tr> <td> <div class="G">Lohaḍḍhamāsova suvaṇṇachanno;</div> </td> </tr> <tr> <td> <div class="G">Caranti loke parivārachannā,</div> </td> </tr> <tr> <td> <div class="G">Anto asuddhā bahi sobhamānā”ti.</div> </td> </tr> </table> </div>
</div>
</html>
