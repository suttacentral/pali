<html>
<div class="i">8.1.1 Mahākaccāyanattheragāthā</div>
<div class="h">Aṭṭhakanipāta</div>
<div class="h">Paṭhamavagga</div>
<div class="h">Mahākaccāyanattheragāthā</div>
<div class="q" id="p_19Th1_787"> <div class="divNumber">494.</div> <div class="p"> <table class="singleColumn"> <tr> <td> <div class="pN">787</div> <div class="G">“Kammaṃ bahukaṃ na kāraye,</div> </td> </tr> <tr> <td> <div class="G">Parivajjeyya janaṃ na uyyame;</div> </td> </tr> <tr> <td> <div class="G">So ussukko rasānugiddho,</div> </td> </tr> <tr> <td> <div class="G">Atthaṃ riñcati yo sukhādhivāho.</div> </td> </tr> </table> </div>
</div>
<div class="q" id="p_19Th1_788"> <div class="divNumber">495.</div> <div class="p"> <table class="singleColumn"> <tr> <td> <div class="pN">788</div> <div class="G">Paṅkoti hi naṃ avedayuṃ,</div> </td> </tr> <tr> <td> <div class="G">Yāyaṃ vandanapūjanā kulesu;</div> </td> </tr> <tr> <td> <div class="G">Sukhumaṃ sallaṃ durubbahaṃ,</div> </td> </tr> <tr> <td> <div class="G">Sakkāro kāpurisena dujjaho.</div> </td> </tr> </table> </div>
</div>
<div class="q" id="p_19Th1_789"> <div class="divNumber">496.</div> <div class="p"> <table class="singleColumn"> <tr> <td> <div class="pN">789</div> <div class="G">Na parassupanidhāya,</div> </td> </tr> <tr> <td> <div class="G">kammaṃ maccassa pāpakaṃ;</div> </td> </tr> <tr> <td> <div class="G">Attanā taṃ na seveyya,</div> </td> </tr> <tr> <td> <div class="G">kammabandhū hi mātiyā.</div> </td> </tr> </table> </div>
</div>
<div class="q" id="p_19Th1_790"> <div class="divNumber">497.</div> <div class="p"> <table class="singleColumn"> <tr> <td> <div class="pN">790</div> <div class="G">Na pare vacanā coro,</div> </td> </tr> <tr> <td> <div class="G">na pare vacanā muni;</div> </td> </tr> <tr> <td> <div class="G">Attā ca naṃ yathāvedi,</div> </td> </tr> <tr> <td> <div class="G">devāpi naṃ tathā vidū.</div> </td> </tr> </table> </div>
</div>
<div class="q" id="p_19Th1_791"> <div class="divNumber">498.</div> <div class="p"> <table class="singleColumn"> <tr> <td> <div class="pN">791</div> <div class="G">Pare ca na vijānanti,</div> </td> </tr> <tr> <td> <div class="G">mayamettha yamāmase;</div> </td> </tr> <tr> <td> <div class="G">Ye ca tattha vijānanti,</div> </td> </tr> <tr> <td> <div class="G">tato sammanti medhagā.</div> </td> </tr> </table> </div>
</div>
<div class="q" id="p_19Th1_792"> <div class="divNumber">499.</div> <div class="p"> <table class="singleColumn"> <tr> <td> <div class="pN">792</div> <div class="G">Jīvate vāpi sappañño,</div> </td> </tr> <tr> <td> <div class="G">api vittaparikkhayo;</div> </td> </tr> <tr> <td> <div class="G">Paññāya ca alābhena,</div> </td> </tr> <tr> <td> <div class="G">vittavāpi na jīvati.</div> </td> </tr> </table> </div>
</div>
<div class="q" id="p_19Th1_793"> <div class="divNumber">500.</div> <div class="p"> <table class="singleColumn"> <tr> <td> <div class="pN">793</div> <div class="G">Sabbaṃ suṇāti sotena,</div> </td> </tr> <tr> <td> <div class="G">sabbaṃ passati cakkhunā;</div> </td> </tr> <tr> <td> <div class="G">Na ca diṭṭhaṃ sutaṃ dhīro,</div> </td> </tr> <tr> <td> <div class="G">sabbaṃ ujjhitumarahati.</div> </td> </tr> </table> </div>
</div>
<div class="q" id="p_19Th1_794"> <div class="divNumber">501.</div> <div class="p"> <table class="singleColumn"> <tr> <td> <div class="pN">794</div> <div class="G">Cakkhumāssa yathā andho,</div> </td> </tr> <tr> <td> <div class="G">sotavā badhiro yathā;</div> </td> </tr> <tr> <td> <div class="G">Paññavāssa yathā mūgo,</div> </td> </tr> <tr> <td> <div class="G">balavā dubbaloriva;</div> </td> </tr> <tr> <td> <div class="G">Atha atthe samuppanne,</div> </td> </tr> <tr> <td> <div class="G">sayetha matasāyikan”ti.</div> </td> </tr> </table> </div>
</div>
<div class="CENTER" id="p_19Th1_795">
<span class="pN">795</span>…  Mahākaccāyano thero… .</div>
</html>
