<html>
<div class="i">45.10 Bodhigharadāyakattheraapadāna</div>
<div class="h">Vibhītakavagga</div>
<div class="h">Bodhigharadāyakattheraapadāna</div>
<div class="q" id="p_20Ap1_5861"> <div class="divNumber">69.</div> <div class="p"> <table class="singleColumn"> <tr> <td> <div class="pN">5861</div> <div class="G">“Siddhatthassa bhagavato,</div> </td> </tr> <tr> <td> <div class="G">dvipadindassa tādino;</div> </td> </tr> <tr> <td> <div class="G">Pasannacitto sumano,</div> </td> </tr> <tr> <td> <div class="G">bodhigharamakārayiṃ.</div> </td> </tr> </table> </div>
</div>
<div class="q" id="p_20Ap1_5862"> <div class="divNumber">70.</div> <div class="p"> <table class="singleColumn"> <tr> <td> <div class="pN">5862</div> <div class="G">Tusitaṃ upapannomhi,</div> </td> </tr> <tr> <td> <div class="G">vasāmi ratane ghare;</div> </td> </tr> <tr> <td> <div class="G">Na me sītaṃ vā uṇhaṃ vā,</div> </td> </tr> <tr> <td> <div class="G">vāto gatte na samphuse.</div> </td> </tr> </table> </div>
</div>
<div class="q" id="p_20Ap1_5863"> <div class="divNumber">71.</div> <div class="p"> <table class="singleColumn"> <tr> <td> <div class="pN">5863</div> <div class="G">Pañcasaṭṭhimhito kappe,</div> </td> </tr> <tr> <td> <div class="G">cakkavattī ahosahaṃ;</div> </td> </tr> <tr> <td> <div class="G">Kāsikaṃ nāma nagaraṃ,</div> </td> </tr> <tr> <td> <div class="G">vissakammena māpitaṃ.</div> </td> </tr> </table> </div>
</div>
<div class="q" id="p_20Ap1_5864"> <div class="divNumber">72.</div> <div class="p"> <table class="singleColumn"> <tr> <td> <div class="pN">5864</div> <div class="G">Dasayojanaāyāmaṃ,</div> </td> </tr> <tr> <td> <div class="G">aṭṭhayojanavitthataṃ;</div> </td> </tr> <tr> <td> <div class="G">Na tamhi nagare atthi,</div> </td> </tr> <tr> <td> <div class="G">kaṭṭhaṃ vallī ca mattikā.</div> </td> </tr> </table> </div>
</div>
<div class="q" id="p_20Ap1_5865"> <div class="divNumber">73.</div> <div class="p"> <table class="singleColumn"> <tr> <td> <div class="pN">5865</div> <div class="G">Tiriyaṃ yojanaṃ āsi,</div> </td> </tr> <tr> <td> <div class="G">addhayojanavitthataṃ;</div> </td> </tr> <tr> <td> <div class="G">Maṅgalo nāma pāsādo,</div> </td> </tr> <tr> <td> <div class="G">vissakammena māpito.</div> </td> </tr> </table> </div>
</div>
<div class="q" id="p_20Ap1_5866"> <div class="divNumber">74.</div> <div class="p"> <table class="singleColumn"> <tr> <td> <div class="pN">5866</div> <div class="G">Cullāsītisahassāni,</div> </td> </tr> <tr> <td> <div class="G">thambhā soṇṇamayā ahuṃ;</div> </td> </tr> <tr> <td> <div class="G">Maṇimayā ca niyyūhā,</div> </td> </tr> <tr> <td> <div class="G">chadanaṃ rūpiyaṃ ahu.</div> </td> </tr> </table> </div>
</div>
<div class="q" id="p_20Ap1_5867"> <div class="divNumber">75.</div> <div class="p"> <table class="singleColumn"> <tr> <td> <div class="pN">5867</div> <div class="G">Sabbasoṇṇamayaṃ gharaṃ,</div> </td> </tr> <tr> <td> <div class="G">vissakammena māpitaṃ;</div> </td> </tr> <tr> <td> <div class="G">Ajjhāvutthaṃ mayā etaṃ,</div> </td> </tr> <tr> <td> <div class="G">gharadānassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_5868"> <div class="divNumber">76.</div> <div class="p"> <table class="singleColumn"> <tr> <td> <div class="pN">5868</div> <div class="G">Te sabbe anubhotvāna,</div> </td> </tr> <tr> <td> <div class="G">devamānusake bhave;</div> </td> </tr> <tr> <td> <div class="G">Ajjhapattomhi nibbānaṃ,</div> </td> </tr> <tr> <td> <div class="G">santipadamanuttaraṃ.</div> </td> </tr> </table> </div>
</div>
<div class="q" id="p_20Ap1_5869"> <div class="divNumber">77.</div> <div class="p"> <table class="singleColumn"> <tr> <td> <div class="pN">5869</div> <div class="G">Tiṃsakappasahassamhi,</div> </td> </tr> <tr> <td> <div class="G">bodhigharamakārayiṃ;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">gharadānassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_5870"> <div class="divNumber">78.</div> <div class="p"> <table class="singleColumn"> <tr> <td> <div class="pN">5870</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_5871"> <div class="divNumber">79.</div> <div class="p"> <table class="singleColumn"> <tr> <td> <div class="pN">5871</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap1_5872"> <div class="divNumber">80.</div> <div class="p"> <table class="singleColumn"> <tr> <td> <div class="pN">5872</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”. (4704)</div> </td> </tr> </table> </div>
</div>
<div class="q" id="p_20Ap1_5873"> <div class="p">
<span class="pN">5873</span>Itthaṃ sudaṃ āyasmā bodhigharadāyako thero imā gāthāyo abhāsitthāti. </div>
</div>
<div class="CENTER" id="p_20Ap1_5874">
<span class="pN">5874</span>Bodhigharadāyakattherassāpadānaṃ dasamaṃ.</div>
<div class="ENDH3" id="p_20Ap1_5875">
<span class="pN">5875</span>Vibhītakavaggo pañcacattālīsamo.</div>
<div class="SUMMARY" id="p_20Ap1_5876">
<span class="pN">5876</span><span class="firstLetter">T</span>assuddānaṃ</div>
<div class="q" id="p_20Ap1_5877"> <div class="p"> <table class="singleColumn"> <tr> <td> <div class="pN">5877</div> <div class="G">Vibhītakī kolaphalī,</div> </td> </tr> <tr> <td> <div class="G">billabhallātakappado;</div> </td> </tr> <tr> <td> <div class="G">Uttalambaṭakī ceva,</div> </td> </tr> <tr> <td> <div class="G">āsanī pādapīṭhako.</div> </td> </tr> </table> </div>
</div>
<div class="q" id="p_20Ap1_5878"> <div class="p"> <table class="singleColumn"> <tr> <td> <div class="pN">5878</div> <div class="G">Vediko bodhighariko,</div> </td> </tr> <tr> <td> <div class="G">gāthāyo gaṇitāpi ca;</div> </td> </tr> <tr> <td> <div class="G">Ekūnāsītikā sabbā,</div> </td> </tr> <tr> <td> <div class="G">asmiṃ vagge pakittitā.</div> </td> </tr> </table> </div>
</div>
</html>
