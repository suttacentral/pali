<html>
<div class="i"> Ārammaṇa</div>
<div class="h">Mahantaraduka</div>
<div class="h">Cetasikaduka</div>
<div class="h">Pañhāvāra</div>
<div class="h">Paccayānuloma</div>
<div class="h">Vibhaṅgavāra</div>
<div class="h">Ārammaṇa</div>
<div class="q" id="p_38P2_2611"> <div class="divNumber">120.</div> <div class="p">
<span class="pN">2611</span>Cetasiko dhammo cetasikassa dhammassa ārammaṇapaccayena paccayo—  cetasike khandhe ārabbha cetasikā khandhā uppajjanti. (Mūlaṃ pucchitabbaṃ.) Cetasike khandhe ārabbha cittaṃ uppajjati. (Mūlaṃ pucchitabbaṃ.) Cetasike khandhe ārabbha cetasikā khandhā ca cittañca uppajjanti. (3) </div>
</div>
<div class="q" id="p_38P2_2612"> <div class="divNumber">121.</div> <div class="p">
<span class="pN">2612</span>Acetasiko dhammo acetasikassa dhammassa ārammaṇapaccayena paccayo—  ariyā maggā vuṭṭhahitvā…pe…  phalaṃ paccavekkhanti, nibbānaṃ paccavekkhanti. Nibbānaṃ gotrabhussa, vodānassa, maggassa, phalassa, āvajjanāya ārammaṇapaccayena paccayo; cakkhuṃ…pe…  vatthuṃ acetasike khandhe aniccato…pe…  vipassati assādeti abhinandati, taṃ ārabbha cittaṃ uppajjati. Dibbena cakkhunā rūpaṃ passati, dibbāya sotadhātuyā saddaṃ suṇāti. Cetopariyañāṇena acetasikacittasamaṅgissa cittaṃ jānāti, ākāsānañcāyatanaṃ…pe…  ākiñcaññāyatanaṃ…pe…  rūpāyatanaṃ cakkhuviññāṇassa…pe…  phoṭṭhabbāyatanaṃ kāyaviññāṇassa…pe…  acetasikā khandhā iddhividhañāṇassa, cetopariyañāṇassa, pubbenivāsānussatiñāṇassa, anāgataṃsañāṇassa, āvajjanāya ārammaṇapaccayena paccayo. (1) </div>
</div>
<div class="q" id="p_38P2_2613"> <div class="p">
<span class="pN">2613</span>Acetasiko dhammo cetasikassa dhammassa ārammaṇapaccayena paccayo—  ariyā maggā vuṭṭhahitvā…pe…  nibbānaṃ paccavekkhanti (paṭhamagamanasadisaṃ); cakkhuṃ…pe…  vatthuṃ acetasike khandhe aniccato…pe…  domanassaṃ uppajjati; dibbena cakkhunā rūpaṃ passati, dibbāya sotadhātuyā saddaṃ suṇāti. Cetopariyañāṇena acetasikacittasamaṅgissa cittaṃ jānāti, ākāsānañcāyatanaṃ…pe…  ākiñcaññāyatanaṃ nevasaññānāsaññāyatanassa…pe…  rūpāyatanaṃ cakkhuviññāṇasahagatānaṃ khandhānaṃ…pe…  phoṭṭhabbāyatanaṃ kāyaviññāṇasahagatānaṃ khandhānaṃ…pe…  acetasikā khandhā iddhividhañāṇassa, cetopariyañāṇassa, pubbenivāsānussatiñāṇassa, anāgataṃsañāṇassa, āvajjanāya ārammaṇapaccayena paccayo. (2) </div>
</div>
<div class="q" id="p_38P2_2614"> <div class="p">
<span class="pN">2614</span>Acetasiko dhammo cetasikassa ca acetasikassa ca dhammassa ārammaṇapaccayena paccayo—  ariyā maggā vuṭṭhahitvā…pe…  nibbānaṃ paccavekkhanti (paṭhamagamanasadisaṃ); cakkhuṃ…pe…  vatthuṃ acetasike khandhe aniccato…pe…  vipassati assādeti abhinandati, taṃ ārabbha cittañca sampayuttakā ca khandhā uppajjanti. Dibbena cakkhunā rūpaṃ passati…pe…  rūpāyatanaṃ cakkhuviññāṇassa sampayuttakānañca khandhānaṃ ārammaṇapaccayena paccayo…pe…  phoṭṭhabbāyatanaṃ kāyaviññāṇassa sampayuttakānañca khandhānaṃ…pe…  acetasikā khandhā iddhividhañāṇassa, cetopariyañāṇassa, pubbenivāsānussatiñāṇassa, anāgataṃsañāṇassa, āvajjanāya ārammaṇapaccayena paccayo. (3) </div>
</div>
<div class="q" id="p_38P2_2615"> <div class="divNumber">122.</div> <div class="p">
<span class="pN">2615</span>Cetasiko ca acetasiko ca dhammā cetasikassa dhammassa ārammaṇapaccayena paccayo—  cetasike khandhe ca cittañca ārabbha cetasikā khandhā uppajjanti. (Mūlaṃ pucchitabbaṃ.) Cetasike khandhe ca cittañca ārabbha cittaṃ uppajjati. (Mūlaṃ pucchitabbaṃ.) Cetasike khandhe ca cittañca ārabbha cetasikā khandhā ca cittañca uppajjanti. (3) </div>
</div>
</html>
