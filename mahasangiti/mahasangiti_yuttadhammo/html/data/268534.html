<html>
<div class="i">1.4.9 Pītavimānavatthu</div>
<div class="h">Itthivimāna</div>
<div class="h">Mañjiṭṭhakavagga</div>
<div class="h">Pītavimānavatthu</div>
<div class="q" id="p_19Vv_632"> <div class="divNumber">795.</div> <div class="p"> <table class="singleColumn"> <tr> <td> <div class="pN">632</div> <div class="G">“Pītavatthe pītadhaje,</div> </td> </tr> <tr> <td> <div class="G">pītālaṅkārabhūsite;</div> </td> </tr> <tr> <td> <div class="G">Pītacandanalittaṅge,</div> </td> </tr> <tr> <td> <div class="G">pītauppalamālinī.</div> </td> </tr> </table> </div>
</div>
<div class="q" id="p_19Vv_633"> <div class="divNumber">796.</div> <div class="p"> <table class="singleColumn"> <tr> <td> <div class="pN">633</div> <div class="G">Pītapāsādasayane,</div> </td> </tr> <tr> <td> <div class="G">pītāsane pītabhājane;</div> </td> </tr> <tr> <td> <div class="G">Pītachatte pītarathe,</div> </td> </tr> <tr> <td> <div class="G">pītasse pītabījane.</div> </td> </tr> </table> </div>
</div>
<div class="q" id="p_19Vv_634"> <div class="divNumber">797.</div> <div class="p"> <table class="singleColumn"> <tr> <td> <div class="pN">634</div> <div class="G">Kiṃ kammamakarī bhadde,</div> </td> </tr> <tr> <td> <div class="G">pubbe mānusake bhave;</div> </td> </tr> <tr> <td> <div class="G">Devate pucchitācikkha,</div> </td> </tr> <tr> <td> <div class="G">kissa kammassidaṃ phalan”ti.</div> </td> </tr> </table> </div>
</div>
<div class="q" id="p_19Vv_635"> <div class="divNumber">798.</div> <div class="p"> <table class="singleColumn"> <tr> <td> <div class="pN">635</div> <div class="G">“Kosātakī nāma latatthi bhante,</div> </td> </tr> <tr> <td> <div class="G">Tittikā anabhicchitā;</div> </td> </tr> <tr> <td> <div class="G">Tassā cattāri pupphāni,</div> </td> </tr> <tr> <td> <div class="G">Thūpaṃ abhihariṃ ahaṃ.</div> </td> </tr> </table> </div>
</div>
<div class="q" id="p_19Vv_636"> <div class="divNumber">799.</div> <div class="p"> <table class="singleColumn"> <tr> <td> <div class="pN">636</div> <div class="G">Satthu sarīramuddissa,</div> </td> </tr> <tr> <td> <div class="G">vippasannena cetasā;</div> </td> </tr> <tr> <td> <div class="G">Nāssa maggaṃ avekkhissaṃ,</div> </td> </tr> <tr> <td> <div class="G">na taggamanasā satī.</div> </td> </tr> </table> </div>
</div>
<div class="q" id="p_19Vv_637"> <div class="divNumber">800.</div> <div class="p"> <table class="singleColumn"> <tr> <td> <div class="pN">637</div> <div class="G">Tato maṃ avadhī gāvī,</div> </td> </tr> <tr> <td> <div class="G">thūpaṃ apattamānasaṃ;</div> </td> </tr> <tr> <td> <div class="G">Tañcāhaṃ abhisañceyyaṃ,</div> </td> </tr> <tr> <td> <div class="G">bhiyyo nūna ito siyā.</div> </td> </tr> </table> </div>
</div>
<div class="q" id="p_19Vv_638"> <div class="divNumber">801.</div> <div class="p"> <table class="singleColumn"> <tr> <td> <div class="pN">638</div> <div class="G">Tena kammena devinda,</div> </td> </tr> <tr> <td> <div class="G">maghavā devakuñjara;</div> </td> </tr> <tr> <td> <div class="G">Pahāya mānusaṃ dehaṃ,</div> </td> </tr> <tr> <td> <div class="G">tava sahabyamāgatā”ti.</div> </td> </tr> </table> </div>
</div>
<div class="q" id="p_19Vv_639"> <div class="divNumber">802.</div> <div class="p"> <table class="singleColumn"> <tr> <td> <div class="pN">639</div> <div class="G">Idaṃ sutvā tidasādhipati,</div> </td> </tr> <tr> <td> <div class="G">Maghavā devakuñjaro;</div> </td> </tr> <tr> <td> <div class="G">Tāvatiṃse pasādento,</div> </td> </tr> <tr> <td> <div class="G">Mātaliṃ etadabravi.</div> </td> </tr> </table> </div>
</div>
<div class="q" id="p_19Vv_640"> <div class="divNumber">803.</div> <div class="p"> <table class="singleColumn"> <tr> <td> <div class="pN">640</div> <div class="G">“Passa mātali accheraṃ,</div> </td> </tr> <tr> <td> <div class="G">cittaṃ kammaphalaṃ idaṃ;</div> </td> </tr> <tr> <td> <div class="G">Appakampi kataṃ deyyaṃ,</div> </td> </tr> <tr> <td> <div class="G">puññaṃ hoti mahapphalaṃ.</div> </td> </tr> </table> </div>
</div>
<div class="q" id="p_19Vv_641"> <div class="divNumber">804.</div> <div class="p"> <table class="singleColumn"> <tr> <td> <div class="pN">641</div> <div class="G">Natthi citte pasannamhi,</div> </td> </tr> <tr> <td> <div class="G">appakā nāma dakkhiṇā;</div> </td> </tr> <tr> <td> <div class="G">Tathāgate vā sambuddhe,</div> </td> </tr> <tr> <td> <div class="G">atha vā tassa sāvake.</div> </td> </tr> </table> </div>
</div>
<div class="q" id="p_19Vv_642"> <div class="divNumber">805.</div> <div class="p"> <table class="singleColumn"> <tr> <td> <div class="pN">642</div> <div class="G">Ehi mātali amhepi,</div> </td> </tr> <tr> <td> <div class="G">bhiyyo bhiyyo mahemase;</div> </td> </tr> <tr> <td> <div class="G">Tathāgatassa dhātuyo,</div> </td> </tr> <tr> <td> <div class="G">sukho puññāna muccayo.</div> </td> </tr> </table> </div>
</div>
<div class="q" id="p_19Vv_643"> <div class="divNumber">806.</div> <div class="p"> <table class="singleColumn"> <tr> <td> <div class="pN">643</div> <div class="G">Tiṭṭhante nibbute cāpi,</div> </td> </tr> <tr> <td> <div class="G">same citte samaṃ phalaṃ;</div> </td> </tr> <tr> <td> <div class="G">Cetopaṇidhihetu hi,</div> </td> </tr> <tr> <td> <div class="G">sattā gacchanti suggatiṃ.</div> </td> </tr> </table> </div>
</div>
<div class="q" id="p_19Vv_644"> <div class="divNumber">807.</div> <div class="p"> <table class="singleColumn"> <tr> <td> <div class="pN">644</div> <div class="G">Bahūnaṃ vata atthāya,</div> </td> </tr> <tr> <td> <div class="G">uppajjanti tathāgatā;</div> </td> </tr> <tr> <td> <div class="G">Yattha kāraṃ karitvāna,</div> </td> </tr> <tr> <td> <div class="G">saggaṃ gacchanti dāyakā”ti.</div> </td> </tr> </table> </div>
</div>
<div class="CENTER" id="p_19Vv_645">
<span class="pN">645</span>Pītavimānaṃ navamaṃ.</div>
</html>
