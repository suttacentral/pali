<html>
<div class="i">2.1.6 Dutiyasīlasutta</div>
<div class="h">Dukanipāta</div>
<div class="h">Paṭhamavagga</div>
<div class="h">Dutiyasīlasutta</div>
<div class="q" id="p_18It_203"> <div class="divNumber">33.</div> <div class="p">
<span class="pN">203</span>Vuttañhetaṃ bhagavatā vuttamarahatāti me sutaṃ—  </div>
</div>
<div class="q" id="p_18It_204"> <div class="p">
<span class="pN">204</span>“Dvīhi, bhikkhave, dhammehi samannāgato puggalo yathābhataṃ nikkhitto evaṃ sagge. Katamehi dvīhi? Bhaddakena ca sīlena, bhaddikāya ca diṭṭhiyā. Imehi kho, bhikkhave, dvīhi dhammehi samannāgato puggalo yathābhataṃ nikkhitto evaṃ sagge”ti. Etamatthaṃ bhagavā avoca. Tatthetaṃ iti vuccati—  </div>
</div>
<div class="q" id="p_18It_205"> <div class="p"> <table class="singleColumn"> <tr> <td> <div class="pN">205</div> <div class="G">“Bhaddakena ca sīlena,</div> </td> </tr> <tr> <td> <div class="G">bhaddikāya ca diṭṭhiyā;</div> </td> </tr> <tr> <td> <div class="G">Etehi dvīhi dhammehi,</div> </td> </tr> <tr> <td> <div class="G">yo samannāgato naro;</div> </td> </tr> <tr> <td> <div class="G">Kāyassa bhedā sappañño,</div> </td> </tr> <tr> <td> <div class="G">saggaṃ so upapajjatī”ti.</div> </td> </tr> </table> </div>
</div>
<div class="q" id="p_18It_206"> <div class="p">
<span class="pN">206</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_207">
<span class="pN">207</span>Chaṭṭhaṃ.</div>
</html>
