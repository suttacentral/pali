<html>
<div class="i">1.2.3.1 Paṭhamagilānasutta</div>
<div class="h">Saḷāyatanasaṃyutta</div>
<div class="h">Dutiyapaṇṇāsaka</div>
<div class="h">Gilānavagga</div>
<div class="h">Paṭhamagilānasutta</div>
<div class="q" id="p_13S4_280"> <div class="divNumber">74.</div> <div class="p">
<span class="pN">280</span>Sāvatthinidānaṃ. Atha kho aññataro bhikkhu yena bhagavā tenupasaṅkami…pe…  ekamantaṃ nisinno kho so bhikkhu bhagavantaṃ etadavoca—  “amukasmiṃ, bhante, vihāre aññataro bhikkhu navo appaññāto ābādhiko dukkhito bāḷhagilāno. Sādhu, bhante, bhagavā yena so bhikkhu tenupasaṅkamatu anukampaṃ upādāyā”ti. </div>
</div>
<div class="q" id="p_13S4_281"> <div class="p">
<span class="pN">281</span>Atha kho bhagavā navavādañca sutvā gilānavādañca, “appaññāto bhikkhū”ti iti viditvā yena so bhikkhu tenupasaṅkami. Addasā kho so bhikkhu bhagavantaṃ dūratova āgacchantaṃ. Disvāna mañcake samadhosi. Atha kho bhagavā taṃ bhikkhuṃ etadavoca—  “alaṃ, bhikkhu, mā tvaṃ mañcake samadhosi. Santimāni āsanāni paññattāni, tatthāhaṃ nisīdissāmī”ti. Nisīdi bhagavā paññatte āsane. Nisajja kho bhagavā taṃ bhikkhuṃ etadavoca—  “kacci te, bhikkhu, khamanīyaṃ, kacci yāpanīyaṃ, kacci dukkhā vedanā paṭikkamanti no abhikkamanti, paṭikkamosānaṃ paññāyati no abhikkamo”ti? </div>
</div>
<div class="q" id="p_13S4_282"> <div class="p">
<span class="pN">282</span>“Na me, bhante, khamanīyaṃ, na yāpanīyaṃ, bāḷhā me dukkhā vedanā abhikkamanti no paṭikkamanti, abhikkamosānaṃ paññāyati no paṭikkamo”ti. </div>
</div>
<div class="q" id="p_13S4_283"> <div class="p">
<span class="pN">283</span>“Kacci te, bhikkhu, na kiñci kukkuccaṃ, na koci vippaṭisāro”ti? </div>
</div>
<div class="q" id="p_13S4_284"> <div class="p">
<span class="pN">284</span>“Taggha me, bhante, anappakaṃ kukkuccaṃ, anappako vippaṭisāro”ti. </div>
</div>
<div class="q" id="p_13S4_285"> <div class="p">
<span class="pN">285</span>“Kacci pana taṃ, bhikkhu, attā sīlato upavadatī”ti? </div>
</div>
<div class="q" id="p_13S4_286"> <div class="p">
<span class="pN">286</span>“Na kho maṃ, bhante, attā sīlato upavadatī”ti. </div>
</div>
<div class="q" id="p_13S4_287"> <div class="p">
<span class="pN">287</span>“No ce kira te, bhikkhu, attā sīlato upavadati, atha kiñca te kukkuccaṃ ko ca vippaṭisāro”ti? </div>
</div>
<div class="q" id="p_13S4_288"> <div class="p">
<span class="pN">288</span>“Na khvāhaṃ, bhante, sīlavisuddhatthaṃ bhagavatā dhammaṃ desitaṃ ājānāmī”ti. </div>
</div>
<div class="q" id="p_13S4_289"> <div class="p">
<span class="pN">289</span>“No ce kira tvaṃ, bhikkhu, sīlavisuddhatthaṃ mayā dhammaṃ desitaṃ ājānāsi, atha kimatthaṃ carahi tvaṃ, bhikkhu, mayā dhammaṃ desitaṃ ājānāsī”ti? </div>
</div>
<div class="q" id="p_13S4_290"> <div class="p">
<span class="pN">290</span>“Rāgavirāgatthaṃ khvāhaṃ, bhante, bhagavatā dhammaṃ desitaṃ ājānāmī”ti. </div>
</div>
<div class="q" id="p_13S4_291"> <div class="p">
<span class="pN">291</span>“Sādhu sādhu, bhikkhu. Sādhu kho tvaṃ, bhikkhu, rāgavirāgatthaṃ mayā dhammaṃ desitaṃ ājānāsi. Rāgavirāgattho hi, bhikkhu, mayā dhammo desito. Taṃ kiṃ maññasi, bhikkhu, cakkhu niccaṃ vā aniccaṃ vā”ti? </div>
</div>
<div class="q" id="p_13S4_292"> <div class="p">
<span class="pN">292</span>“Aniccaṃ, bhante”. </div>
</div>
<div class="q" id="p_13S4_293"> <div class="p">
<span class="pN">293</span>“…pe…  Sotaṃ…  ghānaṃ…  jivhā…  kāyo…  mano nicco vā anicco vā”ti? </div>
</div>
<div class="q" id="p_13S4_294"> <div class="p">
<span class="pN">294</span>“Anicco, bhante”. </div>
</div>
<div class="q" id="p_13S4_295"> <div class="p">
<span class="pN">295</span>“Yaṃ panāniccaṃ dukkhaṃ vā taṃ sukhaṃ vā”ti? </div>
</div>
<div class="q" id="p_13S4_296"> <div class="p">
<span class="pN">296</span>“Dukkhaṃ, bhante”. </div>
</div>
<div class="q" id="p_13S4_297"> <div class="p">
<span class="pN">297</span>“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ—  ‘etaṃ mama, esohamasmi, eso me attā’”ti? </div>
</div>
<div class="q" id="p_13S4_298"> <div class="p">
<span class="pN">298</span>“No hetaṃ, bhante”. </div>
</div>
<div class="q" id="p_13S4_299"> <div class="p">
<span class="pN">299</span>“Evaṃ passaṃ, bhikkhu, sutavā ariyasāvako cakkhusmimpi nibbindati, sotasmimpi nibbindati…pe…  manasmimpi nibbindati. Nibbindaṃ virajjati; virāgā vimuccati; vimuttasmiṃ vimuttamiti ñāṇaṃ hoti. ‘Khīṇā jāti…pe…  nāparaṃ itthattāyā’ti pajānātī”ti. </div>
</div>
<div class="q" id="p_13S4_300"> <div class="p">
<span class="pN">300</span>Idamavoca bhagavā. Attamano so bhikkhu bhagavato bhāsitaṃ abhinandi. Imasmiñca pana veyyākaraṇasmiṃ bhaññamāne tassa bhikkhuno virajaṃ vītamalaṃ dhammacakkhuṃ udapādi—  “yaṃ kiñci samudayadhammaṃ sabbaṃ taṃ nirodhadhamman”ti. </div>
</div>
<div class="CENTER" id="p_13S4_301">
<span class="pN">301</span>Paṭhamaṃ.</div>
</html>
