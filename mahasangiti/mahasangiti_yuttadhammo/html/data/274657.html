<html>
<div class="i">2.6.6 Abhayasutta</div>
<div class="h">Bojjhaṅgasaṃyutta</div>
<div class="h">Sākacchavagga</div>
<div class="h">Abhayasutta</div>
<div class="q" id="p_14S5_654"> <div class="divNumber">237.</div> <div class="p">
<span class="pN">654</span>Evaṃ me sutaṃ—  ekaṃ samayaṃ bhagavā rājagahe viharati gijjhakūṭe pabbate. Atha kho abhayo rājakumāro yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho abhayo rājakumāro bhagavantaṃ etadavoca—  “pūraṇo, bhante, kassapo evamāha—  ‘natthi hetu, natthi paccayo aññāṇāya adassanāya. Ahetu, appaccayo aññāṇaṃ adassanaṃ hoti. Natthi hetu, natthi paccayo ñāṇāya dassanāya. Ahetu, appaccayo ñāṇaṃ dassanaṃ hotī’ti. Idha bhagavā kimāhā”ti? “Atthi, rājakumāra, hetu, atthi paccayo aññāṇāya adassanāya. Sahetu, sappaccayo aññāṇaṃ adassanaṃ hoti. Atthi, rājakumāra, hetu, atthi paccayo ñāṇāya dassanāya. Sahetu, sappaccayo ñāṇaṃ dassanaṃ hotī”ti. </div>
</div>
<div class="q" id="p_14S5_655"> <div class="p">
<span class="pN">655</span>“Katamo pana, bhante, hetu, katamo paccayo aññāṇāya adassanāya? Kathaṃ sahetu, sappaccayo aññāṇaṃ adassanaṃ hotī”ti? “Yasmiṃ kho, rājakumāra, samaye kāmarāgapariyuṭṭhitena cetasā viharati kāmarāgaparetena, uppannassa ca kāmarāgassa nissaraṇaṃ yathābhūtaṃ na jānāti na passati—  ayampi kho, rājakumāra, hetu, ayaṃ paccayo aññāṇāya adassanāya. Evampi sahetu sappaccayo aññāṇaṃ adassanaṃ hoti. </div>
</div>
<div class="q" id="p_14S5_656"> <div class="p">
<span class="pN">656</span>Puna caparaṃ, rājakumāra, yasmiṃ samaye byāpādapariyuṭṭhitena cetasā viharati byāpādaparetena…pe…  thinamiddhapariyuṭṭhitena…pe…  uddhaccakukkuccapariyuṭṭhitena…pe…  vicikicchāpariyuṭṭhitena cetasā viharati vicikicchāparetena, uppannāya ca vicikicchāya nissaraṇaṃ yathābhūtaṃ na jānāti na passati—  ayampi kho, rājakumāra, hetu, ayaṃ paccayo aññāṇāya adassanāya. Evampi sahetu sappaccayo aññāṇaṃ adassanaṃ hotī”ti. </div>
</div>
<div class="q" id="p_14S5_657"> <div class="p">
<span class="pN">657</span>“Ko nāmāyaṃ, bhante, dhammapariyāyo”ti? “Nīvaraṇā nāmete, rājakumārā”ti. “Taggha, bhagavā, nīvaraṇā; taggha, sugata, nīvaraṇā. Ekamekenapi kho, bhante, nīvaraṇena abhibhūto yathābhūtaṃ na jāneyya na passeyya, ko pana vādo pañcahi nīvaraṇehi? </div>
</div>
<div class="q" id="p_14S5_658"> <div class="p">
<span class="pN">658</span>Katamo pana, bhante, hetu, katamo paccayo ñāṇāya dassanāya? Kathaṃ sahetu, sappaccayo ñāṇaṃ dassanaṃ hotī”ti? “Idha, rājakumāra, bhikkhu satisambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. So satisambojjhaṅgaṃ bhāvitena cittena yathābhūtaṃ jānāti passati—  ayampi kho, rājakumāra, hetu, ayaṃ paccayo ñāṇāya dassanāya. Evampi sahetu, sappaccayo ñāṇaṃ dassanaṃ hoti. </div>
</div>
<div class="q" id="p_14S5_659"> <div class="p">
<span class="pN">659</span>Puna caparaṃ, rājakumāra, bhikkhu…pe…  upekkhāsambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. So upekkhāsambojjhaṅgaṃ bhāvitena cittena yathābhūtaṃ jānāti passati—  ayampi kho, rājakumāra, hetu, ayaṃ paccayo ñāṇāya dassanāya. Evaṃ sahetu, sappaccayo ñāṇaṃ dassanaṃ hotī”ti. </div>
</div>
<div class="q" id="p_14S5_660"> <div class="p">
<span class="pN">660</span>“Ko nāmāyaṃ, bhante, dhammapariyāyo”ti? “Bojjhaṅgā nāmete, rājakumārā”ti. “Taggha, bhagavā, bojjhaṅgā; taggha, sugata, bojjhaṅgā. Ekamekenapi kho, bhante, bojjhaṅgena samannāgato yathābhūtaṃ jāneyya passeyya, ko pana vādo sattahi bojjhaṅgehi? Yopi me, bhante, gijjhakūṭaṃ pabbataṃ ārohantassa kāyakilamatho cittakilamatho, sopi me paṭippassaddho, dhammo ca me abhisamito”ti. </div>
</div>
<div class="CENTER" id="p_14S5_661">
<span class="pN">661</span>Chaṭṭhaṃ.</div>
<div class="CENTER" id="p_14S5_662">
<span class="pN">662</span>Sākacchavaggo chaṭṭho.</div>
<div class="SUMMARY" id="p_14S5_663">
<span class="pN">663</span><span class="firstLetter">T</span>assuddānaṃ</div>
<div class="q" id="p_14S5_664"> <div class="p"> <table class="singleColumn"> <tr> <td> <div class="pN">664</div> <div class="G">Āhārā pariyāyamaggi,</div> </td> </tr> <tr> <td> <div class="G">mettaṃ saṅgāravena ca;</div> </td> </tr> <tr> <td> <div class="G">Abhayo pucchito pañhaṃ,</div> </td> </tr> <tr> <td> <div class="G">gijjhakūṭamhi pabbateti.</div> </td> </tr> </table> </div>
</div>
</html>
