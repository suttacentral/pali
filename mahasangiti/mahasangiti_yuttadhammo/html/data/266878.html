<html>
<div class="i">8.7 Dvidhāpathasutta</div>
<div class="h">Pāṭaligāmiyavagga</div>
<div class="h">Dvidhāpathasutta</div>
<div class="q" id="p_18Ud_732"> <div class="divNumber">77.</div> <div class="p">
<span class="pN">732</span>Evaṃ me sutaṃ—  ekaṃ samayaṃ bhagavā kosalesu addhānamaggappaṭipanno hoti āyasmatā nāgasamālena pacchāsamaṇena. Addasā kho āyasmā nāgasamālo antarāmagge dvidhāpathaṃ. Disvāna bhagavantaṃ etadavoca—  “ayaṃ, bhante, bhagavā pantho; iminā gacchāmā”ti. Evaṃ vutte, bhagavā āyasmantaṃ nāgasamālaṃ etadavoca—  “ayaṃ, nāgasamāla, pantho; iminā gacchāmā”ti. </div>
</div>
<div class="q" id="p_18Ud_733"> <div class="p">
<span class="pN">733</span>Dutiyampi kho…pe…  tatiyampi kho āyasmā nāgasamālo bhagavantaṃ etadavoca—  “ayaṃ, bhante, bhagavā pantho; iminā gacchāmā”ti. Tatiyampi kho bhagavā āyasmantaṃ nāgasamālaṃ etadavoca—  “ayaṃ, nāgasamāla, pantho; iminā gacchāmā”ti. Atha kho āyasmā nāgasamālo bhagavato pattacīvaraṃ tattheva chamāyaṃ nikkhipitvā pakkāmi—  “idaṃ, bhante, bhagavato pattacīvaran”ti. </div>
</div>
<div class="q" id="p_18Ud_734"> <div class="p">
<span class="pN">734</span>Atha kho āyasmato nāgasamālassa tena panthena gacchantassa antarāmagge corā nikkhamitvā hatthehi ca pādehi ca ākoṭesuṃ pattañca bhindiṃsu saṅghāṭiñca vipphālesuṃ. Atha kho āyasmā nāgasamālo bhinnena pattena vipphālitāya saṅghāṭiyā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā nāgasamālo bhagavantaṃ etadavoca—  “idha mayhaṃ, bhante, tena panthena gacchantassa antarāmagge corā nikkhamitvā hatthehi ca pādehi ca ākoṭesuṃ, pattañca bhindiṃsu, saṅghāṭiñca vipphālesun”ti. </div>
</div>
<div class="q" id="p_18Ud_735"> <div class="p">
<span class="pN">735</span>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—  </div>
</div>
<div class="q" id="p_18Ud_736"> <div class="p"> <table class="singleColumn"> <tr> <td> <div class="pN">736</div> <div class="G">“Saddhiṃ caramekato vasaṃ,</div> </td> </tr> <tr> <td> <div class="G">Misso aññajanena vedagū;</div> </td> </tr> <tr> <td> <div class="G">Vidvā pajahāti pāpakaṃ,</div> </td> </tr> <tr> <td> <div class="G">Koñco khīrapakova ninnagan”ti. (90)</div> </td> </tr> </table> </div>
</div>
<div class="CENTER" id="p_18Ud_737">
<span class="pN">737</span>Sattamaṃ.</div>
</html>
