<html>
<div class="i">6.8 Dhajadāyakattheraapadāna</div>
<div class="h">Bījanivagga</div>
<div class="h">Dhajadāyakattheraapadāna</div>
<div class="q" id="p_20Ap1_1446"> <div class="divNumber">57.</div> <div class="p"> <table class="singleColumn"> <tr> <td> <div class="pN">1446</div> <div class="G">“Padumuttarabuddhassa,</div> </td> </tr> <tr> <td> <div class="G">bodhiyā pādaputtame;</div> </td> </tr> <tr> <td> <div class="G">Haṭṭho haṭṭhena cittena,</div> </td> </tr> <tr> <td> <div class="G">dhajamāropayiṃ ahaṃ.</div> </td> </tr> </table> </div>
</div>
<div class="q" id="p_20Ap1_1447"> <div class="divNumber">58.</div> <div class="p"> <table class="singleColumn"> <tr> <td> <div class="pN">1447</div> <div class="G">Patitapattāni gaṇhitvā,</div> </td> </tr> <tr> <td> <div class="G">bahiddhā chaḍḍayiṃ ahaṃ;</div> </td> </tr> <tr> <td> <div class="G">Antosuddhaṃ bahisuddhaṃ,</div> </td> </tr> <tr> <td> <div class="G">adhimuttamanāsavaṃ.</div> </td> </tr> </table> </div>
</div>
<div class="q" id="p_20Ap1_1448"> <div class="divNumber">59.</div> <div class="p"> <table class="singleColumn"> <tr> <td> <div class="pN">1448</div> <div class="G">Sammukhā viya sambuddhaṃ,</div> </td> </tr> <tr> <td> <div class="G">avandiṃ bodhimuttamaṃ;</div> </td> </tr> <tr> <td> <div class="G">Padumuttaro lokavidū,</div> </td> </tr> <tr> <td> <div class="G">āhutīnaṃ paṭiggaho.</div> </td> </tr> </table> </div>
</div>
<div class="q" id="p_20Ap1_1449"> <div class="divNumber">60.</div> <div class="p"> <table class="singleColumn"> <tr> <td> <div class="pN">1449</div> <div class="G">Bhikkhusaṃghe ṭhito satthā,</div> </td> </tr> <tr> <td> <div class="G">imā gāthā abhāsatha;</div> </td> </tr> <tr> <td> <div class="G">‘Iminā dhajadānena,</div> </td> </tr> <tr> <td> <div class="G">upaṭṭhānena cūbhayaṃ.</div> </td> </tr> </table> </div>
</div>
<div class="q" id="p_20Ap1_1450"> <div class="divNumber">61.</div> <div class="p"> <table class="singleColumn"> <tr> <td> <div class="pN">1450</div> <div class="G">Kappānaṃ satasahassaṃ,</div> </td> </tr> <tr> <td> <div class="G">duggatiṃ so na gacchati;</div> </td> </tr> <tr> <td> <div class="G">Devesu devasobhagyaṃ,</div> </td> </tr> <tr> <td> <div class="G">anubhossatinappakaṃ.</div> </td> </tr> </table> </div>
</div>
<div class="q" id="p_20Ap1_1451"> <div class="divNumber">62.</div> <div class="p"> <table class="singleColumn"> <tr> <td> <div class="pN">1451</div> <div class="G">Anekasatakkhattuñca,</div> </td> </tr> <tr> <td> <div class="G">rājā raṭṭhe bhavissati;</div> </td> </tr> <tr> <td> <div class="G">Uggato nāma nāmena,</div> </td> </tr> <tr> <td> <div class="G">cakkavattī bhavissati.</div> </td> </tr> </table> </div>
</div>
<div class="q" id="p_20Ap1_1452"> <div class="divNumber">63.</div> <div class="p"> <table class="singleColumn"> <tr> <td> <div class="pN">1452</div> <div class="G">Sampattiṃ anubhotvāna,</div> </td> </tr> <tr> <td> <div class="G">sukkamūlena codito;</div> </td> </tr> <tr> <td> <div class="G">Gotamassa bhagavato,</div> </td> </tr> <tr> <td> <div class="G">sāsanebhiramissati’.</div> </td> </tr> </table> </div>
</div>
<div class="q" id="p_20Ap1_1453"> <div class="divNumber">64.</div> <div class="p"> <table class="singleColumn"> <tr> <td> <div class="pN">1453</div> <div class="G">Padhānapahitattomhi,</div> </td> </tr> <tr> <td> <div class="G">upasanto nirūpadhi;</div> </td> </tr> <tr> <td> <div class="G">Dhāremi antimaṃ dehaṃ,</div> </td> </tr> <tr> <td> <div class="G">sammāsambuddhasāsane.</div> </td> </tr> </table> </div>
</div>
<div class="q" id="p_20Ap1_1454"> <div class="divNumber">65.</div> <div class="p"> <table class="singleColumn"> <tr> <td> <div class="pN">1454</div> <div class="G">Ekapaññāsasahasse,</div> </td> </tr> <tr> <td> <div class="G">kappe uggatasavhayo;</div> </td> </tr> <tr> <td> <div class="G">Paññāsasatasahasse,</div> </td> </tr> <tr> <td> <div class="G">khattiyo meghasavhayo.</div> </td> </tr> </table> </div>
</div>
<div class="q" id="p_20Ap1_1455"> <div class="divNumber">66.</div> <div class="p"> <table class="singleColumn"> <tr> <td> <div class="pN">1455</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_1456"> <div class="p">
<span class="pN">1456</span>Itthaṃ sudaṃ āyasmā dhajadāyako thero imā gāthāyo abhāsitthāti. </div>
</div>
<div class="CENTER" id="p_20Ap1_1457">
<span class="pN">1457</span>Dhajadāyakattherassāpadānaṃ aṭṭhamaṃ.</div>
</html>
