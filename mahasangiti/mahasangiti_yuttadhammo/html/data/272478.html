<html>
<div class="i">7.1 Suppatiṭṭhitapādatālakkhaṇaṃ</div>
<div class="h">Lakkhaṇasutta</div>
<div class="q" id="h_8D_406"> <h2 class="paliSectionName">
<span class="pN">406</span>Suppatiṭṭhitapādatālakkhaṇaṃ </h2>
</div>
<div class="q" id="p_8D_407"> <div class="divNumber">201.</div> <div class="p">
<span class="pN">407</span>Yampi, bhikkhave, tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto samāno daḷhasamādāno ahosi kusalesu dhammesu, avatthitasamādāno kāyasucarite vacīsucarite manosucarite dānasaṃvibhāge sīlasamādāne uposathupavāse matteyyatāya petteyyatāya sāmaññatāya brahmaññatāya kule jeṭṭhāpacāyitāya aññataraññataresu ca adhikusalesu dhammesu. So tassa kammassa kaṭattā upacitattā ussannattā vipulattā kāyassa bhedā paraṃ maraṇā sugatiṃ saggaṃ lokaṃ upapajjati. So tattha aññe deve dasahi ṭhānehi adhiggaṇhāti dibbena āyunā dibbena vaṇṇena dibbena sukhena dibbena yasena dibbena ādhipateyyena dibbehi rūpehi dibbehi saddehi dibbehi gandhehi dibbehi rasehi dibbehi phoṭṭhabbehi. So tato cuto itthattaṃ āgato samāno imaṃ mahāpurisalakkhaṇaṃ paṭilabhati. Suppatiṭṭhitapādo hoti. Samaṃ pādaṃ bhūmiyaṃ nikkhipati, samaṃ uddharati, samaṃ sabbāvantehi pādatalehi bhūmiṃ phusati. </div>
</div>
<div class="q" id="p_8D_408"> <div class="divNumber">202.</div> <div class="p">
<span class="pN">408</span>So tena lakkhaṇena samannāgato sace agāraṃ ajjhāvasati, rājā hoti cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato. Tassimāni satta ratanāni bhavanti; seyyathidaṃ—  cakkaratanaṃ hatthiratanaṃ assaratanaṃ maṇiratanaṃ itthiratanaṃ gahapatiratanaṃ pariṇāyakaratanameva sattamaṃ. Parosahassaṃ kho panassa puttā bhavanti sūrā vīraṅgarūpā parasenappamaddanā. So imaṃ pathaviṃ sāgarapariyantaṃ akhilamanimittamakaṇṭakaṃ iddhaṃ phītaṃ khemaṃ sivaṃ nirabbudaṃ adaṇḍena asatthena dhammena abhivijiya ajjhāvasati. Rājā samāno kiṃ labhati? Akkhambhiyo hoti kenaci manussabhūtena paccatthikena paccāmittena. Rājā samāno idaṃ labhati. Sace kho pana agārasmā anagāriyaṃ pabbajati, arahaṃ hoti sammāsambuddho loke vivaṭṭacchado. Buddho samāno kiṃ labhati? Akkhambhiyo hoti abbhantarehi vā bāhirehi vā paccatthikehi paccāmittehi rāgena vā dosena vā mohena vā samaṇena vā brāhmaṇena vā devena vā mārena vā brahmunā vā kenaci vā lokasmiṃ. Buddho samāno idaṃ labhati”. Etamatthaṃ bhagavā avoca. </div>
</div>
<div class="q" id="p_8D_409"> <div class="divNumber">203.</div> <div class="p">
<span class="pN">409</span>Tatthetaṃ vuccati—  </div>
</div>
<div class="q" id="p_8D_410"> <div class="p"> <table class="singleColumn"> <tr> <td> <div class="pN">410</div> <div class="G">“Sacce ca dhamme ca dame ca saṃyame,</div> </td> </tr> <tr> <td> <div class="G">Soceyyasīlālayuposathesu ca;</div> </td> </tr> <tr> <td> <div class="G">Dāne ahiṃsāya asāhase rato,</div> </td> </tr> <tr> <td> <div class="G">Daḷhaṃ samādāya samattamācari.</div> </td> </tr> </table> </div>
</div>
<div class="q" id="p_8D_411"> <div class="p"> <table class="singleColumn"> <tr> <td> <div class="pN">411</div> <div class="G">So tena kammena divaṃ samakkami,</div> </td> </tr> <tr> <td> <div class="G">Sukhañca khiḍḍāratiyo ca anvabhi;</div> </td> </tr> <tr> <td> <div class="G">Tato cavitvā punarāgato idha,</div> </td> </tr> <tr> <td> <div class="G">Samehi pādehi phusī vasundharaṃ.</div> </td> </tr> </table> </div>
</div>
<div class="q" id="p_8D_412"> <div class="p"> <table class="singleColumn"> <tr> <td> <div class="pN">412</div> <div class="G">Byākaṃsu veyyañjanikā samāgatā,</div> </td> </tr> <tr> <td> <div class="G">Samappatiṭṭhassa na hoti khambhanā;</div> </td> </tr> <tr> <td> <div class="G">Gihissa vā pabbajitassa vā puna,</div> </td> </tr> <tr> <td> <div class="G">Taṃ lakkhaṇaṃ bhavati tadatthajotakaṃ.</div> </td> </tr> </table> </div>
</div>
<div class="q" id="p_8D_413"> <div class="p"> <table class="singleColumn"> <tr> <td> <div class="pN">413</div> <div class="G">Akkhambhiyo hoti agāramāvasaṃ,</div> </td> </tr> <tr> <td> <div class="G">Parābhibhū sattubhi nappamaddano;</div> </td> </tr> <tr> <td> <div class="G">Manussabhūtenidha hoti kenaci,</div> </td> </tr> <tr> <td> <div class="G">Akkhambhiyo tassa phalena kammuno.</div> </td> </tr> </table> </div>
</div>
<div class="q" id="p_8D_414"> <div class="p"> <table class="singleColumn"> <tr> <td> <div class="pN">414</div> <div class="G">Sace ca pabbajjamupeti tādiso,</div> </td> </tr> <tr> <td> <div class="G">Nekkhammachandābhirato vicakkhaṇo;</div> </td> </tr> <tr> <td> <div class="G">Aggo na so gacchati jātu khambhanaṃ,</div> </td> </tr> <tr> <td> <div class="G">Naruttamo esa hi tassa dhammatā”ti.</div> </td> </tr> </table> </div>
</div>
</html>
