<html>
<div class="i">7.4.3 Undūraṅgapañha</div>
<div class="h">Opammakathāpañha</div>
<div class="h">Upacikāvagga</div>
<div class="h">Undūraṅgapañha</div>
<div class="q" id="p_28Mi_1843"> <div class="divNumber">257.</div> <div class="p">
<span class="pN">1843</span>“Bhante nāgasena, ‘undūrassa ekaṃ aṅgaṃ gahetabban’ti yaṃ vadesi, katamaṃ taṃ ekaṃ aṅgaṃ gahetabban”ti? “Yathā, mahārāja, undūro itocito ca vicaranto āhārūpāsīsako yeva carati; evameva kho, mahārāja, yoginā yogāvacarena itocito ca vicarantena yoniso manasikārūpāsīsakeneva bhavitabbaṃ. Idaṃ, mahārāja, undūrassa ekaṃ aṅgaṃ gahetabbaṃ. Bhāsitampetaṃ, mahārāja, therena upasenena vaṅgantaputtena—  </div>
</div>
<div class="q" id="p_28Mi_1844"> <div class="p"> <table class="singleColumn"> <tr> <td> <div class="pN">1844</div> <div class="G">‘Dhammāsīsaṃ karitvāna,</div> </td> </tr> <tr> <td> <div class="G">viharanto vipassako;</div> </td> </tr> <tr> <td> <div class="G">Anolīno viharati,</div> </td> </tr> <tr> <td> <div class="G">upasanto sadā sato’”ti.</div> </td> </tr> </table> </div>
</div>
<div class="CENTER" id="p_28Mi_1845">
<span class="pN">1845</span>Undūraṅgapañho tatiyo.</div>
</html>
