<html>
<div class="i">56.8 Bhaddajittheraapadāna</div>
<div class="h">Yasavagga</div>
<div class="h">Bhaddajittheraapadāna</div>
<div class="q" id="p_20Ap1_7782"> <div class="divNumber">98.</div> <div class="p"> <table class="singleColumn"> <tr> <td> <div class="pN">7782</div> <div class="G">“Ogayha yaṃ pokkharaṇiṃ,</div> </td> </tr> <tr> <td> <div class="G">nānākuñjarasevitaṃ;</div> </td> </tr> <tr> <td> <div class="G">Uddharāmi bhisaṃ tattha,</div> </td> </tr> <tr> <td> <div class="G">ghāsahetu ahaṃ tadā.</div> </td> </tr> </table> </div>
</div>
<div class="q" id="p_20Ap1_7783"> <div class="divNumber">99.</div> <div class="p"> <table class="singleColumn"> <tr> <td> <div class="pN">7783</div> <div class="G">Bhagavā tamhi samaye,</div> </td> </tr> <tr> <td> <div class="G">padumuttarasavhayo;</div> </td> </tr> <tr> <td> <div class="G">Rattambaradharo buddho,</div> </td> </tr> <tr> <td> <div class="G">gacchate anilañjase.</div> </td> </tr> </table> </div>
</div>
<div class="q" id="p_20Ap1_7784"> <div class="divNumber">100.</div> <div class="p"> <table class="singleColumn"> <tr> <td> <div class="pN">7784</div> <div class="G">Dhunanto paṃsukūlāni,</div> </td> </tr> <tr> <td> <div class="G">saddaṃ assosahaṃ tadā;</div> </td> </tr> <tr> <td> <div class="G">Uddhaṃ nijjhāyamānohaṃ,</div> </td> </tr> <tr> <td> <div class="G">addasaṃ lokanāyakaṃ.</div> </td> </tr> </table> </div>
</div>
<div class="q" id="p_20Ap1_7785"> <div class="divNumber">101.</div> <div class="p"> <table class="singleColumn"> <tr> <td> <div class="pN">7785</div> <div class="G">Tattheva ṭhitako santo,</div> </td> </tr> <tr> <td> <div class="G">āyāciṃ lokanāyakaṃ;</div> </td> </tr> <tr> <td> <div class="G">‘Madhuṃ bhisehi sahitaṃ,</div> </td> </tr> <tr> <td> <div class="G">khīraṃ sappiṃ muḷālikaṃ.</div> </td> </tr> </table> </div>
</div>
<div class="q" id="p_20Ap1_7786"> <div class="divNumber">102.</div> <div class="p"> <table class="singleColumn"> <tr> <td> <div class="pN">7786</div> <div class="G">Paṭiggaṇhātu me buddho,</div> </td> </tr> <tr> <td> <div class="G">anukampāya cakkhumā’;</div> </td> </tr> <tr> <td> <div class="G">Tato kāruṇiko satthā,</div> </td> </tr> <tr> <td> <div class="G">orohitvā mahāyaso.</div> </td> </tr> </table> </div>
</div>
<div class="q" id="p_20Ap1_7787"> <div class="divNumber">103.</div> <div class="p"> <table class="singleColumn"> <tr> <td> <div class="pN">7787</div> <div class="G">Paṭiggaṇhi mama bhikkhaṃ,</div> </td> </tr> <tr> <td> <div class="G">anukampāya cakkhumā;</div> </td> </tr> <tr> <td> <div class="G">Paṭiggahetvā sambuddho,</div> </td> </tr> <tr> <td> <div class="G">akā me anumodanaṃ.</div> </td> </tr> </table> </div>
</div>
<div class="q" id="p_20Ap1_7788"> <div class="divNumber">104.</div> <div class="p"> <table class="singleColumn"> <tr> <td> <div class="pN">7788</div> <div class="G">‘Sukhī hotu mahāpuñña,</div> </td> </tr> <tr> <td> <div class="G">gati tuyhaṃ samijjhatu;</div> </td> </tr> <tr> <td> <div class="G">Iminā bhisadānena,</div> </td> </tr> <tr> <td> <div class="G">labhassu vipulaṃ sukhaṃ’.</div> </td> </tr> </table> </div>
</div>
<div class="q" id="p_20Ap1_7789"> <div class="divNumber">105.</div> <div class="p"> <table class="singleColumn"> <tr> <td> <div class="pN">7789</div> <div class="G">Idaṃ vatvāna sambuddho,</div> </td> </tr> <tr> <td> <div class="G">jalajuttamanāmako;</div> </td> </tr> <tr> <td> <div class="G">Bhikkhamādāya sambuddho,</div> </td> </tr> <tr> <td> <div class="G">ākāsenāgamā jino.</div> </td> </tr> </table> </div>
</div>
<div class="q" id="p_20Ap1_7790"> <div class="divNumber">106.</div> <div class="p"> <table class="singleColumn"> <tr> <td> <div class="pN">7790</div> <div class="G">Tato bhisaṃ gahetvāna,</div> </td> </tr> <tr> <td> <div class="G">āgacchiṃ mama assamaṃ;</div> </td> </tr> <tr> <td> <div class="G">Bhisaṃ rukkhe laggetvāna,</div> </td> </tr> <tr> <td> <div class="G">mama dānaṃ anussariṃ.</div> </td> </tr> </table> </div>
</div>
<div class="q" id="p_20Ap1_7791"> <div class="divNumber">107.</div> <div class="p"> <table class="singleColumn"> <tr> <td> <div class="pN">7791</div> <div class="G">Mahāvāto uṭṭhahitvā,</div> </td> </tr> <tr> <td> <div class="G">sañcālesi vanaṃ tadā;</div> </td> </tr> <tr> <td> <div class="G">Ākāso abhinādittha,</div> </td> </tr> <tr> <td> <div class="G">asanī ca phalī tadā.</div> </td> </tr> </table> </div>
</div>
<div class="q" id="p_20Ap1_7792"> <div class="divNumber">108.</div> <div class="p"> <table class="singleColumn"> <tr> <td> <div class="pN">7792</div> <div class="G">Tato me asanīpāto,</div> </td> </tr> <tr> <td> <div class="G">matthake nipatī tadā;</div> </td> </tr> <tr> <td> <div class="G">Sohaṃ nisinnako santo,</div> </td> </tr> <tr> <td> <div class="G">tattha kālaṅkato ahaṃ.</div> </td> </tr> </table> </div>
</div>
<div class="q" id="p_20Ap1_7793"> <div class="divNumber">109.</div> <div class="p"> <table class="singleColumn"> <tr> <td> <div class="pN">7793</div> <div class="G">Puññakammena saññutto,</div> </td> </tr> <tr> <td> <div class="G">tusitaṃ upapajjahaṃ;</div> </td> </tr> <tr> <td> <div class="G">Kaḷevaraṃ me patitaṃ,</div> </td> </tr> <tr> <td> <div class="G">devaloke ramāmahaṃ.</div> </td> </tr> </table> </div>
</div>
<div class="q" id="p_20Ap1_7794"> <div class="divNumber">110.</div> <div class="p"> <table class="singleColumn"> <tr> <td> <div class="pN">7794</div> <div class="G">Chaḷasītisahassāni,</div> </td> </tr> <tr> <td> <div class="G">nāriyo samalaṅkatā;</div> </td> </tr> <tr> <td> <div class="G">Sāyaṃ pātaṃ upaṭṭhanti,</div> </td> </tr> <tr> <td> <div class="G">bhisadānassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_7795"> <div class="divNumber">111.</div> <div class="p"> <table class="singleColumn"> <tr> <td> <div class="pN">7795</div> <div class="G">Manussayonimāgantvā,</div> </td> </tr> <tr> <td> <div class="G">sukhito homahaṃ tadā;</div> </td> </tr> <tr> <td> <div class="G">Bhogā me ūnatā natthi,</div> </td> </tr> <tr> <td> <div class="G">bhisadānassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_7796"> <div class="divNumber">112.</div> <div class="p"> <table class="singleColumn"> <tr> <td> <div class="pN">7796</div> <div class="G">Anukampitako tena,</div> </td> </tr> <tr> <td> <div class="G">devadevena tādinā;</div> </td> </tr> <tr> <td> <div class="G">Sabbāsavaparikkhīṇā,</div> </td> </tr> <tr> <td> <div class="G">natthi dāni punabbhavo.</div> </td> </tr> </table> </div>
</div>
<div class="q" id="p_20Ap1_7797"> <div class="divNumber">113.</div> <div class="p"> <table class="singleColumn"> <tr> <td> <div class="pN">7797</div> <div class="G">Satasahassito kappe,</div> </td> </tr> <tr> <td> <div class="G">yaṃ bhisaṃ adadiṃ tadā;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">bhisadānassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_7798"> <div class="divNumber">114.</div> <div class="p"> <table class="singleColumn"> <tr> <td> <div class="pN">7798</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_7799"> <div class="divNumber">115.</div> <div class="p"> <table class="singleColumn"> <tr> <td> <div class="pN">7799</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap1_7800"> <div class="divNumber">116.</div> <div class="p"> <table class="singleColumn"> <tr> <td> <div class="pN">7800</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_7801"> <div class="p">
<span class="pN">7801</span>Itthaṃ sudaṃ āyasmā bhaddajitthero imā gāthāyo abhāsitthāti. </div>
</div>
<div class="CENTER" id="p_20Ap1_7802">
<span class="pN">7802</span>Bhaddajittherassāpadānaṃ aṭṭhamaṃ.</div>
</html>
