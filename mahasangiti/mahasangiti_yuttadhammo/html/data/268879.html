<html>
<div class="i">3.1.1 Yudhañjayacariya</div>
<div class="h">Yudhañjayavagga</div>
<div class="h">Nekkhammapāramī</div>
<div class="h">Yudhañjayacariya</div>
<div class="q" id="p_21Cp_269"> <div class="divNumber">1.</div> <div class="p"> <table class="singleColumn"> <tr> <td> <div class="pN">269</div> <div class="G">“Yadāhaṃ amitayaso,</div> </td> </tr> <tr> <td> <div class="G">Rājaputto yudhañjayo;</div> </td> </tr> <tr> <td> <div class="G">Ussāvabinduṃ sūriyātape,</div> </td> </tr> <tr> <td> <div class="G">Patitaṃ disvāna saṃvijiṃ.</div> </td> </tr> </table> </div>
</div>
<div class="q" id="p_21Cp_270"> <div class="divNumber">2.</div> <div class="p"> <table class="singleColumn"> <tr> <td> <div class="pN">270</div> <div class="G">Taññevādhipatiṃ katvā,</div> </td> </tr> <tr> <td> <div class="G">saṃvegamanubrūhayiṃ;</div> </td> </tr> <tr> <td> <div class="G">Mātāpitū ca vanditvā,</div> </td> </tr> <tr> <td> <div class="G">pabbajjamanuyācahaṃ.</div> </td> </tr> </table> </div>
</div>
<div class="q" id="p_21Cp_271"> <div class="divNumber">3.</div> <div class="p"> <table class="singleColumn"> <tr> <td> <div class="pN">271</div> <div class="G">Yācanti maṃ pañjalikā,</div> </td> </tr> <tr> <td> <div class="G">sanegamā saraṭṭhakā;</div> </td> </tr> <tr> <td> <div class="G">‘Ajjeva putta paṭipajja,</div> </td> </tr> <tr> <td> <div class="G">iddhaṃ phītaṃ mahāmahiṃ’.</div> </td> </tr> </table> </div>
</div>
<div class="q" id="p_21Cp_272"> <div class="divNumber">4.</div> <div class="p"> <table class="singleColumn"> <tr> <td> <div class="pN">272</div> <div class="G">Sarājake sahorodhe,</div> </td> </tr> <tr> <td> <div class="G">sanegame saraṭṭhake;</div> </td> </tr> <tr> <td> <div class="G">Karuṇaṃ paridevante,</div> </td> </tr> <tr> <td> <div class="G">anapekkhova pariccajiṃ.</div> </td> </tr> </table> </div>
</div>
<div class="q" id="p_21Cp_273"> <div class="divNumber">5.</div> <div class="p"> <table class="singleColumn"> <tr> <td> <div class="pN">273</div> <div class="G">Kevalaṃ pathaviṃ rajjaṃ,</div> </td> </tr> <tr> <td> <div class="G">ñātiparijanaṃ yasaṃ;</div> </td> </tr> <tr> <td> <div class="G">Cajamāno na cintesiṃ,</div> </td> </tr> <tr> <td> <div class="G">bodhiyāyeva kāraṇā.</div> </td> </tr> </table> </div>
</div>
<div class="q" id="p_21Cp_274"> <div class="divNumber">6.</div> <div class="p"> <table class="singleColumn"> <tr> <td> <div class="pN">274</div> <div class="G">Mātāpitā na me dessā,</div> </td> </tr> <tr> <td> <div class="G">napi me dessaṃ mahāyasaṃ;</div> </td> </tr> <tr> <td> <div class="G">Sabbaññutaṃ piyaṃ mayhaṃ,</div> </td> </tr> <tr> <td> <div class="G">tasmā rajjaṃ pariccajin”ti.</div> </td> </tr> </table> </div>
</div>
<div class="CENTER" id="p_21Cp_275">
<span class="pN">275</span>Yudhañjayacariyaṃ paṭhamaṃ.</div>
</html>
