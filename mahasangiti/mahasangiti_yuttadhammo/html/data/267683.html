<html>
<div class="i">55.9 Vanavacchattheraapadāna</div>
<div class="h">Bhaddiyavagga</div>
<div class="h">Vanavacchattheraapadāna</div>
<div class="q" id="p_20Ap1_7601"> <div class="divNumber">251.</div> <div class="p"> <table class="singleColumn"> <tr> <td> <div class="pN">7601</div> <div class="G">“Imamhi bhaddake kappe,</div> </td> </tr> <tr> <td> <div class="G">brahmabandhu mahāyaso;</div> </td> </tr> <tr> <td> <div class="G">Kassapo nāma gottena,</div> </td> </tr> <tr> <td> <div class="G">uppajji vadataṃ varo.</div> </td> </tr> </table> </div>
</div>
<div class="q" id="p_20Ap1_7602"> <div class="divNumber">252.</div> <div class="p"> <table class="singleColumn"> <tr> <td> <div class="pN">7602</div> <div class="G">Tadāhaṃ pabbajitvāna,</div> </td> </tr> <tr> <td> <div class="G">tassa buddhassa sāsane;</div> </td> </tr> <tr> <td> <div class="G">Yāvajīvaṃ caritvāna,</div> </td> </tr> <tr> <td> <div class="G">brahmacāraṃ tato cuto.</div> </td> </tr> </table> </div>
</div>
<div class="q" id="p_20Ap1_7603"> <div class="divNumber">253.</div> <div class="p"> <table class="singleColumn"> <tr> <td> <div class="pN">7603</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṃ dehaṃ,</div> </td> </tr> <tr> <td> <div class="G">tāvatiṃsamagacchahaṃ.</div> </td> </tr> </table> </div>
</div>
<div class="q" id="p_20Ap1_7604"> <div class="divNumber">254.</div> <div class="p"> <table class="singleColumn"> <tr> <td> <div class="pN">7604</div> <div class="G">Tato cuto araññamhi,</div> </td> </tr> <tr> <td> <div class="G">kapoto āsahaṃ tahiṃ;</div> </td> </tr> <tr> <td> <div class="G">Vasate guṇasampanno,</div> </td> </tr> <tr> <td> <div class="G">bhikkhu jhānarato sadā.</div> </td> </tr> </table> </div>
</div>
<div class="q" id="p_20Ap1_7605"> <div class="divNumber">255.</div> <div class="p"> <table class="singleColumn"> <tr> <td> <div class="pN">7605</div> <div class="G">Mettacitto kāruṇiko,</div> </td> </tr> <tr> <td> <div class="G">sadā pamuditānano;</div> </td> </tr> <tr> <td> <div class="G">Upekkhako mahāvīro,</div> </td> </tr> <tr> <td> <div class="G">appamaññāsu kovido.</div> </td> </tr> </table> </div>
</div>
<div class="q" id="p_20Ap1_7606"> <div class="divNumber">256.</div> <div class="p"> <table class="singleColumn"> <tr> <td> <div class="pN">7606</div> <div class="G">Vinīvaraṇasaṅkappe,</div> </td> </tr> <tr> <td> <div class="G">sabbasattahitāsaye;</div> </td> </tr> <tr> <td> <div class="G">Visaṭṭho nacirenāsiṃ,</div> </td> </tr> <tr> <td> <div class="G">tasmiṃ sugatasāvake.</div> </td> </tr> </table> </div>
</div>
<div class="q" id="p_20Ap1_7607"> <div class="divNumber">257.</div> <div class="p"> <table class="singleColumn"> <tr> <td> <div class="pN">7607</div> <div class="G">Upecca pādamūlamhi,</div> </td> </tr> <tr> <td> <div class="G">nisinnassa tadāssame;</div> </td> </tr> <tr> <td> <div class="G">Kadāci sāmisaṃ deti,</div> </td> </tr> <tr> <td> <div class="G">dhammaṃ desesi cekadā.</div> </td> </tr> </table> </div>
</div>
<div class="q" id="p_20Ap1_7608"> <div class="divNumber">258.</div> <div class="p"> <table class="singleColumn"> <tr> <td> <div class="pN">7608</div> <div class="G">Tadā vipulapemena,</div> </td> </tr> <tr> <td> <div class="G">upāsitvā jinatrajaṃ;</div> </td> </tr> <tr> <td> <div class="G">Tato cuto gato saggaṃ,</div> </td> </tr> <tr> <td> <div class="G">pavāso sagharaṃ yathā.</div> </td> </tr> </table> </div>
</div>
<div class="q" id="p_20Ap1_7609"> <div class="divNumber">259.</div> <div class="p"> <table class="singleColumn"> <tr> <td> <div class="pN">7609</div> <div class="G">Saggā cuto manussesu,</div> </td> </tr> <tr> <td> <div class="G">nibbatto puññakammunā;</div> </td> </tr> <tr> <td> <div class="G">Agāraṃ chaḍḍayitvāna,</div> </td> </tr> <tr> <td> <div class="G">pabbajiṃ bahuso ahaṃ.</div> </td> </tr> </table> </div>
</div>
<div class="q" id="p_20Ap1_7610"> <div class="divNumber">260.</div> <div class="p"> <table class="singleColumn"> <tr> <td> <div class="pN">7610</div> <div class="G">Samaṇo tāpaso vippo,</div> </td> </tr> <tr> <td> <div class="G">paribbajo tathevahaṃ;</div> </td> </tr> <tr> <td> <div class="G">Hutvā vasiṃ araññamhi,</div> </td> </tr> <tr> <td> <div class="G">anekasataso ahaṃ.</div> </td> </tr> </table> </div>
</div>
<div class="q" id="p_20Ap1_7611"> <div class="divNumber">261.</div> <div class="p"> <table class="singleColumn"> <tr> <td> <div class="pN">7611</div> <div class="G">Pacchime ca bhave dāni,</div> </td> </tr> <tr> <td> <div class="G">ramme kapilavatthave;</div> </td> </tr> <tr> <td> <div class="G">Vacchagotto dijo tassa,</div> </td> </tr> <tr> <td> <div class="G">jāyāya ahamokkamiṃ.</div> </td> </tr> </table> </div>
</div>
<div class="q" id="p_20Ap1_7612"> <div class="divNumber">262.</div> <div class="p"> <table class="singleColumn"> <tr> <td> <div class="pN">7612</div> <div class="G">Mātu me dohaḷo āsi,</div> </td> </tr> <tr> <td> <div class="G">tirokucchigatassa me;</div> </td> </tr> <tr> <td> <div class="G">Jāyamānasamīpamhi,</div> </td> </tr> <tr> <td> <div class="G">vanavāsāya nicchayo.</div> </td> </tr> </table> </div>
</div>
<div class="q" id="p_20Ap1_7613"> <div class="divNumber">263.</div> <div class="p"> <table class="singleColumn"> <tr> <td> <div class="pN">7613</div> <div class="G">Tato me ajanī mātā,</div> </td> </tr> <tr> <td> <div class="G">ramaṇīye vanantare;</div> </td> </tr> <tr> <td> <div class="G">Gabbhato nikkhamantaṃ maṃ,</div> </td> </tr> <tr> <td> <div class="G">kāsāyena paṭiggahuṃ.</div> </td> </tr> </table> </div>
</div>
<div class="q" id="p_20Ap1_7614"> <div class="divNumber">264.</div> <div class="p"> <table class="singleColumn"> <tr> <td> <div class="pN">7614</div> <div class="G">Tato kumāro siddhattho,</div> </td> </tr> <tr> <td> <div class="G">jāto sakyakuladdhajo;</div> </td> </tr> <tr> <td> <div class="G">Tassa mitto piyo āsiṃ,</div> </td> </tr> <tr> <td> <div class="G">saṃvisaṭṭho sumāniyo.</div> </td> </tr> </table> </div>
</div>
<div class="q" id="p_20Ap1_7615"> <div class="divNumber">265.</div> <div class="p"> <table class="singleColumn"> <tr> <td> <div class="pN">7615</div> <div class="G">Sattasārebhinikkhante,</div> </td> </tr> <tr> <td> <div class="G">ohāya vipulaṃ yasaṃ;</div> </td> </tr> <tr> <td> <div class="G">Ahampi pabbajitvāna,</div> </td> </tr> <tr> <td> <div class="G">himavantamupāgamiṃ.</div> </td> </tr> </table> </div>
</div>
<div class="q" id="p_20Ap1_7616"> <div class="divNumber">266.</div> <div class="p"> <table class="singleColumn"> <tr> <td> <div class="pN">7616</div> <div class="G">Vanālayaṃ bhāvanīyaṃ,</div> </td> </tr> <tr> <td> <div class="G">kassapaṃ dhutavādikaṃ;</div> </td> </tr> <tr> <td> <div class="G">Disvā sutvā jinuppādaṃ,</div> </td> </tr> <tr> <td> <div class="G">upesiṃ narasārathiṃ.</div> </td> </tr> </table> </div>
</div>
<div class="q" id="p_20Ap1_7617"> <div class="divNumber">267.</div> <div class="p"> <table class="singleColumn"> <tr> <td> <div class="pN">7617</div> <div class="G">So me dhammamadesesi,</div> </td> </tr> <tr> <td> <div class="G">sabbatthaṃ sampakāsayaṃ;</div> </td> </tr> <tr> <td> <div class="G">Tatohaṃ pabbajitvāna,</div> </td> </tr> <tr> <td> <div class="G">vanameva punāgamaṃ.</div> </td> </tr> </table> </div>
</div>
<div class="q" id="p_20Ap1_7618"> <div class="divNumber">268.</div> <div class="p"> <table class="singleColumn"> <tr> <td> <div class="pN">7618</div> <div class="G">Tatthāppamatto viharaṃ,</div> </td> </tr> <tr> <td> <div class="G">chaḷabhiññā aphassayiṃ;</div> </td> </tr> <tr> <td> <div class="G">Aho suladdhalābhomhi,</div> </td> </tr> <tr> <td> <div class="G">sumittenānukampito.</div> </td> </tr> </table> </div>
</div>
<div class="q" id="p_20Ap1_7619"> <div class="divNumber">269.</div> <div class="p"> <table class="singleColumn"> <tr> <td> <div class="pN">7619</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_7620"> <div class="divNumber">270.</div> <div class="p"> <table class="singleColumn"> <tr> <td> <div class="pN">7620</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap1_7621"> <div class="divNumber">271.</div> <div class="p"> <table class="singleColumn"> <tr> <td> <div class="pN">7621</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_7622"> <div class="p">
<span class="pN">7622</span>Itthaṃ sudaṃ āyasmā vanavaccho thero imā gāthāyo abhāsitthāti. </div>
</div>
<div class="CENTER" id="p_20Ap1_7623">
<span class="pN">7623</span>Vanavacchattherassāpadānaṃ navamaṃ.</div>
</html>
