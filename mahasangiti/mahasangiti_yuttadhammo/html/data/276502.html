<html>
<div class="i">1.5.7.3 Ukkoṭanasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Sappāṇakavagga
</div>
<div class="h">
Ukkoṭanasikkhāpada
</div>
<div class="q" id="p_2V_1189">
<div class="divNumber">
392.
</div>
<div class="p">
<span class="pN">1189</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū jānaṃ yathādhammaṃ nihatādhikaraṇaṃ punakammāya ukkoṭenti—  “akataṃ kammaṃ dukkaṭaṃ kammaṃ puna kātabbaṃ kammaṃ anihataṃ dunnihataṃ puna nihanitabban”ti.
</div>
</div>
<div class="q" id="p_2V_1190">
<div class="p">
<span class="pN">1190</span>Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū jānaṃ yathādhammaṃ nihatādhikaraṇaṃ punakammāya ukkoṭessantī”ti…pe…  “saccaṃ kira tumhe, bhikkhave, jānaṃ yathādhammaṃ nihatādhikaraṇaṃ punakammāya ukkoṭethā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, jānaṃ yathādhammaṃ nihatādhikaraṇaṃ punakammāya ukkoṭessatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_1191">
<div class="divNumber">
393.
</div>
<div class="p">
<span class="pN">1191</span><span class="bold">“Yo pana bhikkhu jānaṃ yathādhammaṃ nihatādhikaraṇaṃ punakammāya ukkoṭeyya, pācittiyan”</span>ti. (<span class="italic">63</span>:<span class="bold">112</span>)
</div>
</div>
<div class="q" id="p_2V_1192">
<div class="divNumber">
394.
</div>
<div class="p">
<span class="pN">1192</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṃ imasmiṃ atthe adhippeto bhikkhūti.
</div>
</div>
<div class="q" id="p_2V_1193">
<div class="p">
<span class="pN">1193</span><span class="bold">Jānāti</span> nāma sāmaṃ vā jānāti, aññe vā tassa ārocenti, so vā āroceti.
</div>
</div>
<div class="q" id="p_2V_1194">
<div class="p">
<span class="pN">1194</span><span class="bold">Yathādhammaṃ</span> nāma dhammena vinayena satthusāsanena kataṃ, etaṃ yathādhammaṃ nāma.
</div>
</div>
<div class="q" id="p_2V_1195">
<div class="p">
<span class="pN">1195</span><span class="bold">Adhikaraṇaṃ</span> nāma cattāri adhikaraṇāni—  vivādādhikaraṇaṃ, anuvādādhikaraṇaṃ, āpattādhikaraṇaṃ, kiccādhikaraṇaṃ.
</div>
</div>
<div class="q" id="p_2V_1196">
<div class="p">
<span class="pN">1196</span><span class="bold">Punakammāya ukkoṭeyyā</span>ti “akataṃ kammaṃ dukkaṭaṃ kammaṃ punakātabbaṃ kammaṃ anihataṃ dunnihataṃ puna nihanitabban”ti ukkoṭeti, āpatti pācittiyassa.
</div>
</div>
<div class="q" id="p_2V_1197">
<div class="divNumber">
395.
</div>
<div class="p">
<span class="pN">1197</span>Dhammakamme dhammakammasaññī ukkoṭeti, āpatti pācittiyassa. Dhammakamme vematiko ukkoṭeti, āpatti dukkaṭassa. Dhammakamme adhammakammasaññī ukkoṭeti, anāpatti. Adhammakamme dhammakammasaññī, āpatti dukkaṭassa. Adhammakamme vematiko, āpatti dukkaṭassa. Adhammakamme adhammakammasaññī, anāpatti.
</div>
</div>
<div class="q" id="p_2V_1198">
<div class="divNumber">
396.
</div>
<div class="p">
<span class="pN">1198</span>Anāpatti—  “adhammena vā vaggena vā na kammārahassa vā kammaṃ katan”ti jānanto ukkoṭeti, ummattakassa, ādikammikassāti.
</div>
</div>
<div class="CENTER" id="p_2V_1199">
<span class="pN">1199</span>Ukkoṭanasikkhāpadaṃ niṭṭhitaṃ tatiyaṃ.
</div>
</html>
