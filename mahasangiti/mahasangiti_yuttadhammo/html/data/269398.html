<html>
<div class="i">15.1.9 Somanassajātaka</div>
<div class="h">Vīsatinipāta</div>
<div class="h">Mātaṅgavagga</div>
<div class="h">Somanassajātaka</div>
<div class="q" id="p_22J_3071"> <div class="divNumber">211.</div> <div class="p"> <table class="singleColumn"> <tr> <td> <div class="pN">3071</div> <div class="G">“Ko taṃ hiṃsati heṭheti,</div> </td> </tr> <tr> <td> <div class="G">Kiṃ dummano socasi appatīto;</div> </td> </tr> <tr> <td> <div class="G">Kassajja mātāpitaro rudantu,</div> </td> </tr> <tr> <td> <div class="G">Kvajja setu nihato pathabyā”.</div> </td> </tr> </table> </div>
</div>
<div class="q" id="p_22J_3072"> <div class="divNumber">212.</div> <div class="p"> <table class="singleColumn"> <tr> <td> <div class="pN">3072</div> <div class="G">“Tuṭṭhosmi deva tava dassanena,</div> </td> </tr> <tr> <td> <div class="G">Cirassaṃ passāmi taṃ bhūmipāla;</div> </td> </tr> <tr> <td> <div class="G">Ahiṃsako reṇumanuppavissa,</div> </td> </tr> <tr> <td> <div class="G">Puttena te heṭhayitosmi deva”.</div> </td> </tr> </table> </div>
</div>
<div class="q" id="p_22J_3073"> <div class="divNumber">213.</div> <div class="p"> <table class="singleColumn"> <tr> <td> <div class="pN">3073</div> <div class="G">“Āyantu dovārikā khaggabandhā,</div> </td> </tr> <tr> <td> <div class="G">Kāsāviyā yantu antepurantaṃ;</div> </td> </tr> <tr> <td> <div class="G">Hantvāna taṃ somanassaṃ kumāraṃ,</div> </td> </tr> <tr> <td> <div class="G">Chetvāna sīsaṃ varamāharantu”.</div> </td> </tr> </table> </div>
</div>
<div class="q" id="p_22J_3074"> <div class="divNumber">214.</div> <div class="p"> <table class="singleColumn"> <tr> <td> <div class="pN">3074</div> <div class="G">“Pesitā rājino dūtā,</div> </td> </tr> <tr> <td> <div class="G">kumāraṃ etadabravuṃ;</div> </td> </tr> <tr> <td> <div class="G">Issarena vitiṇṇosi,</div> </td> </tr> <tr> <td> <div class="G">vadhaṃ pattosi khattiya”.</div> </td> </tr> </table> </div>
</div>
<div class="q" id="p_22J_3075"> <div class="divNumber">215.</div> <div class="p"> <table class="singleColumn"> <tr> <td> <div class="pN">3075</div> <div class="G">“Sa rājaputto paridevayanto,</div> </td> </tr> <tr> <td> <div class="G">Dasaṅguliṃ añjaliṃ paggahetvā;</div> </td> </tr> <tr> <td> <div class="G">Ahampi icchāmi janinda daṭṭhuṃ,</div> </td> </tr> <tr> <td> <div class="G">Jīvaṃ maṃ netvā paṭidassayetha”.</div> </td> </tr> </table> </div>
</div>
<div class="q" id="p_22J_3076"> <div class="divNumber">216.</div> <div class="p"> <table class="singleColumn"> <tr> <td> <div class="pN">3076</div> <div class="G">Tassa taṃ vacanaṃ sutvā,</div> </td> </tr> <tr> <td> <div class="G">rañño puttaṃ adassayuṃ;</div> </td> </tr> <tr> <td> <div class="G">Putto ca pitaraṃ disvā,</div> </td> </tr> <tr> <td> <div class="G">dūratovajjhabhāsatha.</div> </td> </tr> </table> </div>
</div>
<div class="q" id="p_22J_3077"> <div class="divNumber">217.</div> <div class="p"> <table class="singleColumn"> <tr> <td> <div class="pN">3077</div> <div class="G">“Āgacchuṃ dovārikā khaggabandhā,</div> </td> </tr> <tr> <td> <div class="G">Kāsāviyā hantu mamaṃ janinda;</div> </td> </tr> <tr> <td> <div class="G">Akkhāhi me pucchito etamatthaṃ,</div> </td> </tr> <tr> <td> <div class="G">Aparādho ko nidha mamajja atthi”.</div> </td> </tr> </table> </div>
</div>
<div class="q" id="p_22J_3078"> <div class="divNumber">218.</div> <div class="p"> <table class="singleColumn"> <tr> <td> <div class="pN">3078</div> <div class="G">“Sāyañca pāto udakaṃ sajāti,</div> </td> </tr> <tr> <td> <div class="G">Aggiṃ sadā pāricaratappamatto;</div> </td> </tr> <tr> <td> <div class="G">Taṃ tādisaṃ saṃyataṃ brahmacāriṃ,</div> </td> </tr> <tr> <td> <div class="G">Kasmā tuvaṃ brūsi gahappatīti”.</div> </td> </tr> </table> </div>
</div>
<div class="q" id="p_22J_3079"> <div class="divNumber">219.</div> <div class="p"> <table class="singleColumn"> <tr> <td> <div class="pN">3079</div> <div class="G">“Tālā ca mūlā ca phalā ca deva,</div> </td> </tr> <tr> <td> <div class="G">Pariggahā vividhā santimassa;</div> </td> </tr> <tr> <td> <div class="G">Te rakkhati gopayatappamatto,</div> </td> </tr> <tr> <td> <div class="G">Tasmā ahaṃ brūmi gahappatīti”.</div> </td> </tr> </table> </div>
</div>
<div class="q" id="p_22J_3080"> <div class="divNumber">220.</div> <div class="p"> <table class="singleColumn"> <tr> <td> <div class="pN">3080</div> <div class="G">“Saccaṃ kho etaṃ vadasi kumāra,</div> </td> </tr> <tr> <td> <div class="G">Pariggahā vividhā santimassa;</div> </td> </tr> <tr> <td> <div class="G">Te rakkhati gopayatappamatto,</div> </td> </tr> <tr> <td> <div class="G">Sa brāhmaṇo gahapati tena hoti”.</div> </td> </tr> </table> </div>
</div>
<div class="q" id="p_22J_3081"> <div class="divNumber">221.</div> <div class="p"> <table class="singleColumn"> <tr> <td> <div class="pN">3081</div> <div class="G">“Suṇantu mayhaṃ parisā samāgatā,</div> </td> </tr> <tr> <td> <div class="G">Sanegamā jānapadā ca sabbe;</div> </td> </tr> <tr> <td> <div class="G">Bālāyaṃ bālassa vaco nisamma,</div> </td> </tr> <tr> <td> <div class="G">Ahetunā ghātayate maṃ janindo.</div> </td> </tr> </table> </div>
</div>
<div class="q" id="p_22J_3082"> <div class="divNumber">222.</div> <div class="p"> <table class="singleColumn"> <tr> <td> <div class="pN">3082</div> <div class="G">Daḷhasmi mūle visaṭe virūḷhe,</div> </td> </tr> <tr> <td> <div class="G">Dunnikkayo veḷu pasākhajāto;</div> </td> </tr> <tr> <td> <div class="G">Vandāmi pādāni tava janinda,</div> </td> </tr> <tr> <td> <div class="G">Anujāna maṃ pabbajissāmi deva”.</div> </td> </tr> </table> </div>
</div>
<div class="q" id="p_22J_3083"> <div class="divNumber">223.</div> <div class="p"> <table class="singleColumn"> <tr> <td> <div class="pN">3083</div> <div class="G">“Bhuñjassu bhoge vipule kumāra,</div> </td> </tr> <tr> <td> <div class="G">Sabbañca te issariyaṃ dadāmi;</div> </td> </tr> <tr> <td> <div class="G">Ajjeva tvaṃ kurūnaṃ hohi rājā,</div> </td> </tr> <tr> <td> <div class="G">Mā pabbajī pabbajjā hi dukkhā”.</div> </td> </tr> </table> </div>
</div>
<div class="q" id="p_22J_3084"> <div class="divNumber">224.</div> <div class="p"> <table class="singleColumn"> <tr> <td> <div class="pN">3084</div> <div class="G">“Kinnūdha deva tavamatthi bhogā,</div> </td> </tr> <tr> <td> <div class="G">Pubbevahaṃ devaloke ramissaṃ;</div> </td> </tr> <tr> <td> <div class="G">Rūpehi saddehi atho rasehi,</div> </td> </tr> <tr> <td> <div class="G">Gandhehi phassehi manoramehi.</div> </td> </tr> </table> </div>
</div>
<div class="q" id="p_22J_3085"> <div class="divNumber">225.</div> <div class="p"> <table class="singleColumn"> <tr> <td> <div class="pN">3085</div> <div class="G">Bhuttā ca me bhogā tidivasmiṃ deva,</div> </td> </tr> <tr> <td> <div class="G">Parivārito accharānaṃ gaṇena;</div> </td> </tr> <tr> <td> <div class="G">Tuvañca bālaṃ paraneyyaṃ viditvā,</div> </td> </tr> <tr> <td> <div class="G">Na tādise rājakule vaseyyaṃ”.</div> </td> </tr> </table> </div>
</div>
<div class="q" id="p_22J_3086"> <div class="divNumber">226.</div> <div class="p"> <table class="singleColumn"> <tr> <td> <div class="pN">3086</div> <div class="G">“Sacāhaṃ bālo paraneyyo asmi,</div> </td> </tr> <tr> <td> <div class="G">Ekāparādhaṃ khama putta mayhaṃ;</div> </td> </tr> <tr> <td> <div class="G">Punapi ce edisakaṃ bhaveyya,</div> </td> </tr> <tr> <td> <div class="G">Yathāmatiṃ somanassa karohi”.</div> </td> </tr> </table> </div>
</div>
<div class="q" id="p_22J_3087"> <div class="divNumber">227.</div> <div class="p"> <table class="singleColumn"> <tr> <td> <div class="pN">3087</div> <div class="G">“Anisamma kataṃ kammaṃ,</div> </td> </tr> <tr> <td> <div class="G">anavatthāya cintitaṃ;</div> </td> </tr> <tr> <td> <div class="G">Bhesajjasseva vebhaṅgo,</div> </td> </tr> <tr> <td> <div class="G">vipāko hoti pāpako.</div> </td> </tr> </table> </div>
</div>
<div class="q" id="p_22J_3088"> <div class="divNumber">228.</div> <div class="p"> <table class="singleColumn"> <tr> <td> <div class="pN">3088</div> <div class="G">Nisamma ca kataṃ kammaṃ,</div> </td> </tr> <tr> <td> <div class="G">sammāvatthāya cintitaṃ;</div> </td> </tr> <tr> <td> <div class="G">Bhesajjasseva sampatti,</div> </td> </tr> <tr> <td> <div class="G">vipāko hoti bhadrako.</div> </td> </tr> </table> </div>
</div>
<div class="q" id="p_22J_3089"> <div class="divNumber">229.</div> <div class="p"> <table class="singleColumn"> <tr> <td> <div class="pN">3089</div> <div class="G">Alaso gihī kāmabhogī na sādhu,</div> </td> </tr> <tr> <td> <div class="G">Asaññato pabbajito na sādhu;</div> </td> </tr> <tr> <td> <div class="G">Rājā na sādhu anisammakārī,</div> </td> </tr> <tr> <td> <div class="G">Yo paṇḍito kodhano taṃ na sādhu.</div> </td> </tr> </table> </div>
</div>
<div class="q" id="p_22J_3090"> <div class="divNumber">230.</div> <div class="p"> <table class="singleColumn"> <tr> <td> <div class="pN">3090</div> <div class="G">Nisamma khattiyo kayirā,</div> </td> </tr> <tr> <td> <div class="G">nānisamma disampati;</div> </td> </tr> <tr> <td> <div class="G">Nisammakārino rāja,</div> </td> </tr> <tr> <td> <div class="G">yaso kitti ca vaḍḍhati.</div> </td> </tr> </table> </div>
</div>
<div class="q" id="p_22J_3091"> <div class="divNumber">231.</div> <div class="p"> <table class="singleColumn"> <tr> <td> <div class="pN">3091</div> <div class="G">Nisamma daṇḍaṃ paṇayeyya issaro,</div> </td> </tr> <tr> <td> <div class="G">Vegā kataṃ tappati bhūmipāla;</div> </td> </tr> <tr> <td> <div class="G">Sammāpaṇīdhī ca narassa atthā,</div> </td> </tr> <tr> <td> <div class="G">Anānutappā te bhavanti pacchā.</div> </td> </tr> </table> </div>
</div>
<div class="q" id="p_22J_3092"> <div class="divNumber">232.</div> <div class="p"> <table class="singleColumn"> <tr> <td> <div class="pN">3092</div> <div class="G">Anānutappāni hi ye karonti,</div> </td> </tr> <tr> <td> <div class="G">Vibhajja kammāyatanāni loke;</div> </td> </tr> <tr> <td> <div class="G">Viññuppasatthāni sukhudrayāni,</div> </td> </tr> <tr> <td> <div class="G">Bhavanti buddhānumatāni tāni.</div> </td> </tr> </table> </div>
</div>
<div class="q" id="p_22J_3093"> <div class="divNumber">233.</div> <div class="p"> <table class="singleColumn"> <tr> <td> <div class="pN">3093</div> <div class="G">Āgacchuṃ dovārikā khaggabandhā,</div> </td> </tr> <tr> <td> <div class="G">Kāsāviyā hantu mamaṃ janinda;</div> </td> </tr> <tr> <td> <div class="G">Mātuñca aṅkasmimahaṃ nisinno,</div> </td> </tr> <tr> <td> <div class="G">Ākaḍḍhito sahasā tehi deva.</div> </td> </tr> </table> </div>
</div>
<div class="q" id="p_22J_3094"> <div class="divNumber">234.</div> <div class="p"> <table class="singleColumn"> <tr> <td> <div class="pN">3094</div> <div class="G">Kaṭukañhi sambādhaṃ sukicchaṃ patto,</div> </td> </tr> <tr> <td> <div class="G">Madhurampi yaṃ jīvitaṃ laddha rāja;</div> </td> </tr> <tr> <td> <div class="G">Kicchenahaṃ ajja vadhā pamutto,</div> </td> </tr> <tr> <td> <div class="G">Pabbajjamevābhimanohamasmi”.</div> </td> </tr> </table> </div>
</div>
<div class="q" id="p_22J_3095"> <div class="divNumber">235.</div> <div class="p"> <table class="singleColumn"> <tr> <td> <div class="pN">3095</div> <div class="G">“Putto tavāyaṃ taruṇo sudhamme,</div> </td> </tr> <tr> <td> <div class="G">Anukampako somanasso kumāro;</div> </td> </tr> <tr> <td> <div class="G">Taṃ yācamāno na labhāmi svajja,</div> </td> </tr> <tr> <td> <div class="G">Arahasi naṃ yācitave tuvampi”.</div> </td> </tr> </table> </div>
</div>
<div class="q" id="p_22J_3096"> <div class="divNumber">236.</div> <div class="p"> <table class="singleColumn"> <tr> <td> <div class="pN">3096</div> <div class="G">“Ramassu bhikkhācariyāya putta,</div> </td> </tr> <tr> <td> <div class="G">Nisamma dhammesu paribbajassu;</div> </td> </tr> <tr> <td> <div class="G">Sabbesu bhūtesu nidhāya daṇḍaṃ,</div> </td> </tr> <tr> <td> <div class="G">Anindito brahmamupehi ṭhānaṃ”.</div> </td> </tr> </table> </div>
</div>
<div class="q" id="p_22J_3097"> <div class="divNumber">237.</div> <div class="p"> <table class="singleColumn"> <tr> <td> <div class="pN">3097</div> <div class="G">“Acchera rūpaṃ vata yādisañca,</div> </td> </tr> <tr> <td> <div class="G">Dukkhitaṃ maṃ dukkhāpayase sudhamme;</div> </td> </tr> <tr> <td> <div class="G">Yācassu puttaṃ iti vuccamānā,</div> </td> </tr> <tr> <td> <div class="G">Bhiyyova ussāhayase kumāraṃ”.</div> </td> </tr> </table> </div>
</div>
<div class="q" id="p_22J_3098"> <div class="divNumber">238.</div> <div class="p"> <table class="singleColumn"> <tr> <td> <div class="pN">3098</div> <div class="G">“Ye vippamuttā anavajjabhogino,</div> </td> </tr> <tr> <td> <div class="G">Parinibbutā lokamimaṃ caranti;</div> </td> </tr> <tr> <td> <div class="G">Tamariyamaggaṃ paṭipajjamānaṃ,</div> </td> </tr> <tr> <td> <div class="G">Na ussahe vārayituṃ kumāraṃ”.</div> </td> </tr> </table> </div>
</div>
<div class="q" id="p_22J_3099"> <div class="divNumber">239.</div> <div class="p"> <table class="singleColumn"> <tr> <td> <div class="pN">3099</div> <div class="G">“Addhā have sevitabbā sapaññā,</div> </td> </tr> <tr> <td> <div class="G">Bahussutā ye bahuṭhānacintino;</div> </td> </tr> <tr> <td> <div class="G">Yesāyaṃ sutvāna subhāsitāni,</div> </td> </tr> <tr> <td> <div class="G">Appossukkā vītasokā sudhammā”ti.</div> </td> </tr> </table> </div>
</div>
<div class="CENTER" id="p_22J_3100">
<span class="pN">3100</span>Somanassajātakaṃ navamaṃ.</div>
</html>
