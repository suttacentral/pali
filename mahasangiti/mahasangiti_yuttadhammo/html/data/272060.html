<html>
<div class="i">9.24 Niyassakammavivādakathā</div>
<div class="h">Campeyyakkhandhaka</div>
<div class="h">Niyassakammavivādakathā</div>
<div class="q" id="p_3V_1880"> <div class="divNumber">434.</div> <div class="p">
<span class="pN">1880</span>Idha pana, bhikkhave, bhikkhu bālo hoti abyatto āpattibahulo anapadāno, gihisaṃsaṭṭho viharati ananulomikehi gihisaṃsaggehi. Tatra ce bhikkhūnaṃ evaṃ hoti—  ‘ayaṃ kho, āvuso, bhikkhu bālo abyatto āpattibahulo anapadāno, gihisaṃsaṭṭho viharati ananulomikehi gihisaṃsaggehi. Handassa mayaṃ niyassakammaṃ karomā’ti. Te tassa niyassakammaṃ karonti—  adhammena vaggā…pe…  adhammena samaggā…  dhammena vaggā…  dhammapatirūpakena vaggā…  dhammapatirūpakena samaggā. Tatraṭṭho saṃgho vivadati—  ‘adhammena vaggakammaṃ, adhammena samaggakammaṃ, dhammena vaggakammaṃ, dhammapatirūpakena vaggakammaṃ, dhammapatirūpakena samaggakammaṃ, akataṃ kammaṃ dukkaṭaṃ kammaṃ puna kātabbaṃ kamman’ti. Tatra, bhikkhave, ye te bhikkhū evamāhaṃsu—  ‘dhammapatirūpakena samaggakamman’ti, ye ca te bhikkhū evamāhaṃsu—  ‘akataṃ kammaṃ dukkaṭaṃ kammaṃ puna kātabbaṃ kamman’ti, ime tattha bhikkhū dhammavādino. Ime pañca vārā saṃkhittā. </div>
</div>
</html>
