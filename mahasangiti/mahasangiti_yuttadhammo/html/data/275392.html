<html>
<div class="i">1.3.9 Andhasutta</div>
<div class="h">Paṭhamapaṇṇāsaka</div>
<div class="h">Puggalavagga</div>
<div class="h">Andhasutta</div>
<div class="q" id="p_15A3_142"> <div class="divNumber">29.</div> <div class="p">
<span class="pN">142</span>“Tayome, bhikkhave, puggalā santo saṃvijjamānā lokasmiṃ. Katame tayo? Andho, ekacakkhu, dvicakkhu. Katamo ca, bhikkhave, puggalo andho? Idha, bhikkhave, ekaccassa puggalassa tathārūpaṃ cakkhu na hoti yathārūpena cakkhunā anadhigataṃ vā bhogaṃ adhigaccheyya adhigataṃ vā bhogaṃ phātiṃ kareyya; tathārūpampissa cakkhu na hoti yathārūpena cakkhunā kusalākusale dhamme jāneyya, sāvajjānavajje dhamme jāneyya, hīnappaṇīte dhamme jāneyya, kaṇhasukkasappaṭibhāge dhamme jāneyya. Ayaṃ vuccati, bhikkhave, puggalo andho. </div>
</div>
<div class="q" id="p_15A3_143"> <div class="p">
<span class="pN">143</span>Katamo ca, bhikkhave, puggalo ekacakkhu? Idha, bhikkhave, ekaccassa puggalassa tathārūpaṃ cakkhu hoti yathārūpena cakkhunā anadhigataṃ vā bhogaṃ adhigaccheyya adhigataṃ vā bhogaṃ phātiṃ kareyya; tathārūpaṃ panassa cakkhu na hoti yathārūpena cakkhunā kusalākusale dhamme jāneyya, sāvajjānavajje dhamme jāneyya, hīnappaṇīte dhamme jāneyya, kaṇhasukkasappaṭibhāge dhamme jāneyya. Ayaṃ vuccati, bhikkhave, puggalo ekacakkhu. </div>
</div>
<div class="q" id="p_15A3_144"> <div class="p">
<span class="pN">144</span>Katamo ca, bhikkhave, puggalo dvicakkhu? Idha, bhikkhave, ekaccassa puggalassa tathārūpaṃ cakkhu hoti yathārūpena cakkhunā anadhigataṃ vā bhogaṃ adhigaccheyya, adhigataṃ vā bhogaṃ phātiṃ kareyya; tathārūpampissa cakkhu hoti yathārūpena cakkhunā kusalākusale dhamme jāneyya; sāvajjānavajje dhamme jāneyya, hīnappaṇīte dhamme jāneyya, kaṇhasukkasappaṭibhāge dhamme jāneyya. Ayaṃ vuccati, bhikkhave, puggalo dvicakkhu. Ime kho, bhikkhave, tayo puggalā santo saṃvijjamānā lokasminti. </div>
</div>
<div class="q" id="p_15A3_145"> <div class="p"> <table class="singleColumn"> <tr> <td> <div class="pN">145</div> <div class="G">Na ceva bhogā tathārūpā,</div> </td> </tr> <tr> <td> <div class="G">na ca puññāni kubbati;</div> </td> </tr> <tr> <td> <div class="G">Ubhayattha kaliggāho,</div> </td> </tr> <tr> <td> <div class="G">andhassa hatacakkhuno.</div> </td> </tr> </table> </div>
</div>
<div class="q" id="p_15A3_146"> <div class="p"> <table class="singleColumn"> <tr> <td> <div class="pN">146</div> <div class="G">Athāparāyaṃ akkhāto,</div> </td> </tr> <tr> <td> <div class="G">Ekacakkhu ca puggalo;</div> </td> </tr> <tr> <td> <div class="G">Dhammādhammena saṭhoso,</div> </td> </tr> <tr> <td> <div class="G">Bhogāni pariyesati.</div> </td> </tr> </table> </div>
</div>
<div class="q" id="p_15A3_147"> <div class="p"> <table class="singleColumn"> <tr> <td> <div class="pN">147</div> <div class="G">Theyyena kūṭakammena,</div> </td> </tr> <tr> <td> <div class="G">musāvādena cūbhayaṃ;</div> </td> </tr> <tr> <td> <div class="G">Kusalo hoti saṅghātuṃ,</div> </td> </tr> <tr> <td> <div class="G">kāmabhogī ca mānavo;</div> </td> </tr> <tr> <td> <div class="G">Ito so nirayaṃ gantvā,</div> </td> </tr> <tr> <td> <div class="G">ekacakkhu vihaññati.</div> </td> </tr> </table> </div>
</div>
<div class="q" id="p_15A3_148"> <div class="p"> <table class="singleColumn"> <tr> <td> <div class="pN">148</div> <div class="G">Dvicakkhu pana akkhāto,</div> </td> </tr> <tr> <td> <div class="G">seṭṭho purisapuggalo;</div> </td> </tr> <tr> <td> <div class="G">Dhammaladdhehi bhogehi,</div> </td> </tr> <tr> <td> <div class="G">uṭṭhānādhigataṃ dhanaṃ.</div> </td> </tr> </table> </div>
</div>
<div class="q" id="p_15A3_149"> <div class="p"> <table class="singleColumn"> <tr> <td> <div class="pN">149</div> <div class="G">Dadāti seṭṭhasaṅkappo,</div> </td> </tr> <tr> <td> <div class="G">abyaggamānaso naro;</div> </td> </tr> <tr> <td> <div class="G">Upeti bhaddakaṃ ṭhānaṃ,</div> </td> </tr> <tr> <td> <div class="G">yattha gantvā na socati.</div> </td> </tr> </table> </div>
</div>
<div class="q" id="p_15A3_150"> <div class="p"> <table class="singleColumn"> <tr> <td> <div class="pN">150</div> <div class="G">Andhañca ekacakkhuñca,</div> </td> </tr> <tr> <td> <div class="G">ārakā parivajjaye;</div> </td> </tr> <tr> <td> <div class="G">Dvicakkhuṃ pana sevetha,</div> </td> </tr> <tr> <td> <div class="G">seṭṭhaṃ purisapuggalan”ti.</div> </td> </tr> </table> </div>
</div>
<div class="CENTER" id="p_15A3_151">
<span class="pN">151</span>Navamaṃ.</div>
</html>
