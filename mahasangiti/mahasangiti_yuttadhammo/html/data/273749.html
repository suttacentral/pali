<html>
<div class="i">3.3.4 Issattasutta</div>
<div class="h">Kosalasaṃyutta</div>
<div class="h">Tatiyavagga</div>
<div class="h">Issattasutta</div>
<div class="q" id="p_12S1_745"> <div class="divNumber">135.</div> <div class="p">
<span class="pN">745</span>Sāvatthinidānaṃ. Ekamantaṃ nisinno kho rājā pasenadi kosalo bhagavantaṃ etadavoca—  “kattha nu kho, bhante, dānaṃ dātabban”ti? “Yattha kho, mahārāja, cittaṃ pasīdatī”ti. “Kattha pana, bhante, dinnaṃ mahapphalan”ti? “Aññaṃ kho etaṃ, mahārāja, kattha dānaṃ dātabbaṃ, aññaṃ panetaṃ kattha dinnaṃ mahapphalanti? Sīlavato kho, mahārāja, dinnaṃ mahapphalaṃ, no tathā dussīle. Tena hi, mahārāja, taññevettha paṭipucchissāmi. Yathā, te khameyya, tathā naṃ byākareyyāsi. Taṃ kiṃ maññasi, mahārāja, idha tyassa yuddhaṃ paccupaṭṭhitaṃ saṅgāmo samupabyūḷho. Atha āgaccheyya khattiyakumāro asikkhito akatahattho akatayoggo akatūpāsano bhīru chambhī utrāsī palāyī. Bhareyyāsi taṃ purisaṃ, attho ca te tādisena purisenā”ti? “Nāhaṃ, bhante, bhareyyaṃ taṃ purisaṃ, na ca me attho tādisena purisenā”ti. “Atha āgaccheyya brāhmaṇakumāro asikkhito…pe…  atha āgaccheyya vessakumāro asikkhito…pe…  atha āgaccheyya suddakumāro asikkhito…pe…  na ca me attho tādisena purisenā”ti. </div>
</div>
<div class="q" id="p_12S1_746"> <div class="p">
<span class="pN">746</span>“Taṃ kiṃ maññasi, mahārāja, idha tyassa yuddhaṃ paccupaṭṭhitaṃ saṅgāmo samupabyūḷho. Atha āgaccheyya khattiyakumāro susikkhito katahattho katayoggo katūpāsano abhīru acchambhī anutrāsī apalāyī. Bhareyyāsi taṃ purisaṃ, attho ca te tādisena purisenā”ti? “Bhareyyāhaṃ, bhante, taṃ purisaṃ, attho ca me tādisena purisenā”ti. “Atha āgaccheyya brāhmaṇakumāro…pe…  atha āgaccheyya vessakumāro…pe…  atha āgaccheyya suddakumāro susikkhito katahattho katayoggo katūpāsano abhīru acchambhī anutrāsī apalāyī. Bhareyyāsi taṃ purisaṃ, attho ca te tādisena purisenā”ti? “Bhareyyāhaṃ, bhante, taṃ purisaṃ, attho ca me tādisena purisenā”ti. </div>
</div>
<div class="q" id="p_12S1_747"> <div class="p">
<span class="pN">747</span>“Evameva kho, mahārāja, yasmā kasmā cepi kulā agārasmā anagāriyaṃ pabbajito hoti, so ca hoti pañcaṅgavippahīno pañcaṅgasamannāgato, tasmiṃ dinnaṃ mahapphalaṃ hoti. Katamāni pañcaṅgāni pahīnāni honti? Kāmacchando pahīno hoti, byāpādo pahīno hoti, thinamiddhaṃ pahīnaṃ hoti, uddhaccakukkuccaṃ pahīnaṃ hoti, vicikicchā pahīnā hoti. Imāni pañcaṅgāni pahīnāni honti. Katamehi pañcahaṅgehi samannāgato hoti? Asekkhena sīlakkhandhena samannāgato hoti, asekkhena samādhikkhandhena samannāgato hoti, asekkhena paññākkhandhena samannāgato hoti, asekkhena vimuttikkhandhena samannāgato hoti, asekkhena vimuttiñāṇadassanakkhandhena samannāgato hoti. Imehi pañcahaṅgehi samannāgato hoti. Iti pañcaṅgavippahīne pañcaṅgasamannāgate dinnaṃ mahapphalan”ti. Idamavoca bhagavā…pe…  satthā—  </div>
</div>
<div class="q" id="p_12S1_748"> <div class="p"> <table class="singleColumn"> <tr> <td> <div class="pN">748</div> <div class="G">“Issattaṃ balavīriyañca,</div> </td> </tr> <tr> <td> <div class="G">yasmiṃ vijjetha māṇave;</div> </td> </tr> <tr> <td> <div class="G">Taṃ yuddhattho bhare rājā,</div> </td> </tr> <tr> <td> <div class="G">nāsūraṃ jātipaccayā.</div> </td> </tr> </table> </div>
</div>
<div class="q" id="p_12S1_749"> <div class="p"> <table class="singleColumn"> <tr> <td> <div class="pN">749</div> <div class="G">Tatheva khantisoraccaṃ,</div> </td> </tr> <tr> <td> <div class="G">dhammā yasmiṃ patiṭṭhitā;</div> </td> </tr> <tr> <td> <div class="G">Ariyavuttiṃ medhāviṃ,</div> </td> </tr> <tr> <td> <div class="G">hīnajaccampi pūjaye.</div> </td> </tr> </table> </div>
</div>
<div class="q" id="p_12S1_750"> <div class="p"> <table class="singleColumn"> <tr> <td> <div class="pN">750</div> <div class="G">Kāraye assame ramme,</div> </td> </tr> <tr> <td> <div class="G">vāsayettha bahussute;</div> </td> </tr> <tr> <td> <div class="G">Papañca vivane kayirā,</div> </td> </tr> <tr> <td> <div class="G">dugge saṅkamanāni ca.</div> </td> </tr> </table> </div>
</div>
<div class="q" id="p_12S1_751"> <div class="p"> <table class="singleColumn"> <tr> <td> <div class="pN">751</div> <div class="G">Annaṃ pānaṃ khādanīyaṃ,</div> </td> </tr> <tr> <td> <div class="G">vatthasenāsanāni ca;</div> </td> </tr> <tr> <td> <div class="G">Dadeyya ujubhūtesu,</div> </td> </tr> <tr> <td> <div class="G">vippasannena cetasā.</div> </td> </tr> </table> </div>
</div>
<div class="q" id="p_12S1_752"> <div class="p"> <table class="singleColumn"> <tr> <td> <div class="pN">752</div> <div class="G">Yathā hi megho thanayaṃ,</div> </td> </tr> <tr> <td> <div class="G">vijjumālī satakkaku;</div> </td> </tr> <tr> <td> <div class="G">Thalaṃ ninnañca pūreti,</div> </td> </tr> <tr> <td> <div class="G">abhivassaṃ vasundharaṃ.</div> </td> </tr> </table> </div>
</div>
<div class="q" id="p_12S1_753"> <div class="p"> <table class="singleColumn"> <tr> <td> <div class="pN">753</div> <div class="G">Tatheva saddho sutavā,</div> </td> </tr> <tr> <td> <div class="G">abhisaṅkhacca bhojanaṃ;</div> </td> </tr> <tr> <td> <div class="G">Vanibbake tappayati,</div> </td> </tr> <tr> <td> <div class="G">annapānena paṇḍito.</div> </td> </tr> </table> </div>
</div>
<div class="q" id="p_12S1_754"> <div class="p"> <table class="singleColumn"> <tr> <td> <div class="pN">754</div> <div class="G">Āmodamāno pakireti,</div> </td> </tr> <tr> <td> <div class="G">detha dethāti bhāsati;</div> </td> </tr> <tr> <td> <div class="G">Taṃ hissa gajjitaṃ hoti,</div> </td> </tr> <tr> <td> <div class="G">devasseva pavassato;</div> </td> </tr> <tr> <td> <div class="G">Sā puññadhārā vipulā,</div> </td> </tr> <tr> <td> <div class="G">dātāraṃ abhivassatī”ti.</div> </td> </tr> </table> </div>
</div>
</html>
