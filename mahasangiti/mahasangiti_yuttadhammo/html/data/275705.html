<html>
<div class="i">4.4.3 Sutasutta</div>
<div class="h">Catutthapaṇṇāsaka</div>
<div class="h">Brāhmaṇavagga</div>
<div class="h">Sutasutta</div>
<div class="q" id="p_15A4_1108"> <div class="divNumber">183.</div> <div class="p">
<span class="pN">1108</span>Ekaṃ samayaṃ bhagavā rājagahe viharati veḷuvane kalandakanivāpe. Atha kho vassakāro brāhmaṇo magadhamahāmatto yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho vassakāro brāhmaṇo magadhamahāmatto bhagavantaṃ etadavoca—  </div>
</div>
<div class="q" id="p_15A4_1109"> <div class="p">
<span class="pN">1109</span>“Ahañhi, bho gotama, evaṃvādī evaṃdiṭṭhi—  ‘yo koci diṭṭhaṃ bhāsati—  evaṃ me diṭṭhanti, natthi tato doso; yo koci sutaṃ bhāsati—  evaṃ me sutanti, natthi tato doso; yo koci mutaṃ bhāsati—  evaṃ me mutanti, natthi tato doso; yo koci viññātaṃ bhāsati—  evaṃ me viññātanti, natthi tato doso’”ti. </div>
</div>
<div class="q" id="p_15A4_1110"> <div class="p">
<span class="pN">1110</span>“Nāhaṃ, brāhmaṇa, sabbaṃ diṭṭhaṃ bhāsitabbanti vadāmi; na panāhaṃ, brāhmaṇa, sabbaṃ diṭṭhaṃ na bhāsitabbanti vadāmi; nāhaṃ, brāhmaṇa, sabbaṃ sutaṃ bhāsitabbanti vadāmi; na panāhaṃ, brāhmaṇa, sabbaṃ sutaṃ na bhāsitabbanti vadāmi; nāhaṃ, brāhmaṇa, sabbaṃ mutaṃ bhāsitabbanti vadāmi; na panāhaṃ, brāhmaṇa, sabbaṃ mutaṃ na bhāsitabbanti vadāmi; nāhaṃ, brāhmaṇa, sabbaṃ viññātaṃ bhāsitabbanti vadāmi; na panāhaṃ, brāhmaṇa, sabbaṃ viññātaṃ na bhāsitabbanti vadāmi. </div>
</div>
<div class="q" id="p_15A4_1111"> <div class="p">
<span class="pN">1111</span>Yañhi, brāhmaṇa, diṭṭhaṃ bhāsato akusalā dhammā abhivaḍḍhanti, kusalā dhammā parihāyanti, evarūpaṃ diṭṭhaṃ na bhāsitabbanti vadāmi. Yañca khvassa, brāhmaṇa, diṭṭhaṃ abhāsato kusalā dhammā parihāyanti, akusalā dhammā abhivaḍḍhanti, evarūpaṃ diṭṭhaṃ bhāsitabbanti vadāmi. </div>
</div>
<div class="q" id="p_15A4_1112"> <div class="p">
<span class="pN">1112</span>Yañhi, brāhmaṇa, sutaṃ bhāsato akusalā dhammā abhivaḍḍhanti, kusalā dhammā parihāyanti, evarūpaṃ sutaṃ na bhāsitabbanti vadāmi. Yañca khvassa, brāhmaṇa, sutaṃ abhāsato kusalā dhammā parihāyanti, akusalā dhammā abhivaḍḍhanti, evarūpaṃ sutaṃ bhāsitabbanti vadāmi. </div>
</div>
<div class="q" id="p_15A4_1113"> <div class="p">
<span class="pN">1113</span>Yañhi, brāhmaṇa, mutaṃ bhāsato akusalā dhammā abhivaḍḍhanti, kusalā dhammā parihāyanti, evarūpaṃ mutaṃ na bhāsitabbanti vadāmi. Yañca khvassa, brāhmaṇa, mutaṃ abhāsato kusalā dhammā parihāyanti, akusalā dhammā abhivaḍḍhanti, evarūpaṃ mutaṃ bhāsitabbanti vadāmi. </div>
</div>
<div class="q" id="p_15A4_1114"> <div class="p">
<span class="pN">1114</span>Yañhi, brāhmaṇa, viññātaṃ bhāsato akusalā dhammā abhivaḍḍhanti, kusalā dhammā parihāyanti, evarūpaṃ viññātaṃ na bhāsitabbanti vadāmi. Yañca khvassa, brāhmaṇa, viññātaṃ abhāsato kusalā dhammā parihāyanti, akusalā dhammā abhivaḍḍhanti, evarūpaṃ viññātaṃ bhāsitabbanti vadāmī”ti. </div>
</div>
<div class="q" id="p_15A4_1115"> <div class="p">
<span class="pN">1115</span>Atha kho vassakāro brāhmaṇo magadhamahāmatto bhagavato bhāsitaṃ abhinanditvā anumoditvā uṭṭhāyāsanā pakkāmīti. </div>
</div>
<div class="CENTER" id="p_15A4_1116">
<span class="pN">1116</span>Tatiyaṃ.</div>
</html>
