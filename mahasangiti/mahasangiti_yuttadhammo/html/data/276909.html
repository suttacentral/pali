<html>
<div class="i">1.3.1.2 Ekaccasassatavāda</div>
<div class="h">Brahmajālasutta</div>
<div class="h">Diṭṭhi</div>
<div class="h">Pubbantakappika</div>
<div class="h">Ekaccasassatavāda</div>
<div class="q" id="p_6D_74"> <div class="divNumber">38.</div> <div class="p">
<span class="pN">74</span>Santi, bhikkhave, eke samaṇabrāhmaṇā ekaccasassatikā ekaccaasassatikā <span class="bold">ekaccaṃ sassataṃ ekaccaṃ asassataṃ attānañca lokañca</span> paññapenti catūhi vatthūhi. Te ca bhonto samaṇabrāhmaṇā kimāgamma kimārabbha ekaccasassatikā ekaccaasassatikā ekaccaṃ sassataṃ ekaccaṃ asassataṃ attānañca lokañca paññapenti catūhi vatthūhi? </div>
</div>
<div class="q" id="p_6D_75"> <div class="divNumber">39.</div> <div class="p">
<span class="pN">75</span>Hoti kho so, bhikkhave, samayo, yaṃ kadāci karahaci dīghassa addhuno accayena ayaṃ loko saṃvaṭṭati. Saṃvaṭṭamāne loke yebhuyyena sattā ābhassarasaṃvattanikā honti. Te tattha honti manomayā pītibhakkhā sayaṃpabhā antalikkhacarā subhaṭṭhāyino, ciraṃ dīghamaddhānaṃ tiṭṭhanti. </div>
</div>
<div class="q" id="p_6D_76"> <div class="divNumber">40.</div> <div class="p">
<span class="pN">76</span>Hoti kho so, bhikkhave, samayo, yaṃ kadāci karahaci dīghassa addhuno accayena ayaṃ loko vivaṭṭati. Vivaṭṭamāne loke suññaṃ brahmavimānaṃ pātubhavati. Atha kho aññataro satto āyukkhayā vā puññakkhayā vā ābhassarakāyā cavitvā suññaṃ brahmavimānaṃ upapajjati. So tattha hoti manomayo pītibhakkho sayampabho antalikkhacaro subhaṭṭhāyī, ciraṃ dīghamaddhānaṃ tiṭṭhati. </div>
</div>
<div class="q" id="p_6D_77"> <div class="divNumber">41.</div> <div class="p">
<span class="pN">77</span>Tassa tattha ekakassa dīgharattaṃ nivusitattā anabhirati paritassanā uppajjati—  ‘aho vata aññepi sattā itthattaṃ āgaccheyyun’ti. Atha aññepi sattā āyukkhayā vā puññakkhayā vā ābhassarakāyā cavitvā brahmavimānaṃ upapajjanti tassa sattassa sahabyataṃ. Tepi tattha honti manomayā pītibhakkhā sayaṃpabhā antalikkhacarā subhaṭṭhāyino, ciraṃ dīghamaddhānaṃ tiṭṭhanti. </div>
</div>
<div class="q" id="p_6D_78"> <div class="divNumber">42.</div> <div class="p">
<span class="pN">78</span>Tatra, bhikkhave, yo so satto paṭhamaṃ upapanno tassa evaṃ hoti—  ‘ahamasmi brahmā mahābrahmā abhibhū anabhibhūto aññadatthudaso vasavattī issaro kattā nimmātā seṭṭho sajitā vasī pitā bhūtabhabyānaṃ. Mayā ime sattā nimmitā. Taṃ kissa hetu? Mamañhi pubbe etadahosi—  <span class="smallFont">“</span>aho vata aññepi sattā itthattaṃ āgaccheyyun<span class="smallFont">”</span>ti. Iti mama ca manopaṇidhi, ime ca sattā itthattaṃ āgatā’ti. </div>
</div>
<div class="q" id="p_6D_79"> <div class="p">
<span class="pN">79</span>Yepi te sattā pacchā upapannā, tesampi evaṃ hoti—  ‘ayaṃ kho bhavaṃ brahmā mahābrahmā abhibhū anabhibhūto aññadatthudaso vasavattī issaro kattā nimmātā seṭṭho sajitā vasī pitā bhūtabhabyānaṃ. Iminā mayaṃ bhotā brahmunā nimmitā. Taṃ kissa hetu? Imañhi mayaṃ addasāma idha paṭhamaṃ upapannaṃ, mayaṃ panamha pacchā upapannā’ti. </div>
</div>
<div class="q" id="p_6D_80"> <div class="divNumber">43.</div> <div class="p">
<span class="pN">80</span>Tatra, bhikkhave, yo so satto paṭhamaṃ upapanno, so dīghāyukataro ca hoti vaṇṇavantataro ca mahesakkhataro ca. Ye pana te sattā pacchā upapannā, te appāyukatarā ca honti dubbaṇṇatarā ca appesakkhatarā ca. </div>
</div>
<div class="q" id="p_6D_81"> <div class="divNumber">44.</div> <div class="p">
<span class="pN">81</span>Ṭhānaṃ kho panetaṃ, bhikkhave, vijjati, yaṃ aññataro satto tamhā kāyā cavitvā itthattaṃ āgacchati. Itthattaṃ āgato samāno agārasmā anagāriyaṃ pabbajati. Agārasmā anagāriyaṃ pabbajito samāno ātappamanvāya padhānamanvāya anuyogamanvāya appamādamanvāya sammāmanasikāramanvāya tathārūpaṃ cetosamādhiṃ phusati, yathāsamāhite citte taṃ pubbenivāsaṃ anussarati, tato paraṃ nānussarati. </div>
</div>
<div class="q" id="p_6D_82"> <div class="p">
<span class="pN">82</span>So evamāha—  ‘yo kho so bhavaṃ brahmā <span class="bold">mahābrahmā</span> abhibhū anabhibhūto aññadatthudaso vasavattī issaro kattā nimmātā seṭṭho sajitā vasī pitā bhūtabhabyānaṃ, yena mayaṃ bhotā brahmunā nimmitā, so <span class="bold">nicco</span> dhuvo sassato avipariṇāmadhammo sassatisamaṃ tatheva ṭhassati. Ye pana mayaṃ ahumhā tena bhotā <span class="bold">brahmunā nimmitā</span>, te mayaṃ <span class="bold">aniccā</span> addhuvā appāyukā cavanadhammā itthattaṃ āgatā’ti. Idaṃ, bhikkhave, paṭhamaṃ ṭhānaṃ, yaṃ āgamma yaṃ ārabbha eke samaṇabrāhmaṇā ekaccasassatikā ekaccaasassatikā ekaccaṃ sassataṃ ekaccaṃ asassataṃ attānañca lokañca paññapenti. (1:<span class="italic">5</span>) </div>
</div>
<div class="q" id="p_6D_83"> <div class="divNumber">45.</div> <div class="p">
<span class="pN">83</span>Dutiye ca bhonto samaṇabrāhmaṇā kimāgamma kimārabbha ekaccasassatikā ekaccaasassatikā ekaccaṃ sassataṃ ekaccaṃ asassataṃ attānañca lokañca paññapenti? Santi, bhikkhave, khiḍḍāpadosikā nāma devā, te ativelaṃ hassakhiḍḍāratidhammasamāpannā viharanti. Tesaṃ ativelaṃ hassakhiḍḍāratidhammasamāpannānaṃ viharataṃ sati sammussati. Satiyā sammosā te devā tamhā kāyā cavanti. </div>
</div>
<div class="q" id="p_6D_84"> <div class="divNumber">46.</div> <div class="p">
<span class="pN">84</span>Ṭhānaṃ kho panetaṃ, bhikkhave, vijjati yaṃ aññataro satto tamhā kāyā cavitvā itthattaṃ āgacchati. Itthattaṃ āgato samāno agārasmā anagāriyaṃ pabbajati. Agārasmā anagāriyaṃ pabbajito samāno ātappamanvāya padhānamanvāya anuyogamanvāya appamādamanvāya sammāmanasikāramanvāya tathārūpaṃ cetosamādhiṃ phusati, yathāsamāhite citte taṃ pubbenivāsaṃ anussarati, tato paraṃ nānussarati. </div>
</div>
<div class="q" id="p_6D_85"> <div class="p">
<span class="pN">85</span>So evamāha—  ‘ye kho te bhonto devā na khiḍḍāpadosikā, te na ativelaṃ hassakhiḍḍāratidhammasamāpannā viharanti. Tesaṃ na ativelaṃ hassakhiḍḍāratidhammasamāpannānaṃ viharataṃ sati na sammussati. Satiyā <span class="bold">asammosā</span> te <span class="bold">devā</span> tamhā kāyā na cavanti; <span class="bold">niccā</span> dhuvā sassatā avipariṇāmadhammā sassatisamaṃ tatheva ṭhassanti. Ye pana mayaṃ ahumhā khiḍḍāpadosikā, te mayaṃ ativelaṃ hassakhiḍḍāratidhammasamāpannā viharimhā. Tesaṃ no ativelaṃ hassakhiḍḍāratidhammasamāpannānaṃ viharataṃ sati sammussati. Satiyā <span class="bold">sammosā</span> evaṃ mayaṃ tamhā kāyā cutā <span class="bold">aniccā</span> addhuvā appāyukā cavanadhammā itthattaṃ āgatā’ti. Idaṃ, bhikkhave, dutiyaṃ ṭhānaṃ, yaṃ āgamma yaṃ ārabbha eke samaṇabrāhmaṇā ekaccasassatikā ekaccaasassatikā ekaccaṃ sassataṃ ekaccaṃ asassataṃ attānañca lokañca paññapenti. (2:<span class="italic">6</span>) </div>
</div>
<div class="q" id="p_6D_86"> <div class="divNumber">47.</div> <div class="p">
<span class="pN">86</span>Tatiye ca bhonto samaṇabrāhmaṇā kimāgamma kimārabbha ekaccasassatikā ekaccaasassatikā ekaccaṃ sassataṃ ekaccaṃ asassataṃ attānañca lokañca paññapenti? Santi, bhikkhave, manopadosikā nāma devā, te ativelaṃ aññamaññaṃ upanijjhāyanti. Te ativelaṃ aññamaññaṃ upanijjhāyantā aññamaññamhi cittāni padūsenti. Te aññamaññaṃ paduṭṭhacittā kilantakāyā kilantacittā. Te devā tamhā kāyā cavanti. </div>
</div>
<div class="q" id="p_6D_87"> <div class="divNumber">48.</div> <div class="p">
<span class="pN">87</span>Ṭhānaṃ kho panetaṃ, bhikkhave, vijjati yaṃ aññataro satto tamhā kāyā cavitvā itthattaṃ āgacchati. Itthattaṃ āgato samāno agārasmā anagāriyaṃ pabbajati. Agārasmā anagāriyaṃ pabbajito samāno ātappamanvāya padhānamanvāya anuyogamanvāya appamādamanvāya sammāmanasikāramanvāya tathārūpaṃ cetosamādhiṃ phusati, yathāsamāhite citte taṃ pubbenivāsaṃ anussarati, tato paraṃ nānussarati. </div>
</div>
<div class="q" id="p_6D_88"> <div class="p">
<span class="pN">88</span>So evamāha—  ‘ye kho te bhonto <span class="bold">devā</span> na manopadosikā, te nātivelaṃ aññamaññaṃ upanijjhāyanti. Te nātivelaṃ aññamaññaṃ upanijjhāyantā aññamaññamhi cittāni nappadūsenti. Te aññamaññaṃ <span class="bold">appaduṭṭhacittā</span> akilantakāyā akilantacittā. Te devā tamhā kāyā na cavanti, <span class="bold">niccā</span> dhuvā sassatā avipariṇāmadhammā sassatisamaṃ tatheva ṭhassanti. Ye pana mayaṃ ahumhā manopadosikā, te mayaṃ ativelaṃ aññamaññaṃ upanijjhāyimhā. Te mayaṃ ativelaṃ aññamaññaṃ upanijjhāyantā aññamaññamhi cittāni padūsimhā, te mayaṃ aññamaññaṃ <span class="bold">paduṭṭhacittā</span> kilantakāyā kilantacittā. Evaṃ mayaṃ tamhā kāyā cutā <span class="bold">aniccā</span> addhuvā appāyukā cavanadhammā itthattaṃ āgatā’ti. Idaṃ, bhikkhave, tatiyaṃ ṭhānaṃ, yaṃ āgamma yaṃ ārabbha eke samaṇabrāhmaṇā ekaccasassatikā ekaccaasassatikā ekaccaṃ sassataṃ ekaccaṃ asassataṃ attānañca lokañca paññapenti. (3:<span class="italic">7</span>) </div>
</div>
<div class="q" id="p_6D_89"> <div class="divNumber">49.</div> <div class="p">
<span class="pN">89</span>Catutthe ca bhonto samaṇabrāhmaṇā kimāgamma kimārabbha ekaccasassatikā ekaccaasassatikā ekaccaṃ sassataṃ ekaccaṃ asassataṃ attānañca lokañca paññapenti? Idha, bhikkhave, ekacco samaṇo vā brāhmaṇo vā takkī hoti vīmaṃsī. So takkapariyāhataṃ vīmaṃsānucaritaṃ sayampaṭibhānaṃ evamāha—  ‘yaṃ kho idaṃ vuccati <span class="bold">cakkhuṃ</span> itipi <span class="bold">sotaṃ</span> itipi <span class="bold">ghānaṃ</span> itipi <span class="bold">jivhā</span> itipi <span class="bold">kāyo</span> itipi, ayaṃ <span class="bold">attā anicco</span> addhuvo asassato vipariṇāmadhammo. Yañca kho idaṃ vuccati <span class="bold">cittan</span>ti vā manoti vā viññāṇanti vā ayaṃ <span class="bold">attā nicco</span> dhuvo sassato avipariṇāmadhammo sassatisamaṃ tatheva ṭhassatī’ti. Idaṃ, bhikkhave, catutthaṃ ṭhānaṃ, yaṃ āgamma yaṃ ārabbha eke samaṇabrāhmaṇā ekaccasassatikā ekaccaasassatikā ekaccaṃ sassataṃ ekaccaṃ asassataṃ attānañca lokañca paññapenti. (4:<span class="italic">8</span>) </div>
</div>
<div class="q" id="p_6D_90"> <div class="divNumber">50.</div> <div class="p">
<span class="pN">90</span>Imehi kho te, bhikkhave, samaṇabrāhmaṇā ekaccasassatikā ekaccaasassatikā ekaccaṃ sassataṃ ekaccaṃ asassataṃ attānañca lokañca paññapenti catūhi vatthūhi. Ye hi keci, bhikkhave, samaṇā vā brāhmaṇā vā ekaccasassatikā ekaccaasassatikā ekaccaṃ sassataṃ ekaccaṃ asassataṃ attānañca lokañca paññapenti, sabbe te imeheva catūhi vatthūhi, etesaṃ vā aññatarena; natthi ito bahiddhā. </div>
</div>
<div class="q" id="p_6D_91"> <div class="divNumber">51.</div> <div class="p">
<span class="pN">91</span>Tayidaṃ, bhikkhave, tathāgato pajānāti—  ‘ime diṭṭhiṭṭhānā evaṃgahitā evaṃparāmaṭṭhā evaṃgatikā bhavanti evaṃabhisamparāyā’ti. Tañca tathāgato pajānāti, tato ca uttaritaraṃ pajānāti, tañca pajānanaṃ na parāmasati, aparāmasato cassa paccattaññeva nibbuti viditā. Vedanānaṃ samudayañca atthaṅgamañca assādañca ādīnavañca nissaraṇañca yathābhūtaṃ viditvā anupādāvimutto, bhikkhave, tathāgato. </div>
</div>
<div class="q" id="p_6D_92"> <div class="divNumber">52.</div> <div class="p">
<span class="pN">92</span>Ime kho te, bhikkhave, dhammā gambhīrā duddasā duranubodhā santā paṇītā atakkāvacarā nipuṇā paṇḍitavedanīyā, ye tathāgato sayaṃ abhiññā sacchikatvā pavedeti, yehi tathāgatassa yathābhuccaṃ vaṇṇaṃ sammā vadamānā vadeyyuṃ. </div>
</div>
</html>
