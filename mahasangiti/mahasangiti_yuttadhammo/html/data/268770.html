<html>
<div class="i">5.1.1 Rājadattattheragāthā</div>
<div class="h">Pañcakanipāta</div>
<div class="h">Paṭhamavagga</div>
<div class="h">Rājadattattheragāthā</div>
<div class="q" id="p_19Th1_567"> <div class="divNumber">315.</div> <div class="p"> <table class="singleColumn"> <tr> <td> <div class="pN">567</div> <div class="G">“Bhikkhu sivathikaṃ gantvā,</div> </td> </tr> <tr> <td> <div class="G">Addasa itthimujjhitaṃ;</div> </td> </tr> <tr> <td> <div class="G">Apaviddhaṃ susānasmiṃ,</div> </td> </tr> <tr> <td> <div class="G">Khajjantiṃ kimihī phuṭaṃ.</div> </td> </tr> </table> </div>
</div>
<div class="q" id="p_19Th1_568"> <div class="divNumber">316.</div> <div class="p"> <table class="singleColumn"> <tr> <td> <div class="pN">568</div> <div class="G">Yañhi eke jigucchanti,</div> </td> </tr> <tr> <td> <div class="G">mataṃ disvāna pāpakaṃ;</div> </td> </tr> <tr> <td> <div class="G">Kāmarāgo pāturahu,</div> </td> </tr> <tr> <td> <div class="G">andhova savatī ahuṃ.</div> </td> </tr> </table> </div>
</div>
<div class="q" id="p_19Th1_569"> <div class="divNumber">317.</div> <div class="p"> <table class="singleColumn"> <tr> <td> <div class="pN">569</div> <div class="G">Oraṃ odanapākamhā,</div> </td> </tr> <tr> <td> <div class="G">tamhā ṭhānā apakkamiṃ;</div> </td> </tr> <tr> <td> <div class="G">Satimā sampajānohaṃ,</div> </td> </tr> <tr> <td> <div class="G">ekamantaṃ upāvisiṃ.</div> </td> </tr> </table> </div>
</div>
<div class="q" id="p_19Th1_570"> <div class="divNumber">318.</div> <div class="p"> <table class="singleColumn"> <tr> <td> <div class="pN">570</div> <div class="G">Tato me manasīkāro,</div> </td> </tr> <tr> <td> <div class="G">yoniso udapajjatha;</div> </td> </tr> <tr> <td> <div class="G">Ādīnavo pāturahu,</div> </td> </tr> <tr> <td> <div class="G">nibbidā samatiṭṭhatha.</div> </td> </tr> </table> </div>
</div>
<div class="q" id="p_19Th1_571"> <div class="divNumber">319.</div> <div class="p"> <table class="singleColumn"> <tr> <td> <div class="pN">571</div> <div class="G">Tato cittaṃ vimucci me,</div> </td> </tr> <tr> <td> <div class="G">passa dhammasudhammataṃ;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">kataṃ buddhassa sāsanan”ti.</div> </td> </tr> </table> </div>
</div>
<div class="CENTER" id="p_19Th1_572">
<span class="pN">572</span>…  Rājadatto thero… .</div>
</html>
