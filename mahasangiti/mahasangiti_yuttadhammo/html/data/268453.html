<html>
<div class="i">3.3.9 Dhātusosaṃsandanasutta</div>
<div class="h">Tikanipāta</div>
<div class="h">Tatiyavagga</div>
<div class="h">Dhātusosaṃsandanasutta</div>
<div class="q" id="p_18It_515"> <div class="divNumber">78.</div> <div class="p">
<span class="pN">515</span>Vuttañhetaṃ bhagavatā vuttamarahatāti me sutaṃ—  </div>
</div>
<div class="q" id="p_18It_516"> <div class="p">
<span class="pN">516</span>“Dhātuso, bhikkhave, sattā sattehi saddhiṃ saṃsandanti samenti. Hīnādhimuttikā sattā hīnādhimuttikehi sattehi saddhiṃ saṃsandanti samenti, kalyāṇādhimuttikā sattā kalyāṇādhimuttikehi sattehi saddhiṃ saṃsandanti samenti. </div>
</div>
<div class="q" id="p_18It_517"> <div class="p">
<span class="pN">517</span>Atītampi, bhikkhave, addhānaṃ dhātusova sattā sattehi saddhiṃ saṃsandiṃsu samiṃsu. Hīnādhimuttikā sattā hīnādhimuttikehi sattehi saddhiṃ saṃsandiṃsu samiṃsu, kalyāṇādhimuttikā sattā kalyāṇādhimuttikehi sattehi saddhiṃ saṃsandiṃsu samiṃsu. </div>
</div>
<div class="q" id="p_18It_518"> <div class="p">
<span class="pN">518</span>Anāgatampi, bhikkhave, addhānaṃ dhātusova sattā sattehi saddhiṃ saṃsandissanti samessanti. Hīnādhimuttikā sattā hīnādhimuttikehi sattehi saddhiṃ saṃsandissanti samessanti, kalyāṇādhimuttikā sattā kalyāṇādhimuttikehi sattehi saddhiṃ saṃsandissanti samessanti. </div>
</div>
<div class="q" id="p_18It_519"> <div class="p">
<span class="pN">519</span>Etarahipi, bhikkhave, paccuppannaṃ addhānaṃ dhātusova sattā sattehi saddhiṃ saṃsandanti samenti. Hīnādhimuttikā sattā hīnādhimuttikehi sattehi saddhiṃ saṃsandanti samenti, kalyāṇādhimuttikā sattā kalyāṇādhimuttikehi sattehi saddhiṃ saṃsandanti samentī”ti. Etamatthaṃ bhagavā avoca. Tatthetaṃ iti vuccati—  </div>
</div>
<div class="q" id="p_18It_520"> <div class="p"> <table class="singleColumn"> <tr> <td> <div class="pN">520</div> <div class="G">“Saṃsaggā vanatho jāto,</div> </td> </tr> <tr> <td> <div class="G">asaṃsaggena chijjati;</div> </td> </tr> <tr> <td> <div class="G">Parittaṃ dārumāruyha,</div> </td> </tr> <tr> <td> <div class="G">yathā sīde mahaṇṇave.</div> </td> </tr> </table> </div>
</div>
<div class="q" id="p_18It_521"> <div class="p"> <table class="singleColumn"> <tr> <td> <div class="pN">521</div> <div class="G">Evaṃ kusītamāgamma,</div> </td> </tr> <tr> <td> <div class="G">sādhujīvīpi sīdati;</div> </td> </tr> <tr> <td> <div class="G">Tasmā taṃ parivajjeyya,</div> </td> </tr> <tr> <td> <div class="G">kusītaṃ hīnavīriyaṃ.</div> </td> </tr> </table> </div>
</div>
<div class="q" id="p_18It_522"> <div class="p"> <table class="singleColumn"> <tr> <td> <div class="pN">522</div> <div class="G">Pavivittehi ariyehi,</div> </td> </tr> <tr> <td> <div class="G">pahitattehi jhāyibhi;</div> </td> </tr> <tr> <td> <div class="G">Niccaṃ āraddhaviriyehi,</div> </td> </tr> <tr> <td> <div class="G">paṇḍitehi sahāvase”ti.</div> </td> </tr> </table> </div>
</div>
<div class="q" id="p_18It_523"> <div class="p">
<span class="pN">523</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_524">
<span class="pN">524</span>Navamaṃ.</div>
</html>
