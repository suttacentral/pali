<html>
<div class="i">1.10 Piṇḍolabhāradvājattheraapadāna</div>
<div class="h">Buddhavagga</div>
<div class="h">Piṇḍolabhāradvājattheraapadāna</div>
<div class="q" id="p_20Ap1_635"> <div class="divNumber">613.</div> <div class="p"> <table class="singleColumn"> <tr> <td> <div class="pN">635</div> <div class="G">“Padumuttaro nāma jino,</div> </td> </tr> <tr> <td> <div class="G">sayambhū aggapuggalo;</div> </td> </tr> <tr> <td> <div class="G">Purato himavantassa,</div> </td> </tr> <tr> <td> <div class="G">cittakūṭe vasī tadā.</div> </td> </tr> </table> </div>
</div>
<div class="q" id="p_20Ap1_636"> <div class="divNumber">614.</div> <div class="p"> <table class="singleColumn"> <tr> <td> <div class="pN">636</div> <div class="G">Abhītarūpo tatthāsiṃ,</div> </td> </tr> <tr> <td> <div class="G">migarājā catukkamo;</div> </td> </tr> <tr> <td> <div class="G">Tassa saddaṃ suṇitvāna,</div> </td> </tr> <tr> <td> <div class="G">vikkhambhanti bahujjanā.</div> </td> </tr> </table> </div>
</div>
<div class="q" id="p_20Ap1_637"> <div class="divNumber">615.</div> <div class="p"> <table class="singleColumn"> <tr> <td> <div class="pN">637</div> <div class="G">Suphullaṃ padumaṃ gayha,</div> </td> </tr> <tr> <td> <div class="G">upagacchiṃ narāsabhaṃ;</div> </td> </tr> <tr> <td> <div class="G">Vuṭṭhitassa samādhimhā,</div> </td> </tr> <tr> <td> <div class="G">buddhassa abhiropayiṃ.</div> </td> </tr> </table> </div>
</div>
<div class="q" id="p_20Ap1_638"> <div class="divNumber">616.</div> <div class="p"> <table class="singleColumn"> <tr> <td> <div class="pN">638</div> <div class="G">Catuddisaṃ namassitvā,</div> </td> </tr> <tr> <td> <div class="G">buddhaseṭṭhaṃ naruttamaṃ;</div> </td> </tr> <tr> <td> <div class="G">Sakaṃ cittaṃ pasādetvā,</div> </td> </tr> <tr> <td> <div class="G">sīhanādaṃ nadiṃ ahaṃ.</div> </td> </tr> </table> </div>
</div>
<div class="q" id="p_20Ap1_639"> <div class="divNumber">617.</div> <div class="p"> <table class="singleColumn"> <tr> <td> <div class="pN">639</div> <div class="G">Padumuttaro lokavidū,</div> </td> </tr> <tr> <td> <div class="G">āhutīnaṃ paṭiggaho;</div> </td> </tr> <tr> <td> <div class="G">Sakāsane nisīditvā,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_20Ap1_640"> <div class="divNumber">618.</div> <div class="p"> <table class="singleColumn"> <tr> <td> <div class="pN">640</div> <div class="G">Buddhassa giramaññāya,</div> </td> </tr> <tr> <td> <div class="G">Sabbe devā samāgatā;</div> </td> </tr> <tr> <td> <div class="G">‘Āgato vadataṃ seṭṭho,</div> </td> </tr> <tr> <td> <div class="G">Dhammaṃ sossāma taṃ mayaṃ’.</div> </td> </tr> </table> </div>
</div>
<div class="q" id="p_20Ap1_641"> <div class="divNumber">619.</div> <div class="p"> <table class="singleColumn"> <tr> <td> <div class="pN">641</div> <div class="G">Tesaṃ hāsaparetānaṃ,</div> </td> </tr> <tr> <td> <div class="G">purato lokanāyako;</div> </td> </tr> <tr> <td> <div class="G">Mama saddaṃ pakittesi,</div> </td> </tr> <tr> <td> <div class="G">dīghadassī mahāmuni.</div> </td> </tr> </table> </div>
</div>
<div class="q" id="p_20Ap1_642"> <div class="divNumber">620.</div> <div class="p"> <table class="singleColumn"> <tr> <td> <div class="pN">642</div> <div class="G">Yenidaṃ padumaṃ dinnaṃ,</div> </td> </tr> <tr> <td> <div class="G">sīhanādo ca nādito;</div> </td> </tr> <tr> <td> <div class="G">Tamahaṃ kittayissāmi,</div> </td> </tr> <tr> <td> <div class="G">suṇātha mama bhāsato.</div> </td> </tr> </table> </div>
</div>
<div class="q" id="p_20Ap1_643"> <div class="divNumber">621.</div> <div class="p"> <table class="singleColumn"> <tr> <td> <div class="pN">643</div> <div class="G">Ito aṭṭhamake kappe,</div> </td> </tr> <tr> <td> <div class="G">cakkavattī bhavissati;</div> </td> </tr> <tr> <td> <div class="G">Sattaratanasampanno,</div> </td> </tr> <tr> <td> <div class="G">catudīpamhi issaro.</div> </td> </tr> </table> </div>
</div>
<div class="q" id="p_20Ap1_644"> <div class="divNumber">622.</div> <div class="p"> <table class="singleColumn"> <tr> <td> <div class="pN">644</div> <div class="G">Kārayissati issariyaṃ,</div> </td> </tr> <tr> <td> <div class="G">mahiyā catusaṭṭhiyā;</div> </td> </tr> <tr> <td> <div class="G">Padumo nāma nāmena,</div> </td> </tr> <tr> <td> <div class="G">cakkavattī mahabbalo.</div> </td> </tr> </table> </div>
</div>
<div class="q" id="p_20Ap1_645"> <div class="divNumber">623.</div> <div class="p"> <table class="singleColumn"> <tr> <td> <div class="pN">645</div> <div class="G">Kappasatasahassamhi,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_646"> <div class="divNumber">624.</div> <div class="p"> <table class="singleColumn"> <tr> <td> <div class="pN">646</div> <div class="G">Pakāsite pāvacane,</div> </td> </tr> <tr> <td> <div class="G">brahmabandhu bhavissati;</div> </td> </tr> <tr> <td> <div class="G">Brahmaññā abhinikkhamma,</div> </td> </tr> <tr> <td> <div class="G">pabbajissati tāvade.</div> </td> </tr> </table> </div>
</div>
<div class="q" id="p_20Ap1_647"> <div class="divNumber">625.</div> <div class="p"> <table class="singleColumn"> <tr> <td> <div class="pN">647</div> <div class="G">Padhānapahitatto so,</div> </td> </tr> <tr> <td> <div class="G">upasanto nirūpadhi;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">nibbāyissatināsavo.</div> </td> </tr> </table> </div>
</div>
<div class="q" id="p_20Ap1_648"> <div class="divNumber">626.</div> <div class="p"> <table class="singleColumn"> <tr> <td> <div class="pN">648</div> <div class="G">Vijane pantaseyyamhi,</div> </td> </tr> <tr> <td> <div class="G">vāḷamigasamākule;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">nibbāyissatināsavo.</div> </td> </tr> </table> </div>
</div>
<div class="q" id="p_20Ap1_649"> <div class="divNumber">627.</div> <div class="p"> <table class="singleColumn"> <tr> <td> <div class="pN">649</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_650"> <div class="p">
<span class="pN">650</span>Itthaṃ sudaṃ āyasmā piṇḍolabhāradvājo thero imā gāthāyo abhāsitthāti. </div>
</div>
<div class="CENTER" id="p_20Ap1_651">
<span class="pN">651</span>Piṇḍolabhāradvājattherassāpadānaṃ aṭṭhamaṃ.</div>
</html>
