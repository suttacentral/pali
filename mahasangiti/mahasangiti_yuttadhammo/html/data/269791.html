<html>
<div class="i">7.1.5 Dīpikaṅgapañha</div>
<div class="h">Opammakathāpañha</div>
<div class="h">Gadrabhavagga</div>
<div class="h">Dīpikaṅgapañha</div>
<div class="q" id="p_28Mi_1676"> <div class="divNumber">229.</div> <div class="p">
<span class="pN">1676</span>“Bhante nāgasena, ‘dīpikassa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti? “Yathā, mahārāja, dīpiko araññe tiṇagahanaṃ vā vanagahanaṃ vā pabbatagahanaṃ vā nissāya nilīyitvā mige gaṇhāti; evameva kho, mahārāja, yoginā yogāvacarena vivekaṃ sevitabbaṃ araññaṃ rukkhamūlaṃ pabbataṃ kandaraṃ giriguhaṃ susānaṃ vanapatthaṃ abbhokāsaṃ palālapuñjaṃ appasaddaṃ appanigghosaṃ vijanavātaṃ manussarāhaseyyakaṃ paṭisallānasāruppaṃ; vivekaṃ sevamāno hi, mahārāja, yogī yogāvacaro nacirasseva chaḷabhiññāsu ca vasibhāvaṃ pāpuṇāti. Idaṃ, mahārāja, dīpikassa paṭhamaṃ aṅgaṃ gahetabbaṃ. Bhāsitampetaṃ, mahārāja, therehi dhammasaṅgāhakehi—  </div>
</div>
<div class="q" id="p_28Mi_1677"> <div class="p"> <table class="singleColumn"> <tr> <td> <div class="pN">1677</div> <div class="G">‘Yathāpi dīpiko nāma,</div> </td> </tr> <tr> <td> <div class="G">nilīyitvā gaṇhate mige;</div> </td> </tr> <tr> <td> <div class="G">Tathevāyaṃ buddhaputto,</div> </td> </tr> <tr> <td> <div class="G">yuttayogo vipassako;</div> </td> </tr> <tr> <td> <div class="G">Araññaṃ pavisitvāna,</div> </td> </tr> <tr> <td> <div class="G">gaṇhāti phalamuttaman’ti.</div> </td> </tr> </table> </div>
</div>
<div class="q" id="p_28Mi_1678"> <div class="p">
<span class="pN">1678</span>Puna caparaṃ, mahārāja, dīpiko yaṃ kiñci pasuṃ vadhitvā vāmena passena patitaṃ na bhakkheti; evameva kho, mahārāja, yoginā yogāvacarena veḷudānena vā pattadānena vā pupphadānena vā phaladānena vā sinānadānena vā mattikādānena vā cuṇṇadānena vā dantakaṭṭhadānena vā mukhodakadānena vā cātukamyatāya vā muggasupyatāya vā pāribhaṭyatāya vā jaṅghapesanīyena vā vejjakammena vā dūtakammena vā pahiṇagamanena vā piṇḍapaṭipiṇḍena vā dānānuppadānena vā vatthuvijjāya vā nakkhattavijjāya vā aṅgavijjāya vā aññataraññatarena vā buddhappaṭikuṭṭhena micchājīvena nipphāditaṃ bhojanaṃ na bhuñjitabbaṃ vāmena passena patitaṃ pasuṃ viya dīpiko. Idaṃ, mahārāja, dīpikassa dutiyaṃ aṅgaṃ gahetabbaṃ. Bhāsitampetaṃ, mahārāja, therena sāriputtena dhammasenāpatinā—  </div>
</div>
<div class="q" id="p_28Mi_1679"> <div class="p"> <table class="singleColumn"> <tr> <td> <div class="pN">1679</div> <div class="G">‘Vacīviññattivipphārā,</div> </td> </tr> <tr> <td> <div class="G">uppannaṃ madhupāyasaṃ;</div> </td> </tr> <tr> <td> <div class="G">Sace bhutto bhaveyyāhaṃ,</div> </td> </tr> <tr> <td> <div class="G">sājīvo garahito mama.</div> </td> </tr> </table> </div>
</div>
<div class="q" id="p_28Mi_1680"> <div class="p"> <table class="singleColumn"> <tr> <td> <div class="pN">1680</div> <div class="G">Yadipi me antaguṇaṃ,</div> </td> </tr> <tr> <td> <div class="G">nikkhamitvā bahī care;</div> </td> </tr> <tr> <td> <div class="G">Neva bhindeyyamājīvaṃ,</div> </td> </tr> <tr> <td> <div class="G">cajamānopi jīvitan’”ti.</div> </td> </tr> </table> </div>
</div>
<div class="CENTER" id="p_28Mi_1681">
<span class="pN">1681</span>Dīpikaṅgapañho pañcamo.</div>
</html>
