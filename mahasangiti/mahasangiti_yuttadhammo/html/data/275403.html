<html>
<div class="i">1.4.10 Ādhipateyyasutta</div>
<div class="h">Paṭhamapaṇṇāsaka</div>
<div class="h">Devadūtavagga</div>
<div class="h">Ādhipateyyasutta</div>
<div class="q" id="p_15A3_262"> <div class="divNumber">40.</div> <div class="p">
<span class="pN">262</span>“Tīṇimāni, bhikkhave, ādhipateyyāni. Katamāni tīṇi? Attādhipateyyaṃ, lokādhipateyyaṃ, dhammādhipateyyaṃ. Katamañca, bhikkhave, attādhipateyyaṃ? Idha, bhikkhave, bhikkhu araññagato vā rukkhamūlagato vā suññāgāragato vā iti paṭisañcikkhati—  ‘na kho panāhaṃ cīvarahetu agārasmā anagāriyaṃ pabbajito. Na piṇḍapātahetu, na senāsanahetu, na itibhavābhavahetu agārasmā anagāriyaṃ pabbajito. Api ca khomhi otiṇṇo jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto. Appeva nāma imassa kevalassa dukkhakkhandhassa antakiriyā paññāyethāti. Ahañceva kho pana yādisake kāme ohāya agārasmā anagāriyaṃ pabbajito tādisake vā kāme pariyeseyyaṃ tato vā pāpiṭṭhatare, na metaṃ patirūpan’ti. So iti paṭisañcikkhati—  ‘āraddhaṃ kho pana me vīriyaṃ bhavissati asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggan’ti. So attānaṃyeva adhipatiṃ karitvā akusalaṃ pajahati, kusalaṃ bhāveti, sāvajjaṃ pajahati, anavajjaṃ bhāveti, suddhaṃ attānaṃ pariharati. Idaṃ vuccati, bhikkhave, attādhipateyyaṃ. </div>
</div>
<div class="q" id="p_15A3_263"> <div class="p">
<span class="pN">263</span>Katamañca, bhikkhave, lokādhipateyyaṃ? Idha, bhikkhave, bhikkhu araññagato vā rukkhamūlagato vā suññāgāragato vā iti paṭisañcikkhati—  ‘na kho panāhaṃ cīvarahetu agārasmā anagāriyaṃ pabbajito. Na piṇḍapātahetu, na senāsanahetu, na itibhavābhavahetu agārasmā anagāriyaṃ pabbajito. Api ca khomhi otiṇṇo jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto. Appeva nāma imassa kevalassa dukkhakkhandhassa antakiriyā paññāyethā’ti. Ahañceva kho pana evaṃ pabbajito samāno kāmavitakkaṃ vā vitakkeyyaṃ, byāpādavitakkaṃ vā vitakkeyyaṃ, vihiṃsāvitakkaṃ vā vitakkeyyaṃ, mahā kho panāyaṃ lokasannivāso. Mahantasmiṃ kho pana lokasannivāse santi samaṇabrāhmaṇā iddhimanto dibbacakkhukā paracittaviduno. Te dūratopi passanti, āsannāpi na dissanti, cetasāpi cittaṃ pajānanti. Tepi maṃ evaṃ jāneyyuṃ—  ‘passatha, bho, imaṃ kulaputtaṃ saddhā agārasmā anagāriyaṃ pabbajito samāno vokiṇṇo viharati pāpakehi akusalehi dhammehī’ti. Devatāpi kho santi iddhimantiniyo dibbacakkhukā paracittaviduniyo. Tā dūratopi passanti, āsannāpi na dissanti, cetasāpi cittaṃ jānanti. Tāpi maṃ evaṃ jāneyyuṃ—  ‘passatha, bho, imaṃ kulaputtaṃ saddhā agārasmā anagāriyaṃ pabbajito samāno vokiṇṇo viharati pāpakehi akusalehi dhammehī’ti. So iti paṭisañcikkhati—  ‘āraddhaṃ kho pana me vīriyaṃ bhavissati asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggan’ti. So lokaṃyeva adhipatiṃ karitvā akusalaṃ pajahati, kusalaṃ bhāveti, sāvajjaṃ pajahati, anavajjaṃ bhāveti, suddhaṃ attānaṃ pariharati. Idaṃ vuccati, bhikkhave, lokādhipateyyaṃ. </div>
</div>
<div class="q" id="p_15A3_264"> <div class="p">
<span class="pN">264</span>Katamañca, bhikkhave, dhammādhipateyyaṃ? Idha, bhikkhave, bhikkhu araññagato vā rukkhamūlagato vā suññāgāragato vā iti paṭisañcikkhati—  ‘na kho panāhaṃ cīvarahetu agārasmā anagāriyaṃ pabbajito. Na piṇḍapātahetu, na senāsanahetu, na itibhavābhavahetu agārasmā anagāriyaṃ pabbajito. Api ca khomhi otiṇṇo jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto. Appeva nāma imassa kevalassa dukkhakkhandhassa antakiriyā paññāyethāti. Svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhīti. Santi kho pana me sabrahmacārī jānaṃ passaṃ viharanti. Ahañceva kho pana evaṃ svākkhāte dhammavinaye pabbajito samāno kusīto vihareyyaṃ pamatto, na metaṃ assa patirūpan’ti. So iti paṭisañcikkhati—  ‘āraddhaṃ kho pana me vīriyaṃ bhavissati asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggan’ti. So dhammaṃyeva adhipatiṃ karitvā akusalaṃ pajahati, kusalaṃ bhāveti, sāvajjaṃ pajahati, anavajjaṃ bhāveti, suddhaṃ attānaṃ pariharati. Idaṃ vuccati, bhikkhave, dhammādhipateyyaṃ. Imāni kho, bhikkhave, tīṇi ādhipateyyānīti. </div>
</div>
<div class="q" id="p_15A3_265"> <div class="p"> <table class="singleColumn"> <tr> <td> <div class="pN">265</div> <div class="G">Natthi loke raho nāma,</div> </td> </tr> <tr> <td> <div class="G">pāpakammaṃ pakubbato;</div> </td> </tr> <tr> <td> <div class="G">Attā te purisa jānāti,</div> </td> </tr> <tr> <td> <div class="G">saccaṃ vā yadi vā musā.</div> </td> </tr> </table> </div>
</div>
<div class="q" id="p_15A3_266"> <div class="p"> <table class="singleColumn"> <tr> <td> <div class="pN">266</div> <div class="G">Kalyāṇaṃ vata bho sakkhi,</div> </td> </tr> <tr> <td> <div class="G">attānaṃ atimaññasi;</div> </td> </tr> <tr> <td> <div class="G">Yo santaṃ attani pāpaṃ,</div> </td> </tr> <tr> <td> <div class="G">attānaṃ parigūhasi.</div> </td> </tr> </table> </div>
</div>
<div class="q" id="p_15A3_267"> <div class="p"> <table class="singleColumn"> <tr> <td> <div class="pN">267</div> <div class="G">Passanti devā ca tathāgatā ca,</div> </td> </tr> <tr> <td> <div class="G">Lokasmiṃ bālaṃ visamaṃ carantaṃ;</div> </td> </tr> <tr> <td> <div class="G">Tasmā hi attādhipateyyako ca,</div> </td> </tr> <tr> <td> <div class="G">Lokādhipo ca nipako ca jhāyī;</div> </td> </tr> <tr> <td> <div class="G">Dhammādhipo ca anudhammacārī,</div> </td> </tr> <tr> <td> <div class="G">Na hīyati saccaparakkamo muni.</div> </td> </tr> </table> </div>
</div>
<div class="q" id="p_15A3_268"> <div class="p"> <table class="singleColumn"> <tr> <td> <div class="pN">268</div> <div class="G">Pasayha māraṃ abhibhuyya antakaṃ,</div> </td> </tr> <tr> <td> <div class="G">Yo ca phusī jātikkhayaṃ padhānavā;</div> </td> </tr> <tr> <td> <div class="G">So tādiso lokavidū sumedho,</div> </td> </tr> <tr> <td> <div class="G">Sabbesu dhammesu atammayo munī”ti.</div> </td> </tr> </table> </div>
</div>
<div class="CENTER" id="p_15A3_269">
<span class="pN">269</span>Dasamaṃ.</div>
<div class="CENTER" id="p_15A3_270">
<span class="pN">270</span>Devadūtavaggo catuttho.</div>
<div class="SUMMARY" id="p_15A3_271">
<span class="pN">271</span><span class="firstLetter">T</span>assuddānaṃ</div>
<div class="q" id="p_15A3_272"> <div class="p"> <table class="singleColumn"> <tr> <td> <div class="pN">272</div> <div class="G">Brahma ānanda sāriputto,</div> </td> </tr> <tr> <td> <div class="G">Nidānaṃ hatthakena ca;</div> </td> </tr> <tr> <td> <div class="G">Dūtā duve ca rājāno,</div> </td> </tr> <tr> <td> <div class="G">Sukhumālādhipateyyena cāti.</div> </td> </tr> </table> </div>
</div>
</html>
