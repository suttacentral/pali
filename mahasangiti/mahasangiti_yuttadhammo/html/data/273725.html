<html>
<div class="i">2.3.10 Nānātitthiyasāvakasutta</div>
<div class="h">Devaputtasaṃyutta</div>
<div class="h">Nānātitthiyavagga</div>
<div class="h">Nānātitthiyasāvakasutta</div>
<div class="q" id="p_12S1_556"> <div class="divNumber">111.</div> <div class="p">
<span class="pN">556</span>Evaṃ me sutaṃ—  ekaṃ samayaṃ bhagavā rājagahe viharati veḷuvane kalandakanivāpe. Atha kho sambahulā nānātitthiyasāvakā devaputtā asamo ca sahali ca nīko ca ākoṭako ca vegabbhari ca māṇavagāmiyo ca abhikkantāya rattiyā abhikkantavaṇṇā kevalakappaṃ veḷuvanaṃ obhāsetvā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ aṭṭhaṃsu. Ekamantaṃ ṭhito kho asamo devaputto pūraṇaṃ kassapaṃ ārabbha bhagavato santike imaṃ gāthaṃ abhāsi—  </div>
</div>
<div class="q" id="p_12S1_557"> <div class="p"> <table class="singleColumn"> <tr> <td> <div class="pN">557</div> <div class="G">“Idha chinditamārite,</div> </td> </tr> <tr> <td> <div class="G">Hatajānīsu kassapo;</div> </td> </tr> <tr> <td> <div class="G">Na pāpaṃ samanupassati,</div> </td> </tr> <tr> <td> <div class="G">Puññaṃ vā pana attano;</div> </td> </tr> <tr> <td> <div class="G">Sa ve vissāsamācikkhi,</div> </td> </tr> <tr> <td> <div class="G">Satthā arahati mānanan”ti.</div> </td> </tr> </table> </div>
</div>
<div class="q" id="p_12S1_558"> <div class="p">
<span class="pN">558</span>Atha kho sahali devaputto makkhaliṃ gosālaṃ ārabbha bhagavato santike imaṃ gāthaṃ abhāsi—  </div>
</div>
<div class="q" id="p_12S1_559"> <div class="p"> <table class="singleColumn"> <tr> <td> <div class="pN">559</div> <div class="G">“Tapojigucchāya susaṃvutatto,</div> </td> </tr> <tr> <td> <div class="G">Vācaṃ pahāya kalahaṃ janena;</div> </td> </tr> <tr> <td> <div class="G">Samosavajjā virato saccavādī,</div> </td> </tr> <tr> <td> <div class="G">Na hi nūna tādisaṃ karoti pāpan”ti.</div> </td> </tr> </table> </div>
</div>
<div class="q" id="p_12S1_560"> <div class="p">
<span class="pN">560</span>Atha kho nīko devaputto nigaṇṭhaṃ nāṭaputtaṃ ārabbha bhagavato santike imaṃ gāthaṃ abhāsi—  </div>
</div>
<div class="q" id="p_12S1_561"> <div class="p"> <table class="singleColumn"> <tr> <td> <div class="pN">561</div> <div class="G">“Jegucchī nipako bhikkhu,</div> </td> </tr> <tr> <td> <div class="G">Cātuyāmasusaṃvuto;</div> </td> </tr> <tr> <td> <div class="G">Diṭṭhaṃ sutañca ācikkhaṃ,</div> </td> </tr> <tr> <td> <div class="G">Na hi nūna kibbisī siyā”ti.</div> </td> </tr> </table> </div>
</div>
<div class="q" id="p_12S1_562"> <div class="p">
<span class="pN">562</span>Atha kho ākoṭako devaputto nānātitthiye ārabbha bhagavato santike imaṃ gāthaṃ abhāsi—  </div>
</div>
<div class="q" id="p_12S1_563"> <div class="p"> <table class="singleColumn"> <tr> <td> <div class="pN">563</div> <div class="G">“Pakudhako kātiyāno nigaṇṭho,</div> </td> </tr> <tr> <td> <div class="G">Ye cāpime makkhalipūraṇāse;</div> </td> </tr> <tr> <td> <div class="G">Gaṇassa satthāro sāmaññappattā,</div> </td> </tr> <tr> <td> <div class="G">Na hi nūna te sappurisehi dūre”ti.</div> </td> </tr> </table> </div>
</div>
<div class="q" id="p_12S1_564"> <div class="p">
<span class="pN">564</span>Atha kho vegabbhari devaputto ākoṭakaṃ devaputtaṃ gāthāya paccabhāsi—  </div>
</div>
<div class="q" id="p_12S1_565"> <div class="p"> <table class="singleColumn"> <tr> <td> <div class="pN">565</div> <div class="G">“Sahācaritena chavo sigālo,</div> </td> </tr> <tr> <td> <div class="G">Na kotthuko sīhasamo kadāci;</div> </td> </tr> <tr> <td> <div class="G">Naggo musāvādī gaṇassa satthā,</div> </td> </tr> <tr> <td> <div class="G">Saṅkassarācāro na sataṃ sarikkho”ti.</div> </td> </tr> </table> </div>
</div>
<div class="q" id="p_12S1_566"> <div class="p">
<span class="pN">566</span>Atha kho māro pāpimā begabbhariṃ devaputtaṃ anvāvisitvā bhagavato santike imaṃ gāthaṃ abhāsi—  </div>
</div>
<div class="q" id="p_12S1_567"> <div class="p"> <table class="singleColumn"> <tr> <td> <div class="pN">567</div> <div class="G">“Tapojigucchāya āyuttā,</div> </td> </tr> <tr> <td> <div class="G">pālayaṃ pavivekiyaṃ;</div> </td> </tr> <tr> <td> <div class="G">Rūpe ca ye niviṭṭhāse,</div> </td> </tr> <tr> <td> <div class="G">devalokābhinandino;</div> </td> </tr> <tr> <td> <div class="G">Te ve sammānusāsanti,</div> </td> </tr> <tr> <td> <div class="G">paralokāya mātiyā”ti.</div> </td> </tr> </table> </div>
</div>
<div class="q" id="p_12S1_568"> <div class="p">
<span class="pN">568</span>Atha kho bhagavā “māro ayaṃ pāpimā” iti viditvā, māraṃ pāpimantaṃ gāthāya paccabhāsi—  </div>
</div>
<div class="q" id="p_12S1_569"> <div class="p"> <table class="singleColumn"> <tr> <td> <div class="pN">569</div> <div class="G">“Ye keci rūpā idha vā huraṃ vā,</div> </td> </tr> <tr> <td> <div class="G">Ye cantalikkhasmiṃ pabhāsavaṇṇā;</div> </td> </tr> <tr> <td> <div class="G">Sabbeva te te namucippasatthā,</div> </td> </tr> <tr> <td> <div class="G">Āmisaṃva macchānaṃ vadhāya khittā”ti.</div> </td> </tr> </table> </div>
</div>
<div class="q" id="p_12S1_570"> <div class="p">
<span class="pN">570</span>Atha kho māṇavagāmiyo devaputto bhagavantaṃ ārabbha bhagavato santike imā gāthāyo abhāsi—  </div>
</div>
<div class="q" id="p_12S1_571"> <div class="p"> <table class="singleColumn"> <tr> <td> <div class="pN">571</div> <div class="G">“Vipulo rājagahīyānaṃ,</div> </td> </tr> <tr> <td> <div class="G">giri seṭṭho pavuccati;</div> </td> </tr> <tr> <td> <div class="G">Seto himavataṃ seṭṭho,</div> </td> </tr> <tr> <td> <div class="G">ādicco aghagāminaṃ.</div> </td> </tr> </table> </div>
</div>
<div class="q" id="p_12S1_572"> <div class="p"> <table class="singleColumn"> <tr> <td> <div class="pN">572</div> <div class="G">Samuddo udadhinaṃ seṭṭho,</div> </td> </tr> <tr> <td> <div class="G">nakkhattānaṃva candimā;</div> </td> </tr> <tr> <td> <div class="G">Sadevakassa lokassa,</div> </td> </tr> <tr> <td> <div class="G">buddho aggo pavuccatī”ti.</div> </td> </tr> </table> </div>
</div>
<div class="CENTER" id="p_12S1_573">
<span class="pN">573</span>Nānātitthiyavaggo tatiyo.</div>
<div class="SUMMARY" id="p_12S1_574">
<span class="pN">574</span><span class="firstLetter">T</span>assuddānaṃ</div>
<div class="q" id="p_12S1_575"> <div class="p"> <table class="singleColumn"> <tr> <td> <div class="pN">575</div> <div class="G">Sivo khemo ca serī ca,</div> </td> </tr> <tr> <td> <div class="G">Ghaṭī jantu ca rohito;</div> </td> </tr> <tr> <td> <div class="G">Nando nandivisālo ca,</div> </td> </tr> <tr> <td> <div class="G">Susimo nānātitthiyena te dasāti.</div> </td> </tr> </table> </div>
</div>
<div class="ENDH3" id="p_12S1_576">
<span class="pN">576</span>Devaputtasaṃyuttaṃ samattaṃ.</div>
</html>
