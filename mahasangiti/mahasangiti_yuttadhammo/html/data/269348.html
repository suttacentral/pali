<html>
<div class="i">11.1.1 Mātuposakajātaka</div>
<div class="h">Ekādasakanipāta</div>
<div class="h">Mātuposakavagga</div>
<div class="h">Mātuposakajātaka</div>
<div class="q" id="p_22J_2107"> <div class="divNumber">1.</div> <div class="p"> <table class="singleColumn"> <tr> <td> <div class="pN">2107</div> <div class="G">“Tassa nāgassa vippavāsena,</div> </td> </tr> <tr> <td> <div class="G">Virūḷhā sallakī ca kuṭajā ca;</div> </td> </tr> <tr> <td> <div class="G">Kuruvindakaravīrā bhisasāmā ca,</div> </td> </tr> <tr> <td> <div class="G">Nivāte pupphitā ca kaṇikārā.</div> </td> </tr> </table> </div>
</div>
<div class="q" id="p_22J_2108"> <div class="divNumber">2.</div> <div class="p"> <table class="singleColumn"> <tr> <td> <div class="pN">2108</div> <div class="G">Kocideva suvaṇṇakāyurā,</div> </td> </tr> <tr> <td> <div class="G">Nāgarājaṃ bharanti piṇḍena;</div> </td> </tr> <tr> <td> <div class="G">Yattha rājā rājakumāro vā,</div> </td> </tr> <tr> <td> <div class="G">Kavacamabhihessati achambhito”.</div> </td> </tr> </table> </div>
</div>
<div class="q" id="p_22J_2109"> <div class="divNumber">3.</div> <div class="p"> <table class="singleColumn"> <tr> <td> <div class="pN">2109</div> <div class="G">“Gaṇhāhi nāga kabaḷaṃ,</div> </td> </tr> <tr> <td> <div class="G">mā nāga kisako bhava;</div> </td> </tr> <tr> <td> <div class="G">Bahūni rājakiccāni,</div> </td> </tr> <tr> <td> <div class="G">tāni nāga karissasi”.</div> </td> </tr> </table> </div>
</div>
<div class="q" id="p_22J_2110"> <div class="divNumber">4.</div> <div class="p"> <table class="singleColumn"> <tr> <td> <div class="pN">2110</div> <div class="G">“Sā nūnasā kapaṇikā,</div> </td> </tr> <tr> <td> <div class="G">andhā apariṇāyikā;</div> </td> </tr> <tr> <td> <div class="G">Khāṇuṃ pādena ghaṭṭeti,</div> </td> </tr> <tr> <td> <div class="G">giriṃ caṇḍoraṇaṃ pati”.</div> </td> </tr> </table> </div>
</div>
<div class="q" id="p_22J_2111"> <div class="divNumber">5.</div> <div class="p"> <table class="singleColumn"> <tr> <td> <div class="pN">2111</div> <div class="G">“Kā nu te sā mahānāga,</div> </td> </tr> <tr> <td> <div class="G">andhā apariṇāyikā;</div> </td> </tr> <tr> <td> <div class="G">Khāṇuṃ pādena ghaṭṭeti,</div> </td> </tr> <tr> <td> <div class="G">giriṃ caṇḍoraṇaṃ pati”.</div> </td> </tr> </table> </div>
</div>
<div class="q" id="p_22J_2112"> <div class="divNumber">6.</div> <div class="p"> <table class="singleColumn"> <tr> <td> <div class="pN">2112</div> <div class="G">“Mātā me sā mahārāja,</div> </td> </tr> <tr> <td> <div class="G">andhā apariṇāyikā;</div> </td> </tr> <tr> <td> <div class="G">Khāṇuṃ pādena ghaṭṭeti,</div> </td> </tr> <tr> <td> <div class="G">giriṃ caṇḍoraṇaṃ pati”.</div> </td> </tr> </table> </div>
</div>
<div class="q" id="p_22J_2113"> <div class="divNumber">7.</div> <div class="p"> <table class="singleColumn"> <tr> <td> <div class="pN">2113</div> <div class="G">“Muñcathetaṃ mahānāgaṃ,</div> </td> </tr> <tr> <td> <div class="G">yoyaṃ bharati mātaraṃ;</div> </td> </tr> <tr> <td> <div class="G">Sametu mātarā nāgo,</div> </td> </tr> <tr> <td> <div class="G">saha sabbehi ñātibhi”.</div> </td> </tr> </table> </div>
</div>
<div class="q" id="p_22J_2114"> <div class="divNumber">8.</div> <div class="p"> <table class="singleColumn"> <tr> <td> <div class="pN">2114</div> <div class="G">“Mutto ca bandhanā nāgo,</div> </td> </tr> <tr> <td> <div class="G">muttamādāya kuñjaro;</div> </td> </tr> <tr> <td> <div class="G">Muhuttaṃ assāsayitvā,</div> </td> </tr> <tr> <td> <div class="G">agamā yena pabbato.</div> </td> </tr> </table> </div>
</div>
<div class="q" id="p_22J_2115"> <div class="divNumber">9.</div> <div class="p"> <table class="singleColumn"> <tr> <td> <div class="pN">2115</div> <div class="G">Tato so naḷiniṃ gantvā,</div> </td> </tr> <tr> <td> <div class="G">sītaṃ kuñjarasevitaṃ;</div> </td> </tr> <tr> <td> <div class="G">Soṇḍāyūdakamāhatvā,</div> </td> </tr> <tr> <td> <div class="G">mātaraṃ abhisiñcatha”.</div> </td> </tr> </table> </div>
</div>
<div class="q" id="p_22J_2116"> <div class="divNumber">10.</div> <div class="p"> <table class="singleColumn"> <tr> <td> <div class="pN">2116</div> <div class="G">“Koyaṃ anariyo devo,</div> </td> </tr> <tr> <td> <div class="G">akālenapi vassati;</div> </td> </tr> <tr> <td> <div class="G">Gato me atrajo putto,</div> </td> </tr> <tr> <td> <div class="G">yo mayhaṃ paricārako”.</div> </td> </tr> </table> </div>
</div>
<div class="q" id="p_22J_2117"> <div class="divNumber">11.</div> <div class="p"> <table class="singleColumn"> <tr> <td> <div class="pN">2117</div> <div class="G">“Uṭṭhehi amma kiṃ sesi,</div> </td> </tr> <tr> <td> <div class="G">āgato tyāhamatrajo;</div> </td> </tr> <tr> <td> <div class="G">Muttomhi kāsirājena,</div> </td> </tr> <tr> <td> <div class="G">vedehena yasassinā”.</div> </td> </tr> </table> </div>
</div>
<div class="q" id="p_22J_2118"> <div class="divNumber">12.</div> <div class="p"> <table class="singleColumn"> <tr> <td> <div class="pN">2118</div> <div class="G">“Ciraṃ jīvatu so rājā,</div> </td> </tr> <tr> <td> <div class="G">kāsīnaṃ raṭṭhavaḍḍhano;</div> </td> </tr> <tr> <td> <div class="G">Yo me puttaṃ pamocesi,</div> </td> </tr> <tr> <td> <div class="G">sadā vuddhāpacāyikan”ti.</div> </td> </tr> </table> </div>
</div>
<div class="CENTER" id="p_22J_2119">
<span class="pN">2119</span>Mātuposakajātakaṃ paṭhamaṃ.</div>
</html>
