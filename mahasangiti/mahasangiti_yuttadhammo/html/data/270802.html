<html>
<div class="i">2.4.1.6 Vitakkattika</div>
<div class="h">Niddesa</div>
<div class="h">Aṭṭhakathākaṇḍa</div>
<div class="h">Tikaatthuddhāra</div>
<div class="h">Vitakkattika</div>
<div class="q" id="p_29Dhs_2105"> <div class="divNumber">1399.</div> <div class="p">
<span class="pN">2105</span>Katame dhammā savitakkasavicārā? Kāmāvacaraṃ kusalaṃ, akusalaṃ, kāmāvacarakusalassa vipākato ekādasa cittuppādā, akusalassa vipākato dve, kiriyato ekādasa, rūpāvacaraṃ paṭhamaṃ jhānaṃ kusalato ca vipākato ca kiriyato ca, lokuttaraṃ paṭhamaṃ jhānaṃ kusalato ca vipākato ca, etthuppanne vitakkavicāre ṭhapetvā—  ime dhammā savitakkasavicārā. </div>
</div>
<div class="q" id="p_29Dhs_2106"> <div class="divNumber">1400.</div> <div class="p">
<span class="pN">2106</span>Katame dhammā avitakkavicāramattā? Rūpāvacarapañcakanaye dutiyaṃ jhānaṃ kusalato ca vipākato ca kiriyato ca, lokuttarapañcakanaye dutiyaṃ jhānaṃ kusalato ca vipākato ca, etthuppannaṃ vicāraṃ ṭhapetvā, vitakko ca—  ime dhammā avitakkavicāramattā. </div>
</div>
<div class="q" id="p_29Dhs_2107"> <div class="divNumber">1401.</div> <div class="p">
<span class="pN">2107</span>Katame dhammā avitakkaavicārā? Dvepañcaviññāṇāni, rūpāvacaratikatikajjhānā kusalato ca vipākato ca kiriyato ca, cattāro āruppā kusalato ca vipākato ca kiriyato ca lokuttaratikatikajjhānā kusalato ca vipākato ca pañcakanaye dutiye jhāne, uppanno ca vicāro rūpañca nibbānañca—  ime dhammā avitakkaavicārā. Vitakkasahajāto vicāro na vattabbo savitakkasavicārotipi, avitakkavicāramattotipi, avitakkaavicārotipi. </div>
</div>
</html>
