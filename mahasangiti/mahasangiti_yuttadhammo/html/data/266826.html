<html>
<div class="i">3.5 Mahāmoggallānasutta</div>
<div class="h">Nandavagga</div>
<div class="h">Mahāmoggallānasutta</div>
<div class="q" id="p_18Ud_199"> <div class="divNumber">25.</div> <div class="p">
<span class="pN">199</span>Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā mahāmoggallāno bhagavato avidūre nisinno hoti pallaṅkaṃ ābhujitvā ujuṃ kāyaṃ paṇidhāya kāyagatāya satiyā ajjhattaṃ sūpaṭṭhitāya. Addasā kho bhagavā āyasmantaṃ mahāmoggallānaṃ avidūre nisinnaṃ pallaṅkaṃ ābhujitvā ujuṃ kāyaṃ paṇidhāya kāyagatāya satiyā ajjhattaṃ sūpaṭṭhitāya. </div>
</div>
<div class="q" id="p_18Ud_200"> <div class="p">
<span class="pN">200</span>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—  </div>
</div>
<div class="q" id="p_18Ud_201"> <div class="p"> <table class="singleColumn"> <tr> <td> <div class="pN">201</div> <div class="G">“Sati kāyagatā upaṭṭhitā,</div> </td> </tr> <tr> <td> <div class="G">Chasu phassāyatanesu saṃvuto;</div> </td> </tr> <tr> <td> <div class="G">Satataṃ bhikkhu samāhito,</div> </td> </tr> <tr> <td> <div class="G">Jaññā nibbānamattano”ti. (29)</div> </td> </tr> </table> </div>
</div>
<div class="CENTER" id="p_18Ud_202">
<span class="pN">202</span>Pañcamaṃ.</div>
</html>
