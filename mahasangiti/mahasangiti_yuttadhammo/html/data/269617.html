<html>
<div class="i">3.1.7 Yonisomanasikārapañha</div>
<div class="h">Milindapañha</div>
<div class="h">Mahāvagga</div>
<div class="h">Yonisomanasikārapañha</div>
<div class="q" id="p_28Mi_125"> <div class="divNumber">30.</div> <div class="p">
<span class="pN">125</span>Rājā āha—  “bhante nāgasena, yo na paṭisandahati, nanu so yoniso manasikārena na paṭisandahatī”ti? “Yoniso ca, mahārāja, manasikārena paññāya ca aññehi ca kusalehi dhammehī”ti. “Nanu, bhante, yoniso manasikāroyeva paññā”ti? “Na hi, mahārāja, añño manasikāro, aññā paññā, imesaṃ kho, mahārāja, ajeḷakagoṇamahiṃsaoṭṭhagadrabhānampi manasikāro atthi, paññā pana tesaṃ natthī”ti. </div>
</div>
<div class="q" id="p_28Mi_126"> <div class="p">
<span class="pN">126</span>“Kallosi, bhante nāgasenā”ti. </div>
</div>
<div class="CENTER" id="p_28Mi_127">
<span class="pN">127</span>Yonisomanasikārapañho sattamo.</div>
</html>
