<html>
<div class="i">12.1.2 Bhaddasālajātaka</div>
<div class="h">Dvādasakanipāta</div>
<div class="h">Cūḷakuṇālavagga</div>
<div class="h">Bhaddasālajātaka</div>
<div class="q" id="p_22J_2252"> <div class="divNumber">13.</div> <div class="p"> <table class="singleColumn"> <tr> <td> <div class="pN">2252</div> <div class="G">“Kā tvaṃ suddhehi vatthehi,</div> </td> </tr> <tr> <td> <div class="G">aghe vehāyasaṃ ṭhitā;</div> </td> </tr> <tr> <td> <div class="G">Kena tyāssūni vattanti,</div> </td> </tr> <tr> <td> <div class="G">kuto taṃ bhayamāgataṃ”.</div> </td> </tr> </table> </div>
</div>
<div class="q" id="p_22J_2253"> <div class="divNumber">14.</div> <div class="p"> <table class="singleColumn"> <tr> <td> <div class="pN">2253</div> <div class="G">“Taveva deva vijite,</div> </td> </tr> <tr> <td> <div class="G">bhaddasāloti maṃ vidū;</div> </td> </tr> <tr> <td> <div class="G">Saṭṭhi vassasahassāni,</div> </td> </tr> <tr> <td> <div class="G">tiṭṭhato pūjitassa me.</div> </td> </tr> </table> </div>
</div>
<div class="q" id="p_22J_2254"> <div class="divNumber">15.</div> <div class="p"> <table class="singleColumn"> <tr> <td> <div class="pN">2254</div> <div class="G">Kārayantā nagarāni,</div> </td> </tr> <tr> <td> <div class="G">agāre ca disampati;</div> </td> </tr> <tr> <td> <div class="G">Vividhe cāpi pāsāde,</div> </td> </tr> <tr> <td> <div class="G">na maṃ te accamaññisuṃ;</div> </td> </tr> <tr> <td> <div class="G">Yatheva maṃ te pūjesuṃ,</div> </td> </tr> <tr> <td> <div class="G">tatheva tvampi pūjaya”.</div> </td> </tr> </table> </div>
</div>
<div class="q" id="p_22J_2255"> <div class="divNumber">16.</div> <div class="p"> <table class="singleColumn"> <tr> <td> <div class="pN">2255</div> <div class="G">“Taṃ ivāhaṃ na passāmi,</div> </td> </tr> <tr> <td> <div class="G">thūlaṃ kāyena te dumaṃ;</div> </td> </tr> <tr> <td> <div class="G">Ārohapariṇāhena,</div> </td> </tr> <tr> <td> <div class="G">abhirūposi jātiyā.</div> </td> </tr> </table> </div>
</div>
<div class="q" id="p_22J_2256"> <div class="divNumber">17.</div> <div class="p"> <table class="singleColumn"> <tr> <td> <div class="pN">2256</div> <div class="G">Pāsādaṃ kārayissāmi,</div> </td> </tr> <tr> <td> <div class="G">ekatthambhaṃ manoramaṃ;</div> </td> </tr> <tr> <td> <div class="G">Tattha taṃ upanessāmi,</div> </td> </tr> <tr> <td> <div class="G">ciraṃ te yakkha jīvitaṃ”.</div> </td> </tr> </table> </div>
</div>
<div class="q" id="p_22J_2257"> <div class="divNumber">18.</div> <div class="p"> <table class="singleColumn"> <tr> <td> <div class="pN">2257</div> <div class="G">“Evaṃ cittaṃ udapādi,</div> </td> </tr> <tr> <td> <div class="G">sarīrena vinābhāvo;</div> </td> </tr> <tr> <td> <div class="G">Puthuso maṃ vikantitvā,</div> </td> </tr> <tr> <td> <div class="G">khaṇḍaso avakantatha.</div> </td> </tr> </table> </div>
</div>
<div class="q" id="p_22J_2258"> <div class="divNumber">19.</div> <div class="p"> <table class="singleColumn"> <tr> <td> <div class="pN">2258</div> <div class="G">Agge ca chetvā majjhe ca,</div> </td> </tr> <tr> <td> <div class="G">pacchā mūlamhi chindatha;</div> </td> </tr> <tr> <td> <div class="G">Evaṃ me chijjamānassa,</div> </td> </tr> <tr> <td> <div class="G">na dukkhaṃ maraṇaṃ siyā”.</div> </td> </tr> </table> </div>
</div>
<div class="q" id="p_22J_2259"> <div class="divNumber">20.</div> <div class="p"> <table class="singleColumn"> <tr> <td> <div class="pN">2259</div> <div class="G">“Hatthapādaṃ yathā chinde,</div> </td> </tr> <tr> <td> <div class="G">Kaṇṇanāsañca jīvato;</div> </td> </tr> <tr> <td> <div class="G">Tato pacchā siro chinde,</div> </td> </tr> <tr> <td> <div class="G">Taṃ dukkhaṃ maraṇaṃ siyā.</div> </td> </tr> </table> </div>
</div>
<div class="q" id="p_22J_2260"> <div class="divNumber">21.</div> <div class="p"> <table class="singleColumn"> <tr> <td> <div class="pN">2260</div> <div class="G">Sukhaṃ nu khaṇḍaso chinnaṃ,</div> </td> </tr> <tr> <td> <div class="G">bhaddasāla vanappati;</div> </td> </tr> <tr> <td> <div class="G">Kiṃhetu kiṃ upādāya,</div> </td> </tr> <tr> <td> <div class="G">khaṇḍaso chinnamicchasi”.</div> </td> </tr> </table> </div>
</div>
<div class="q" id="p_22J_2261"> <div class="divNumber">22.</div> <div class="p"> <table class="singleColumn"> <tr> <td> <div class="pN">2261</div> <div class="G">“Yañca hetumupādāya,</div> </td> </tr> <tr> <td> <div class="G">hetuṃ dhammūpasaṃhitaṃ;</div> </td> </tr> <tr> <td> <div class="G">Khaṇḍaso chinnamicchāmi,</div> </td> </tr> <tr> <td> <div class="G">mahārāja suṇohi me.</div> </td> </tr> </table> </div>
</div>
<div class="q" id="p_22J_2262"> <div class="divNumber">23.</div> <div class="p"> <table class="singleColumn"> <tr> <td> <div class="pN">2262</div> <div class="G">Ñātī me sukhasaṃvaddhā,</div> </td> </tr> <tr> <td> <div class="G">mama passe nivātajā;</div> </td> </tr> <tr> <td> <div class="G">Tepihaṃ upahiṃseyyaṃ,</div> </td> </tr> <tr> <td> <div class="G">paresaṃ asukhocitaṃ”.</div> </td> </tr> </table> </div>
</div>
<div class="q" id="p_22J_2263"> <div class="divNumber">24.</div> <div class="p"> <table class="singleColumn"> <tr> <td> <div class="pN">2263</div> <div class="G">“Ceteyyarūpaṃ cetesi,</div> </td> </tr> <tr> <td> <div class="G">bhaddasāla vanappati;</div> </td> </tr> <tr> <td> <div class="G">Hitakāmosi ñātīnaṃ,</div> </td> </tr> <tr> <td> <div class="G">abhayaṃ samma dammi te”ti.</div> </td> </tr> </table> </div>
</div>
<div class="CENTER" id="p_22J_2264">
<span class="pN">2264</span>Bhaddasālajātakaṃ dutiyaṃ.</div>
</html>
