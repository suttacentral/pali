<html>
<div class="i">42.8 Yāgudāyakattheraapadāna</div>
<div class="h">Bhaddālivagga</div>
<div class="h">Yāgudāyakattheraapadāna</div>
<div class="q" id="p_20Ap1_5412"> <div class="divNumber">149.</div> <div class="p"> <table class="singleColumn"> <tr> <td> <div class="pN">5412</div> <div class="G">“Atithiṃ me gahetvāna,</div> </td> </tr> <tr> <td> <div class="G">agacchiṃ gāmakaṃ tadā;</div> </td> </tr> <tr> <td> <div class="G">Sampuṇṇanadikaṃ disvā,</div> </td> </tr> <tr> <td> <div class="G">saṃghārāmaṃ upāgamiṃ.</div> </td> </tr> </table> </div>
</div>
<div class="q" id="p_20Ap1_5413"> <div class="divNumber">150.</div> <div class="p"> <table class="singleColumn"> <tr> <td> <div class="pN">5413</div> <div class="G">Āraññakā dhutadharā,</div> </td> </tr> <tr> <td> <div class="G">jhāyino lūkhacīvarā;</div> </td> </tr> <tr> <td> <div class="G">Vivekābhiratā dhīrā,</div> </td> </tr> <tr> <td> <div class="G">saṃghārāme vasanti te.</div> </td> </tr> </table> </div>
</div>
<div class="q" id="p_20Ap1_5414"> <div class="divNumber">151.</div> <div class="p"> <table class="singleColumn"> <tr> <td> <div class="pN">5414</div> <div class="G">Gati tesaṃ upacchinnā,</div> </td> </tr> <tr> <td> <div class="G">suvimuttāna tādinaṃ;</div> </td> </tr> <tr> <td> <div class="G">Piṇḍāya te na gacchanti,</div> </td> </tr> <tr> <td> <div class="G">oruddhanaditāya hi.</div> </td> </tr> </table> </div>
</div>
<div class="q" id="p_20Ap1_5415"> <div class="divNumber">152.</div> <div class="p"> <table class="singleColumn"> <tr> <td> <div class="pN">5415</div> <div class="G">Pasannacitto sumano,</div> </td> </tr> <tr> <td> <div class="G">vedajāto katañjalī;</div> </td> </tr> <tr> <td> <div class="G">Taṇḍulaṃ me gahetvāna,</div> </td> </tr> <tr> <td> <div class="G">yāgudānaṃ adāsahaṃ.</div> </td> </tr> </table> </div>
</div>
<div class="q" id="p_20Ap1_5416"> <div class="divNumber">153.</div> <div class="p"> <table class="singleColumn"> <tr> <td> <div class="pN">5416</div> <div class="G">Pañcannaṃ yāguṃ datvāna,</div> </td> </tr> <tr> <td> <div class="G">pasanno sehi pāṇibhi;</div> </td> </tr> <tr> <td> <div class="G">Sakakammābhiraddhohaṃ,</div> </td> </tr> <tr> <td> <div class="G">tāvatiṃsamagacchahaṃ.</div> </td> </tr> </table> </div>
</div>
<div class="q" id="p_20Ap1_5417"> <div class="divNumber">154.</div> <div class="p"> <table class="singleColumn"> <tr> <td> <div class="pN">5417</div> <div class="G">Maṇimayañca me byamhaṃ,</div> </td> </tr> <tr> <td> <div class="G">nibbatti tidase gaṇe;</div> </td> </tr> <tr> <td> <div class="G">Nārīgaṇehi sahito,</div> </td> </tr> <tr> <td> <div class="G">modāmi byamhamuttame.</div> </td> </tr> </table> </div>
</div>
<div class="q" id="p_20Ap1_5418"> <div class="divNumber">155.</div> <div class="p"> <table class="singleColumn"> <tr> <td> <div class="pN">5418</div> <div class="G">Tettiṃsakkhattuṃ devindo,</div> </td> </tr> <tr> <td> <div class="G">devarajjamakārayiṃ;</div> </td> </tr> <tr> <td> <div class="G">Tiṃsakkhattuṃ cakkavattī,</div> </td> </tr> <tr> <td> <div class="G">mahārajjamakārayiṃ.</div> </td> </tr> </table> </div>
</div>
<div class="q" id="p_20Ap1_5419"> <div class="divNumber">156.</div> <div class="p"> <table class="singleColumn"> <tr> <td> <div class="pN">5419</div> <div class="G">Padesarajjaṃ vipulaṃ,</div> </td> </tr> <tr> <td> <div class="G">gaṇanāto asaṅkhiyaṃ;</div> </td> </tr> <tr> <td> <div class="G">Devaloke manusse vā,</div> </td> </tr> <tr> <td> <div class="G">anubhotvā sayaṃ ahaṃ.</div> </td> </tr> </table> </div>
</div>
<div class="q" id="p_20Ap1_5420"> <div class="divNumber">157.</div> <div class="p"> <table class="singleColumn"> <tr> <td> <div class="pN">5420</div> <div class="G">Pacchime bhave sampatte,</div> </td> </tr> <tr> <td> <div class="G">pabbajiṃ anagāriyaṃ;</div> </td> </tr> <tr> <td> <div class="G">Saha oropite kese,</div> </td> </tr> <tr> <td> <div class="G">sabbaṃ sampaṭivijjhahaṃ.</div> </td> </tr> </table> </div>
</div>
<div class="q" id="p_20Ap1_5421"> <div class="divNumber">158.</div> <div class="p"> <table class="singleColumn"> <tr> <td> <div class="pN">5421</div> <div class="G">Khayato vayato cāpi,</div> </td> </tr> <tr> <td> <div class="G">sammasanto kaḷevaraṃ;</div> </td> </tr> <tr> <td> <div class="G">Pure sikkhāpadādānā,</div> </td> </tr> <tr> <td> <div class="G">arahattamapāpuṇiṃ.</div> </td> </tr> </table> </div>
</div>
<div class="q" id="p_20Ap1_5422"> <div class="divNumber">159.</div> <div class="p"> <table class="singleColumn"> <tr> <td> <div class="pN">5422</div> <div class="G">Sudinnaṃ me dānavaraṃ,</div> </td> </tr> <tr> <td> <div class="G">vāṇijjaṃ sampayojitaṃ;</div> </td> </tr> <tr> <td> <div class="G">Teneva yāgudānena,</div> </td> </tr> <tr> <td> <div class="G">pattomhi acalaṃ padaṃ.</div> </td> </tr> </table> </div>
</div>
<div class="q" id="p_20Ap1_5423"> <div class="divNumber">160.</div> <div class="p"> <table class="singleColumn"> <tr> <td> <div class="pN">5423</div> <div class="G">Sokaṃ pariddavaṃ byādhiṃ,</div> </td> </tr> <tr> <td> <div class="G">darathaṃ cittatāpanaṃ;</div> </td> </tr> <tr> <td> <div class="G">Nābhijānāmi uppannaṃ,</div> </td> </tr> <tr> <td> <div class="G">yāgudānassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_5424"> <div class="divNumber">161.</div> <div class="p"> <table class="singleColumn"> <tr> <td> <div class="pN">5424</div> <div class="G">Yāguṃ saṃghassa datvāna,</div> </td> </tr> <tr> <td> <div class="G">puññakkhette anuttare;</div> </td> </tr> <tr> <td> <div class="G">Pañcānisaṃse anubhomi,</div> </td> </tr> <tr> <td> <div class="G">aho yāgusuyiṭṭhatā.</div> </td> </tr> </table> </div>
</div>
<div class="q" id="p_20Ap1_5425"> <div class="divNumber">162.</div> <div class="p"> <table class="singleColumn"> <tr> <td> <div class="pN">5425</div> <div class="G">Abyādhitā rūpavatā,</div> </td> </tr> <tr> <td> <div class="G">khippaṃ dhammanisantitā;</div> </td> </tr> <tr> <td> <div class="G">Lābhitā annapānassa,</div> </td> </tr> <tr> <td> <div class="G">āyu pañcamakaṃ mama.</div> </td> </tr> </table> </div>
</div>
<div class="q" id="p_20Ap1_5426"> <div class="divNumber">163.</div> <div class="p"> <table class="singleColumn"> <tr> <td> <div class="pN">5426</div> <div class="G">Yo koci vedaṃ janayaṃ,</div> </td> </tr> <tr> <td> <div class="G">saṃghe yāguṃ dadeyya so;</div> </td> </tr> <tr> <td> <div class="G">Imāni pañca ṭhānāni,</div> </td> </tr> <tr> <td> <div class="G">paṭigaṇheyya paṇḍito.</div> </td> </tr> </table> </div>
</div>
<div class="q" id="p_20Ap1_5427"> <div class="divNumber">164.</div> <div class="p"> <table class="singleColumn"> <tr> <td> <div class="pN">5427</div> <div class="G">Karaṇīyaṃ kataṃ sabbaṃ,</div> </td> </tr> <tr> <td> <div class="G">bhavā ugghāṭitā mayā;</div> </td> </tr> <tr> <td> <div class="G">Sabbāsavā parikkhīṇā,</div> </td> </tr> <tr> <td> <div class="G">natthi dāni punabbhavo.</div> </td> </tr> </table> </div>
</div>
<div class="q" id="p_20Ap1_5428"> <div class="divNumber">165.</div> <div class="p"> <table class="singleColumn"> <tr> <td> <div class="pN">5428</div> <div class="G">So ahaṃ vicarissāmi,</div> </td> </tr> <tr> <td> <div class="G">gāmā gāmaṃ purā puraṃ;</div> </td> </tr> <tr> <td> <div class="G">Namassamāno sambuddhaṃ,</div> </td> </tr> <tr> <td> <div class="G">dhammassa ca sudhammataṃ.</div> </td> </tr> </table> </div>
</div>
<div class="q" id="p_20Ap1_5429"> <div class="divNumber">166.</div> <div class="p"> <table class="singleColumn"> <tr> <td> <div class="pN">5429</div> <div class="G">Tiṃsakappasahassamhi,</div> </td> </tr> <tr> <td> <div class="G">yaṃ dānamadadiṃ tadā;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">yāgudānassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_5430"> <div class="divNumber">167.</div> <div class="p"> <table class="singleColumn"> <tr> <td> <div class="pN">5430</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_5431"> <div class="divNumber">168.</div> <div class="p"> <table class="singleColumn"> <tr> <td> <div class="pN">5431</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap1_5432"> <div class="divNumber">169.</div> <div class="p"> <table class="singleColumn"> <tr> <td> <div class="pN">5432</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_5433"> <div class="p">
<span class="pN">5433</span>Itthaṃ sudaṃ āyasmā yāgudāyako thero imā gāthāyo abhāsitthāti. </div>
</div>
<div class="CENTER" id="p_20Ap1_5434">
<span class="pN">5434</span>Yāgudāyakattherassāpadānaṃ aṭṭhamaṃ.</div>
</html>
