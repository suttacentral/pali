<html>
<div class="i">1.2.5.2 Vinītavatthu</div>
<div class="h">Mahāvibhaṅga</div>
<div class="h">Saṃghādisesakaṇḍa</div>
<div class="h">Sañcarittasikkhāpada</div>
<div class="h">Vinītavatthu</div>
<div class="q" id="p_1V_1412"> <div class="divNumber">341.</div> <div class="p">
<span class="pN">1412</span>Tena kho pana samayena aññataro puriso aññataraṃ bhikkhuṃ āṇāpesi—  “gaccha, bhante, itthannāmaṃ itthiṃ vīmaṃsā”ti. So gantvā manusse pucchi—  “kahaṃ itthannāmā”ti? “Suttā, bhante”ti. Tassa kukkuccaṃ ahosi—  “bhagavatā sikkhāpadaṃ paññattaṃ, kacci nu kho ahaṃ saṃghādisesaṃ āpattiṃ āpanno”ti? Bhagavato etamatthaṃ ārocesi—  “Anāpatti, bhikkhu, saṃghādisesassa; āpatti dukkaṭassā”ti. (1) </div>
</div>
<div class="q" id="p_1V_1413"> <div class="p">
<span class="pN">1413</span>Tena kho pana samayena aññataro puriso aññataraṃ bhikkhuṃ āṇāpesi—  “gaccha, bhante, itthannāmaṃ itthiṃ vīmaṃsā”ti. So gantvā manusse pucchi—  “kahaṃ itthannāmā”ti? “Matā, bhante”ti…pe…  “nikkhantā, bhante”ti…  “anitthī, bhante”ti…  “itthipaṇḍakā, bhante”ti. Tassa kukkuccaṃ ahosi…pe…  “anāpatti, bhikkhu, saṃghādisesassa; āpatti dukkaṭassā”ti. (2--5) </div>
</div>
<div class="q" id="p_1V_1414"> <div class="p">
<span class="pN">1414</span>Tena kho pana samayena aññatarā itthī sāmikena saha bhaṇḍitvā mātugharaṃ agamāsi. Kulūpako bhikkhu sammodanīyaṃ akāsi. Tassa kukkuccaṃ ahosi…pe…  “alaṃvacanīyā, bhikkhū”ti? “Nālaṃvacanīyā, bhagavā”ti. “Anāpatti, bhikkhu, nālaṃvacanīyāyā”ti. (6) </div>
</div>
<div class="q" id="p_1V_1415"> <div class="p">
<span class="pN">1415</span>Tena kho pana samayena aññataro bhikkhu paṇḍake sañcarittaṃ samāpajji. Tassa kukkuccaṃ ahosi…pe…  “anāpatti, bhikkhu, saṃghādisesassa; āpatti thullaccayassā”ti. (7) </div>
</div>
<div class="CENTER" id="p_1V_1416">
<span class="pN">1416</span>Sañcarittasikkhāpadaṃ niṭṭhitaṃ pañcamaṃ.</div>
</html>
