<html>
<div class="i">1.66 Āpattiyāadassaneukkhittakavatthu</div>
<div class="h">Mahākhandhaka</div>
<div class="h">Āpattiyāadassaneukkhittakavatthu</div>
<div class="q" id="p_3V_545"> <div class="divNumber">130.</div> <div class="p">
<span class="pN">545</span>Tena kho pana samayena aññataro bhikkhu āpattiyā adassane ukkhittako vibbhami. So puna paccāgantvā bhikkhū upasampadaṃ yāci. Bhagavato etamatthaṃ ārocesuṃ. </div>
</div>
<div class="q" id="p_3V_546"> <div class="p">
<span class="pN">546</span>“Idha pana, bhikkhave, bhikkhu āpattiyā adassane ukkhittako vibbhamati. So puna paccāgantvā bhikkhū upasampadaṃ yācati. So evamassa vacanīyo—  ‘passissasi taṃ āpattin’ti? Sacāhaṃ passissāmīti, pabbājetabbo. Sacāhaṃ na passissāmīti, na pabbājetabbo. Pabbājetvā vattabbo—  ‘passissasi taṃ āpattin’ti? Sacāhaṃ passissāmīti, upasampādetabbo. Sacāhaṃ na passissāmīti, na upasampādetabbo. Upasampādetvā vattabbo—  ‘passissasi taṃ āpattin’ti? Sacāhaṃ passissāmīti, osāretabbo. Sacāhaṃ na passissāmīti, na osāretabbo. Osāretvā vattabbo—  ‘passasi taṃ āpattin’ti? Sace passati, iccetaṃ kusalaṃ. No ce passati, labbhamānāya sāmaggiyā puna ukkhipitabbo. Alabbhamānāya sāmaggiyā anāpatti sambhoge saṃvāse. </div>
</div>
<div class="q" id="p_3V_547"> <div class="p">
<span class="pN">547</span>Idha pana, bhikkhave, bhikkhu āpattiyā appaṭikamme ukkhittako vibbhamati. So puna paccāgantvā bhikkhū upasampadaṃ yācati. So evamassa vacanīyo—  ‘paṭikarissasi taṃ āpattin’ti? Sacāhaṃ paṭikarissāmīti, pabbājetabbo. Sacāhaṃ na paṭikarissāmīti, na pabbājetabbo. Pabbājetvā vattabbo—  ‘paṭikarissasi taṃ āpattin’ti? Sacāhaṃ paṭikarissāmīti, upasampādetabbo. Sacāhaṃ na paṭikarissāmīti, na upasampādetabbo. Upasampādetvā vattabbo—  ‘paṭikarissasi taṃ āpattin’ti? Sacāhaṃ paṭikarissāmīti, osāretabbo. Sacāhaṃ na paṭikarissāmīti, na osāretabbo. Osāretvā vattabbo—  ‘paṭikarohi taṃ āpattin’ti. Sace paṭikaroti, iccetaṃ kusalaṃ. No ce paṭikaroti labbhamānāya sāmaggiyā puna ukkhipitabbo. Alabbhamānāya sāmaggiyā anāpatti sambhoge saṃvāse. </div>
</div>
<div class="q" id="p_3V_548"> <div class="p">
<span class="pN">548</span>Idha pana, bhikkhave, bhikkhu pāpikāya diṭṭhiyā appaṭinissagge ukkhittako vibbhamati. So puna paccāgantvā bhikkhū upasampadaṃ yācati. So evamassa vacanīyo—  ‘paṭinissajjissasi taṃ pāpikaṃ diṭṭhin’ti? Sacāhaṃ paṭinissajjissāmīti, pabbājetabbo. Sacāhaṃ na paṭinissajjissāmīti, na pabbājetabbo. Pabbājetvā vattabbo—  ‘paṭinissajjissasi taṃ pāpikaṃ diṭṭhin’ti? Sacāhaṃ paṭinissajjissāmīti, upasampādetabbo. Sacāhaṃ na paṭinissajjissāmīti, na upasampādetabbo. Upasampādetvā vattabbo—  ‘paṭinissajjissasi taṃ pāpikaṃ diṭṭhin’ti? Sacāhaṃ paṭinissajjissāmīti, osāretabbo. Sacāhaṃ na paṭinissajjissāmīti, na osāretabbo. Osāretvā vattabbo—  ‘paṭinissajjehi taṃ pāpikaṃ diṭṭhin’ti. Sace paṭinissajjati, iccetaṃ kusalaṃ. No ce paṭinissajjati, labbhamānāya sāmaggiyā puna ukkhipitabbo. Alabbhamānāya sāmaggiyā anāpatti sambhoge saṃvāse”ti. </div>
</div>
<div class="CENTER" id="p_3V_549">
<span class="pN">549</span>Mahākhandhako paṭhamo.</div>
<div class="SUMMARY" id="p_3V_550">
<span class="pN">550</span><span class="firstLetter">T</span>assuddānaṃ</div>
<div class="q" id="p_3V_551"> <div class="divNumber">131.</div> <div class="p"> <table class="singleColumn"> <tr> <td> <div class="pN">551</div> <div class="G">Vinayamhi mahatthesu,</div> </td> </tr> <tr> <td> <div class="G">pesalānaṃ sukhāvahe;</div> </td> </tr> <tr> <td> <div class="G">Niggahānañca pāpicche,</div> </td> </tr> <tr> <td> <div class="G">lajjīnaṃ paggahesu ca.</div> </td> </tr> </table> </div>
</div>
<div class="q" id="p_3V_552"> <div class="p"> <table class="singleColumn"> <tr> <td> <div class="pN">552</div> <div class="G">Sāsanādhāraṇe ceva,</div> </td> </tr> <tr> <td> <div class="G">sabbaññujinagocare;</div> </td> </tr> <tr> <td> <div class="G">Anaññavisaye kheme,</div> </td> </tr> <tr> <td> <div class="G">supaññatte asaṃsaye.</div> </td> </tr> </table> </div>
</div>
<div class="q" id="p_3V_553"> <div class="p"> <table class="singleColumn"> <tr> <td> <div class="pN">553</div> <div class="G">Khandhake vinaye ceva,</div> </td> </tr> <tr> <td> <div class="G">parivāre ca mātike;</div> </td> </tr> <tr> <td> <div class="G">Yathātthakārī kusalo,</div> </td> </tr> <tr> <td> <div class="G">paṭipajjati yoniso.</div> </td> </tr> </table> </div>
</div>
<div class="q" id="p_3V_554"> <div class="p"> <table class="singleColumn"> <tr> <td> <div class="pN">554</div> <div class="G">Yo gavaṃ na vijānāti,</div> </td> </tr> <tr> <td> <div class="G">na so rakkhati gogaṇaṃ;</div> </td> </tr> <tr> <td> <div class="G">Evaṃ sīlaṃ ajānanto,</div> </td> </tr> <tr> <td> <div class="G">kiṃ so rakkheyya saṃvaraṃ.</div> </td> </tr> </table> </div>
</div>
<div class="q" id="p_3V_555"> <div class="p"> <table class="singleColumn"> <tr> <td> <div class="pN">555</div> <div class="G">Pamuṭṭhamhi ca suttante,</div> </td> </tr> <tr> <td> <div class="G">abhidhamme ca tāvade;</div> </td> </tr> <tr> <td> <div class="G">Vinaye avinaṭṭhamhi,</div> </td> </tr> <tr> <td> <div class="G">puna tiṭṭhati sāsanaṃ.</div> </td> </tr> </table> </div>
</div>
<div class="q" id="p_3V_556"> <div class="p"> <table class="singleColumn"> <tr> <td> <div class="pN">556</div> <div class="G">Tasmā saṅgāhaṇāhetuṃ,</div> </td> </tr> <tr> <td> <div class="G">uddānaṃ anupubbaso;</div> </td> </tr> <tr> <td> <div class="G">Pavakkhāmi yathāñāyaṃ,</div> </td> </tr> <tr> <td> <div class="G">suṇātha mama bhāsato.</div> </td> </tr> </table> </div>
</div>
<div class="q" id="p_3V_557"> <div class="p"> <table class="singleColumn"> <tr> <td> <div class="pN">557</div> <div class="G">Vatthu nidānaṃ āpatti,</div> </td> </tr> <tr> <td> <div class="G">nayā peyyālameva ca;</div> </td> </tr> <tr> <td> <div class="G">Dukkaraṃ taṃ asesetuṃ,</div> </td> </tr> <tr> <td> <div class="G">nayato taṃ vijānathāti.</div> </td> </tr> </table> </div>
</div>
<div class="q" id="p_3V_558"> <div class="p"> <table class="singleColumn"> <tr> <td> <div class="pN">558</div> <div class="G">Bodhi rājāyatanañca,</div> </td> </tr> <tr> <td> <div class="G">ajapālo sahampati;</div> </td> </tr> <tr> <td> <div class="G">Brahmā āḷāro udako,</div> </td> </tr> <tr> <td> <div class="G">bhikkhu ca upako isi.</div> </td> </tr> </table> </div>
</div>
<div class="q" id="p_3V_559"> <div class="p"> <table class="singleColumn"> <tr> <td> <div class="pN">559</div> <div class="G">Koṇḍañño vappo bhaddiyo,</div> </td> </tr> <tr> <td> <div class="G">mahānāmo ca assaji;</div> </td> </tr> <tr> <td> <div class="G">Yaso cattāro paññāsa,</div> </td> </tr> <tr> <td> <div class="G">sabbe pesesi so disā.</div> </td> </tr> </table> </div>
</div>
<div class="q" id="p_3V_560"> <div class="p"> <table class="singleColumn"> <tr> <td> <div class="pN">560</div> <div class="G">Vatthu mārehi tiṃsā ca,</div> </td> </tr> <tr> <td> <div class="G">uruvelaṃ tayo jaṭī;</div> </td> </tr> <tr> <td> <div class="G">Agyāgāraṃ mahārājā,</div> </td> </tr> <tr> <td> <div class="G">sakko brahmā ca kevalā.</div> </td> </tr> </table> </div>
</div>
<div class="q" id="p_3V_561"> <div class="p"> <table class="singleColumn"> <tr> <td> <div class="pN">561</div> <div class="G">Paṃsukūlaṃ pokkharaṇī,</div> </td> </tr> <tr> <td> <div class="G">silā ca kakudho silā;</div> </td> </tr> <tr> <td> <div class="G">Jambu ambo ca āmalo,</div> </td> </tr> <tr> <td> <div class="G">pāripupphañca āhari.</div> </td> </tr> </table> </div>
</div>
<div class="q" id="p_3V_562"> <div class="p"> <table class="singleColumn"> <tr> <td> <div class="pN">562</div> <div class="G">Phāliyantu ujjalantu,</div> </td> </tr> <tr> <td> <div class="G">vijjhāyantu ca kassapa;</div> </td> </tr> <tr> <td> <div class="G">Nimujjanti mukhī megho,</div> </td> </tr> <tr> <td> <div class="G">gayā laṭṭhi ca māgadho.</div> </td> </tr> </table> </div>
</div>
<div class="q" id="p_3V_563"> <div class="p"> <table class="singleColumn"> <tr> <td> <div class="pN">563</div> <div class="G">Upatisso kolito ca,</div> </td> </tr> <tr> <td> <div class="G">abhiññātā ca pabbajuṃ;</div> </td> </tr> <tr> <td> <div class="G">Dunnivatthā paṇāmanā,</div> </td> </tr> <tr> <td> <div class="G">kiso lūkho ca brāhmaṇo.</div> </td> </tr> </table> </div>
</div>
<div class="q" id="p_3V_564"> <div class="p"> <table class="singleColumn"> <tr> <td> <div class="pN">564</div> <div class="G">Anācāraṃ ācarati,</div> </td> </tr> <tr> <td> <div class="G">udaraṃ māṇavo gaṇo;</div> </td> </tr> <tr> <td> <div class="G">Vassaṃ bālehi pakkanto,</div> </td> </tr> <tr> <td> <div class="G">dasa vassāni nissayo.</div> </td> </tr> </table> </div>
</div>
<div class="q" id="p_3V_565"> <div class="p"> <table class="singleColumn"> <tr> <td> <div class="pN">565</div> <div class="G">Na vattanti paṇāmetuṃ,</div> </td> </tr> <tr> <td> <div class="G">bālā passaddhi pañca cha;</div> </td> </tr> <tr> <td> <div class="G">Yo so añño ca naggo ca,</div> </td> </tr> <tr> <td> <div class="G">acchinnajaṭilasākiyo.</div> </td> </tr> </table> </div>
</div>
<div class="q" id="p_3V_566"> <div class="p"> <table class="singleColumn"> <tr> <td> <div class="pN">566</div> <div class="G">Magadhesu pañcābādhā,</div> </td> </tr> <tr> <td> <div class="G">eko rājā ca aṅguli;</div> </td> </tr> <tr> <td> <div class="G">Māgadho ca anuññāsi,</div> </td> </tr> <tr> <td> <div class="G">kārā likhi kasāhato.</div> </td> </tr> </table> </div>
</div>
<div class="q" id="p_3V_567"> <div class="p"> <table class="singleColumn"> <tr> <td> <div class="pN">567</div> <div class="G">Lakkhaṇā iṇā dāso ca,</div> </td> </tr> <tr> <td> <div class="G">bhaṇḍuko upāli ahi;</div> </td> </tr> <tr> <td> <div class="G">Saddhaṃ kulaṃ kaṇṭako ca,</div> </td> </tr> <tr> <td> <div class="G">āhundarikameva ca.</div> </td> </tr> </table> </div>
</div>
<div class="q" id="p_3V_568"> <div class="p"> <table class="singleColumn"> <tr> <td> <div class="pN">568</div> <div class="G">Vatthumhi dārako sikkhā,</div> </td> </tr> <tr> <td> <div class="G">viharanti ca kiṃ nu kho;</div> </td> </tr> <tr> <td> <div class="G">Sabbaṃ mukhaṃ upajjhāye,</div> </td> </tr> <tr> <td> <div class="G">apalāḷana kaṇṭako.</div> </td> </tr> </table> </div>
</div>
<div class="q" id="p_3V_569"> <div class="p"> <table class="singleColumn"> <tr> <td> <div class="pN">569</div> <div class="G">Paṇḍako theyyapakkanto,</div> </td> </tr> <tr> <td> <div class="G">ahi ca mātarī pitā;</div> </td> </tr> <tr> <td> <div class="G">Arahantabhikkhunībhedā,</div> </td> </tr> <tr> <td> <div class="G">ruhirena ca byañjanaṃ.</div> </td> </tr> </table> </div>
</div>
<div class="q" id="p_3V_570"> <div class="p"> <table class="singleColumn"> <tr> <td> <div class="pN">570</div> <div class="G">Anupajjhāyasaṃghena,</div> </td> </tr> <tr> <td> <div class="G">gaṇapaṇḍakapattako;</div> </td> </tr> <tr> <td> <div class="G">Acīvaraṃ tadubhayaṃ,</div> </td> </tr> <tr> <td> <div class="G">yācitenapi ye tayo.</div> </td> </tr> </table> </div>
</div>
<div class="q" id="p_3V_571"> <div class="p"> <table class="singleColumn"> <tr> <td> <div class="pN">571</div> <div class="G">Hatthā pādā hatthapādā,</div> </td> </tr> <tr> <td> <div class="G">kaṇṇā nāsā tadūbhayaṃ;</div> </td> </tr> <tr> <td> <div class="G">Aṅguliaḷakaṇḍaraṃ,</div> </td> </tr> <tr> <td> <div class="G">phaṇaṃ khujjañca vāmanaṃ.</div> </td> </tr> </table> </div>
</div>
<div class="q" id="p_3V_572"> <div class="p"> <table class="singleColumn"> <tr> <td> <div class="pN">572</div> <div class="G">Galagaṇḍī lakkhaṇā ceva,</div> </td> </tr> <tr> <td> <div class="G">kasā likhitasīpadī;</div> </td> </tr> <tr> <td> <div class="G">Pāpaparisadūsī ca,</div> </td> </tr> <tr> <td> <div class="G">kāṇaṃ kuṇi tatheva ca.</div> </td> </tr> </table> </div>
</div>
<div class="q" id="p_3V_573"> <div class="p"> <table class="singleColumn"> <tr> <td> <div class="pN">573</div> <div class="G">Khañjaṃ pakkhahatañceva,</div> </td> </tr> <tr> <td> <div class="G">sacchinnairiyāpathaṃ;</div> </td> </tr> <tr> <td> <div class="G">Jarāndhamūgabadhiraṃ,</div> </td> </tr> <tr> <td> <div class="G">andhamūgañca yaṃ tahiṃ.</div> </td> </tr> </table> </div>
</div>
<div class="q" id="p_3V_574"> <div class="p"> <table class="singleColumn"> <tr> <td> <div class="pN">574</div> <div class="G">Andhabadhiraṃ yaṃ vuttaṃ,</div> </td> </tr> <tr> <td> <div class="G">mūgabadhirameva ca;</div> </td> </tr> <tr> <td> <div class="G">Andhamūgabadhirañca,</div> </td> </tr> <tr> <td> <div class="G">alajjīnañca nissayaṃ.</div> </td> </tr> </table> </div>
</div>
<div class="q" id="p_3V_575"> <div class="p"> <table class="singleColumn"> <tr> <td> <div class="pN">575</div> <div class="G">Vatthabbañca tathāddhānaṃ,</div> </td> </tr> <tr> <td> <div class="G">yācamānena lakkhaṇā;</div> </td> </tr> <tr> <td> <div class="G">Āgacchatu vivadanti,</div> </td> </tr> <tr> <td> <div class="G">ekupajjhāyena kassapo.</div> </td> </tr> </table> </div>
</div>
<div class="q" id="p_3V_576"> <div class="p"> <table class="singleColumn"> <tr> <td> <div class="pN">576</div> <div class="G">Dissanti upasampannā,</div> </td> </tr> <tr> <td> <div class="G">ābādhehi ca pīḷitā;</div> </td> </tr> <tr> <td> <div class="G">Ananusiṭṭhā vitthenti,</div> </td> </tr> <tr> <td> <div class="G">tattheva anusāsanā.</div> </td> </tr> </table> </div>
</div>
<div class="q" id="p_3V_577"> <div class="p"> <table class="singleColumn"> <tr> <td> <div class="pN">577</div> <div class="G">Saṃghepi ca atho bālā,</div> </td> </tr> <tr> <td> <div class="G">asammatā ca ekato;</div> </td> </tr> <tr> <td> <div class="G">Ullumpatupasampadā,</div> </td> </tr> <tr> <td> <div class="G">nissayo ekako tayoti.</div> </td> </tr> </table> </div>
</div>
<div class="CENTER" id="p_3V_578">
<span class="pN">578</span>Imamhi khandhake vatthūni ekasatañca dvāsattati.</div>
<div class="ENDH3" id="p_3V_579">
<span class="pN">579</span>Mahākhandhako niṭṭhito.</div>
</html>
