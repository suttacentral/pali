<html>
<div class="i">1.3.10 Saṃvarakathā</div>
<div class="h">Mahāpaṇṇāsaka</div>
<div class="h">Tatiyavagga</div>
<div class="h">Saṃvarakathā</div>
<div class="q" id="p_32Kv_1236"> <div class="divNumber">379.</div> <div class="p">
<span class="pN">1236</span>๐ Atthi devesu saṃvaroti? Āmantā. Atthi devesu asaṃvaroti? Na hevaṃ vattabbe…pe… . </div>
</div>
<div class="q" id="p_32Kv_1237"> <div class="p">
<span class="pN">1237</span>๐ Natthi devesu asaṃvaroti? Āmantā. Natthi devesu saṃvaroti? Na hevaṃ vattabbe…pe… . </div>
</div>
<div class="q" id="p_32Kv_1238"> <div class="p">
<span class="pN">1238</span>๐ Nanu asaṃvarā saṃvaro sīlaṃ, atthi devesu saṃvaroti? Āmantā. Atthi devesu asaṃvaro, yamhā asaṃvarā saṃvaro sīlanti? Na hevaṃ vattabbe…pe… . </div>
</div>
<div class="q" id="p_32Kv_1239"> <div class="p">
<span class="pN">1239</span>Ājānāhi niggahaṃ. Hañci asaṃvarā saṃvaro sīlaṃ, atthi devesu saṃvaro, tena vata re vattabbe—  “atthi devesu asaṃvaro, yamhā asaṃvarā saṃvaro sīlan”ti. Yaṃ tattha vadesi—  “vattabbe kho—  ‘asaṃvarā saṃvaro sīlaṃ, atthi devesu saṃvaro’, no ca vattabbe—  ‘atthi devesu asaṃvaro, yamhā asaṃvarā saṃvaro sīlan’”ti micchā. </div>
</div>
<div class="q" id="p_32Kv_1240"> <div class="p">
<span class="pN">1240</span>No ce pana vattabbe—  “atthi devesu asaṃvaro, yamhā asaṃvarā saṃvaro sīlan”ti, no ca vata re vattabbe—  “asaṃvarā saṃvaro sīlaṃ, atthi devesu saṃvaro”ti. Yaṃ tattha vadesi—  “vattabbe kho ‘asaṃvarā saṃvaro sīlaṃ, atthi devesu saṃvaro’, no ca vattabbe—  ‘atthi devesu asaṃvaro, yamhā asaṃvarā saṃvaro sīlan’”ti micchā. </div>
</div>
<div class="q" id="p_32Kv_1241"> <div class="p">
<span class="pN">1241</span>๐ Atthi manussesu saṃvaro, atthi tattha asaṃvaroti? Āmantā. Atthi devesu saṃvaro, atthi tattha asaṃvaroti? Na hevaṃ vattabbe…pe… . </div>
</div>
<div class="q" id="p_32Kv_1242"> <div class="p">
<span class="pN">1242</span>๐ Atthi devesu saṃvaro, natthi tattha asaṃvaroti? Āmantā. Atthi manussesu saṃvaro, natthi tattha asaṃvaroti? Na hevaṃ vattabbe…pe… . </div>
</div>
<div class="q" id="p_32Kv_1243"> <div class="divNumber">380.</div> <div class="p">
<span class="pN">1243</span>๐ Atthi devesu pāṇātipātā veramaṇīti? Āmantā. Atthi devesu pāṇātipātoti? Na hevaṃ vattabbe…pe… . </div>
</div>
<div class="q" id="p_32Kv_1244"> <div class="p">
<span class="pN">1244</span>๐ Atthi devesu surāmerayamajjapamādaṭṭhānā veramaṇīti? Āmantā. Atthi devesu surāmerayamajjapamādaṭṭhānanti? Na hevaṃ vattabbe…pe… . </div>
</div>
<div class="q" id="p_32Kv_1245"> <div class="p">
<span class="pN">1245</span>๐ Natthi devesu pāṇātipātoti? Āmantā. Natthi devesu pāṇātipātā veramaṇīti? Na hevaṃ vattabbe…pe… . </div>
</div>
<div class="q" id="p_32Kv_1246"> <div class="p">
<span class="pN">1246</span>๐ Natthi devesu surāmerayamajjapamādaṭṭhānanti? Āmantā. Natthi devesu surāmerayamajjapamādaṭṭhānā veramaṇīti? Na hevaṃ vattabbe…pe… . </div>
</div>
<div class="q" id="p_32Kv_1247"> <div class="p">
<span class="pN">1247</span>๐ Atthi manussesu pāṇātipātā veramaṇi, atthi tattha pāṇātipātoti? Āmantā. Atthi devesu pāṇātipātā veramaṇi, atthi tattha pāṇātipātoti? Na hevaṃ vattabbe…pe… . </div>
</div>
<div class="q" id="p_32Kv_1248"> <div class="p">
<span class="pN">1248</span>๐ Atthi manussesu surāmerayamajjapamādaṭṭhānā veramaṇi, atthi tattha surāmerayamajjapamādaṭṭhānanti? Āmantā. Atthi devesu surāmerayamajjapamādaṭṭhānā veramaṇi, atthi tattha surāmerayamajjapamādaṭṭhānanti? Na hevaṃ vattabbe…pe… . </div>
</div>
<div class="q" id="p_32Kv_1249"> <div class="p">
<span class="pN">1249</span>๐ Atthi devesu pāṇātipātā veramaṇi, natthi tattha pāṇātipātoti? Āmantā. Atthi manussesu pāṇātipātā veramaṇi, natthi tattha pāṇātipātoti? Na hevaṃ vattabbe…pe… . </div>
</div>
<div class="q" id="p_32Kv_1250"> <div class="p">
<span class="pN">1250</span>๐ Atthi devesu surāmerayamajjapamādaṭṭhānā veramaṇi, natthi tattha surāmerayamajjapamādaṭṭhānanti? Āmantā. Atthi manussesu surāmerayamajjapamādaṭṭhānā veramaṇi, natthi tattha surāmerayamajjapamādaṭṭhānanti? Na hevaṃ vattabbe…pe… . </div>
</div>
<div class="q" id="p_32Kv_1251"> <div class="p">
<span class="pN">1251</span>× Natthi devesu saṃvaroti? Āmantā. Sabbe devā pāṇātipātino adinnādāyino kāmesumicchācārino musāvādino surāmerayamajjapamādaṭṭhāyinoti? Na hevaṃ vattabbe…pe…  tena hi atthi devesu saṃvaroti. </div>
</div>
<div class="CENTER" id="p_32Kv_1252">
<span class="pN">1252</span>Saṃvarakathā niṭṭhitā.</div>
</html>
