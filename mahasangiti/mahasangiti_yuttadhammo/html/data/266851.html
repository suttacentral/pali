<html>
<div class="i">5.10 Cūḷapanthakasutta</div>
<div class="h">Soṇavagga</div>
<div class="h">Cūḷapanthakasutta</div>
<div class="q" id="p_18Ud_449"> <div class="divNumber">50.</div> <div class="p">
<span class="pN">449</span>Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā cūḷapanthako bhagavato avidūre nisinno hoti pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. </div>
</div>
<div class="q" id="p_18Ud_450"> <div class="p">
<span class="pN">450</span>Addasā kho bhagavā āyasmantaṃ cūḷapanthakaṃ avidūre nisinnaṃ pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. </div>
</div>
<div class="q" id="p_18Ud_451"> <div class="p">
<span class="pN">451</span>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—  </div>
</div>
<div class="q" id="p_18Ud_452"> <div class="p"> <table class="singleColumn"> <tr> <td> <div class="pN">452</div> <div class="G">“Ṭhitena kāyena ṭhitena cetasā,</div> </td> </tr> <tr> <td> <div class="G">Tiṭṭhaṃ nisinno uda vā sayāno;</div> </td> </tr> <tr> <td> <div class="G">Etaṃ satiṃ bhikkhu adhiṭṭhahāno,</div> </td> </tr> <tr> <td> <div class="G">Labhetha pubbāpariyaṃ visesaṃ;</div> </td> </tr> <tr> <td> <div class="G">Laddhāna pubbāpariyaṃ visesaṃ,</div> </td> </tr> <tr> <td> <div class="G">Adassanaṃ maccurājassa gacche”ti. (61)</div> </td> </tr> </table> </div>
</div>
<div class="CENTER" id="p_18Ud_453">
<span class="pN">453</span>Dasamaṃ.</div>
<div class="CENTER" id="p_18Ud_454">
<span class="pN">454</span>Soṇavaggo pañcamo.</div>
<div class="SUMMARY" id="p_18Ud_455">
<span class="pN">455</span><span class="firstLetter">T</span>assuddānaṃ</div>
<div class="q" id="p_18Ud_456"> <div class="p"> <table class="singleColumn"> <tr> <td> <div class="pN">456</div> <div class="G">Piyo appāyukā kuṭṭhī,</div> </td> </tr> <tr> <td> <div class="G">kumārakā uposatho;</div> </td> </tr> <tr> <td> <div class="G">Soṇo ca revato bhedo,</div> </td> </tr> <tr> <td> <div class="G">sadhāya panthakena cāti.</div> </td> </tr> </table> </div>
</div>
</html>
