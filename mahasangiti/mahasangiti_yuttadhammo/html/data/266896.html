<html>
<div class="i">1.4 Kasibhāradvājasutta</div>
<div class="h">Uragavagga</div>
<div class="h">Kasibhāradvājasutta</div>
<div class="q" id="p_18Sn_80"> <div class="p">
<span class="pN">80</span>Evaṃ me sutaṃ—  ekaṃ samayaṃ bhagavā magadhesu viharati dakkhiṇāgirismiṃ ekanāḷāyaṃ brāhmaṇagāme. Tena kho pana samayena kasibhāradvājassa brāhmaṇassa pañcamattāni naṅgalasatāni payuttāni honti vappakāle. Atha kho bhagavā pubbaṇhasamayaṃ nivāsetvā pattacīvaramādāya yena kasibhāradvājassa brāhmaṇassa kammanto tenupasaṅkami. Tena kho pana samayena kasibhāradvājassa brāhmaṇassa parivesanā vattati. Atha kho bhagavā yena parivesanā tenupasaṅkami; upasaṅkamitvā ekamantaṃ aṭṭhāsi. </div>
</div>
<div class="q" id="p_18Sn_81"> <div class="p">
<span class="pN">81</span>Addasā kho kasibhāradvājo brāhmaṇo bhagavantaṃ piṇḍāya ṭhitaṃ. Disvāna bhagavantaṃ etadavoca—  “ahaṃ kho, samaṇa, kasāmi ca vapāmi ca; kasitvā ca vapitvā ca bhuñjāmi. Tvampi, samaṇa, kasassu ca vapassu ca; kasitvā ca vapitvā ca bhuñjassū”ti. </div>
</div>
<div class="q" id="p_18Sn_82"> <div class="p">
<span class="pN">82</span>“Ahampi kho, brāhmaṇa, kasāmi ca vapāmi ca; kasitvā ca vapitvā ca bhuñjāmī”ti. “Na kho pana mayaṃ passāma bhoto gotamassa yugaṃ vā naṅgalaṃ vā phālaṃ vā pācanaṃ vā balībadde vā. Atha ca pana bhavaṃ gotamo evamāha—  ‘ahampi kho, brāhmaṇa, kasāmi ca vapāmi ca; kasitvā ca vapitvā ca bhuñjāmī’”ti. </div>
</div>
<div class="q" id="p_18Sn_83"> <div class="p">
<span class="pN">83</span>Atha kho kasibhāradvājo brāhmaṇo bhagavantaṃ gāthāya ajjhabhāsi—  </div>
</div>
<div class="q" id="p_18Sn_84"> <div class="divNumber">76.</div> <div class="p"> <table class="singleColumn"> <tr> <td> <div class="pN">84</div> <div class="G">“Kassako paṭijānāsi,</div> </td> </tr> <tr> <td> <div class="G">na ca passāma te kasiṃ;</div> </td> </tr> <tr> <td> <div class="G">Kasiṃ no pucchito brūhi,</div> </td> </tr> <tr> <td> <div class="G">yathā jānemu te kasiṃ”. (1)</div> </td> </tr> </table> </div>
</div>
<div class="q" id="p_18Sn_85"> <div class="divNumber">77.</div> <div class="p"> <table class="singleColumn"> <tr> <td> <div class="pN">85</div> <div class="G">“Saddhā bījaṃ tapo vuṭṭhi,</div> </td> </tr> <tr> <td> <div class="G">paññā me yuganaṅgalaṃ;</div> </td> </tr> <tr> <td> <div class="G">Hirī īsā mano yottaṃ,</div> </td> </tr> <tr> <td> <div class="G">sati me phālapācanaṃ. (2)</div> </td> </tr> </table> </div>
</div>
<div class="q" id="p_18Sn_86"> <div class="divNumber">78.</div> <div class="p"> <table class="singleColumn"> <tr> <td> <div class="pN">86</div> <div class="G">Kāyagutto vacīgutto,</div> </td> </tr> <tr> <td> <div class="G">āhāre udare yato;</div> </td> </tr> <tr> <td> <div class="G">Saccaṃ karomi niddānaṃ,</div> </td> </tr> <tr> <td> <div class="G">soraccaṃ me pamocanaṃ. (3)</div> </td> </tr> </table> </div>
</div>
<div class="q" id="p_18Sn_87"> <div class="divNumber">79.</div> <div class="p"> <table class="singleColumn"> <tr> <td> <div class="pN">87</div> <div class="G">Vīriyaṃ me dhuradhorayhaṃ,</div> </td> </tr> <tr> <td> <div class="G">yogakkhemādhivāhanaṃ;</div> </td> </tr> <tr> <td> <div class="G">Gacchati anivattantaṃ,</div> </td> </tr> <tr> <td> <div class="G">yattha gantvā na socati. (4)</div> </td> </tr> </table> </div>
</div>
<div class="q" id="p_18Sn_88"> <div class="divNumber">80.</div> <div class="p"> <table class="singleColumn"> <tr> <td> <div class="pN">88</div> <div class="G">Evamesā kasī kaṭṭhā,</div> </td> </tr> <tr> <td> <div class="G">Sā hoti amatapphalā;</div> </td> </tr> <tr> <td> <div class="G">Etaṃ kasiṃ kasitvāna,</div> </td> </tr> <tr> <td> <div class="G">Sabbadukkhā pamuccatī”ti. (5)</div> </td> </tr> </table> </div>
</div>
<div class="q" id="p_18Sn_89"> <div class="p">
<span class="pN">89</span>Atha kho kasibhāradvājo brāhmaṇo mahatiyā kaṃsapātiyā pāyasaṃ vaḍḍhetvā bhagavato upanāmesi—  “bhuñjatu bhavaṃ gotamo pāyasaṃ. Kassako bhavaṃ; yañhi bhavaṃ gotamo amatapphalaṃ kasiṃ kasatī”ti. </div>
</div>
<div class="q" id="p_18Sn_90"> <div class="divNumber">81.</div> <div class="p"> <table class="singleColumn"> <tr> <td> <div class="pN">90</div> <div class="G">“Gāthābhigītaṃ me abhojaneyyaṃ,</div> </td> </tr> <tr> <td> <div class="G">Sampassataṃ brāhmaṇa nesa dhammo;</div> </td> </tr> <tr> <td> <div class="G">Gāthābhigītaṃ panudanti buddhā,</div> </td> </tr> <tr> <td> <div class="G">Dhamme satī brāhmaṇa vuttiresā. (6)</div> </td> </tr> </table> </div>
</div>
<div class="q" id="p_18Sn_91"> <div class="divNumber">82.</div> <div class="p"> <table class="singleColumn"> <tr> <td> <div class="pN">91</div> <div class="G">Aññena ca kevalinaṃ mahesiṃ,</div> </td> </tr> <tr> <td> <div class="G">Khīṇāsavaṃ kukkuccavūpasantaṃ;</div> </td> </tr> <tr> <td> <div class="G">Annena pānena upaṭṭhahassu,</div> </td> </tr> <tr> <td> <div class="G">Khettaṃ hi taṃ puññapekkhassa hotī”ti. (7)</div> </td> </tr> </table> </div>
</div>
<div class="q" id="p_18Sn_92"> <div class="p">
<span class="pN">92</span>“Atha kassa cāhaṃ, bho gotama, imaṃ pāyasaṃ dammī”ti? “Na khvāhaṃ taṃ, brāhmaṇa, passāmi sadevake loke samārake sabrahmake sassamaṇabrāhmaṇiyā pajāya sadevamanussāya, yassa so pāyaso bhutto sammā pariṇāmaṃ gaccheyya, aññatra tathāgatassa vā tathāgatasāvakassa vā. Tena hi tvaṃ, brāhmaṇa, taṃ pāyasaṃ appaharite vā chaḍḍehi appāṇake vā udake opilāpehī”ti. </div>
</div>
<div class="q" id="p_18Sn_93"> <div class="p">
<span class="pN">93</span>Atha kho kasibhāradvājo brāhmaṇo taṃ pāyasaṃ appāṇake udake opilāpesi. Atha kho so pāyaso udake pakkhitto cicciṭāyati ciṭiciṭāyati sandhūpāyati sampadhūpāyati. Seyyathāpi nāma phālo divasaṃ santatto udake pakkhitto cicciṭāyati ciṭiciṭāyati sandhūpāyati sampadhūpāyati; evamevaṃ so pāyaso udake pakkhitto cicciṭāyati ciṭiciṭāyati sandhūpāyati sampadhūpāyati. </div>
</div>
<div class="q" id="p_18Sn_94"> <div class="p">
<span class="pN">94</span>Atha kho kasibhāradvājo brāhmaṇo saṃviggo lomahaṭṭhajāto yena bhagavā tenupasaṅkami; upasaṅkamitvā bhagavato pādesu sirasā nipatitvā bhagavantaṃ etadavoca—  “abhikkantaṃ, bho gotama, abhikkantaṃ, bho gotama. Seyyathāpi, bho gotama, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya, ‘cakkhumanto rūpāni dakkhantī’ti; evamevaṃ bhotā gotamena anekapariyāyena dhammo pakāsito. Esāhaṃ bhavantaṃ gotamaṃ saraṇaṃ gacchāmi dhammañca bhikkhusaṃghañca, labheyyāhaṃ bhoto gotamassa santike pabbajjaṃ, labheyyaṃ upasampadan”ti. </div>
</div>
<div class="q" id="p_18Sn_95"> <div class="p">
<span class="pN">95</span>Alattha kho kasibhāradvājo brāhmaṇo bhagavato santike pabbajjaṃ, alattha upasampadaṃ. Acirūpasampanno kho panāyasmā bhāradvājo eko vūpakaṭṭho appamatto ātāpī pahitatto viharanto nacirasseva—  yassatthāya kulaputtā sammadeva agārasmā anagāriyaṃ pabbajanti, tadanuttaraṃ—  brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi. “Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti abbhaññāsi. Aññataro ca panāyasmā bhāradvājo arahataṃ ahosīti. </div>
</div>
<div class="CENTER" id="p_18Sn_96">
<span class="pN">96</span>Kasibhāradvājasuttaṃ catutthaṃ.</div>
</html>
