<html>
<div class="i">7.3.1 Pathavīaṅgapañha</div>
<div class="h">Opammakathāpañha</div>
<div class="h">Pathavīvagga</div>
<div class="h">Pathavīaṅgapañha</div>
<div class="q" id="p_28Mi_1755"> <div class="divNumber">245.</div> <div class="p">
<span class="pN">1755</span>“Bhante nāgasena, ‘pathaviyā pañca aṅgāni gahetabbānī’ti yaṃ vadesi, katamāni tāni pañca aṅgāni gahetabbānī”ti? “Yathā, mahārāja, pathavī iṭṭhāniṭṭhāni kappūrāgarutagaracandanakuṅkumādīni ākirantepi pittasemhapubbaruhirasedamedakheḷasiṅghāṇikalasikamuttakarīsādīni ākirantepi tādisāyeva; evameva kho, mahārāja, yoginā yogāvacarena iṭṭhāniṭṭhe lābhālābhe yasāyase nindāpasaṃsāya sukhadukkhe sabbattha tādināyeva bhavitabbaṃ. Idaṃ, mahārāja, pathaviyā paṭhamaṃ aṅgaṃ gahetabbaṃ. </div>
</div>
<div class="q" id="p_28Mi_1756"> <div class="p">
<span class="pN">1756</span>Puna caparaṃ, mahārāja, pathavī maṇḍanavibhūsanāpagatā sakagandhaparibhāvitā; evameva kho, mahārāja, yoginā yogāvacarena vibhūsanāpagatena sakasīlagandhaparibhāvitena bhavitabbaṃ. Idaṃ, mahārāja, pathaviyā dutiyaṃ aṅgaṃ gahetabbaṃ. </div>
</div>
<div class="q" id="p_28Mi_1757"> <div class="p">
<span class="pN">1757</span>Puna caparaṃ, mahārāja, pathavī nirantarā akhaṇḍacchiddā asusirā bahalā ghanā vitthiṇṇā; evameva kho, mahārāja, yoginā yogāvacarena nirantaramakhaṇḍacchiddamasusirabahalaghanavitthiṇṇasīlena bhavitabbaṃ. Idaṃ, mahārāja, pathaviyā tatiyaṃ aṅgaṃ gahetabbaṃ. </div>
</div>
<div class="q" id="p_28Mi_1758"> <div class="p">
<span class="pN">1758</span>Puna caparaṃ, mahārāja, pathavī gāmanigamanagarajanapadarukkhapabbatanadītaḷākapokkharaṇīmigapakkhimanujanaranārigaṇaṃ dhārentīpi akilāsu hoti; evameva kho, mahārāja, yoginā yogāvacarena ovadantenapi anusāsantenapi viññāpentenapi sandassentenapi samādapentenapi samuttejentenapi sampahaṃsentenapi dhammadesanāsu akilāsunā bhavitabbaṃ. Idaṃ, mahārāja, pathaviyā catutthaṃ aṅgaṃ gahetabbaṃ. </div>
</div>
<div class="q" id="p_28Mi_1759"> <div class="p">
<span class="pN">1759</span>Puna caparaṃ, mahārāja, pathavī anunayappaṭighavippamuttā; evameva kho, mahārāja, yoginā yogāvacarena anunayappaṭighavippamuttena pathavisamena cetasā viharitabbaṃ. Idaṃ, mahārāja, pathaviyā pañcamaṃ aṅgaṃ gahetabbaṃ. Bhāsitampetaṃ, mahārāja, upāsikāya cūḷasubhaddāya sakasamaṇe parikittayamānāya—  </div>
</div>
<div class="q" id="p_28Mi_1760"> <div class="p"> <table class="singleColumn"> <tr> <td> <div class="pN">1760</div> <div class="G">‘Ekañce bāhaṃ vāsiyā,</div> </td> </tr> <tr> <td> <div class="G">tacche kupitamānasā;</div> </td> </tr> <tr> <td> <div class="G">Ekañce bāhaṃ gandhena,</div> </td> </tr> <tr> <td> <div class="G">ālimpeyya pamoditā.</div> </td> </tr> </table> </div>
</div>
<div class="q" id="p_28Mi_1761"> <div class="p"> <table class="singleColumn"> <tr> <td> <div class="pN">1761</div> <div class="G">Amusmiṃ paṭigho natthi,</div> </td> </tr> <tr> <td> <div class="G">rāgo asmiṃ na vijjati;</div> </td> </tr> <tr> <td> <div class="G">Pathavīsamacittā te,</div> </td> </tr> <tr> <td> <div class="G">tādisā samaṇā mamā’”ti.</div> </td> </tr> </table> </div>
</div>
<div class="CENTER" id="p_28Mi_1762">
<span class="pN">1762</span>Pathavīaṅgapañho paṭhamo.</div>
</html>
