<html>
<div class="i">12.3.2 Dutiyakoṭigāmasutta</div>
<div class="h">Saccasaṃyutta</div>
<div class="h">Koṭigāmavagga</div>
<div class="h">Dutiyakoṭigāmasutta</div>
<div class="q" id="p_14S5_2270"> <div class="divNumber">1092.</div> <div class="p">
<span class="pN">2270</span>“Ye hi keci, bhikkhave, samaṇā vā brāhmaṇā vā ‘idaṃ dukkhan’ti yathābhūtaṃ nappajānanti, ‘ayaṃ dukkhasamudayo’ti yathābhūtaṃ nappajānanti, ‘ayaṃ dukkhanirodho’ti yathābhūtaṃ nappajānanti, ‘ayaṃ dukkhanirodhagāminī paṭipadā’ti yathābhūtaṃ nappajānanti, na me te, bhikkhave, samaṇā vā brāhmaṇā vā samaṇesu vā samaṇasammatā brāhmaṇesu vā brāhmaṇasammatā, na ca pana te āyasmanto sāmaññatthaṃ vā brahmaññatthaṃ vā diṭṭheva dhamme sayaṃ abhiññā sacchikatvā upasampajja viharanti. </div>
</div>
<div class="q" id="p_14S5_2271"> <div class="p">
<span class="pN">2271</span>Ye ca kho keci, bhikkhave, samaṇā vā brāhmaṇā vā ‘idaṃ dukkhan’ti yathābhūtaṃ pajānanti, ‘ayaṃ dukkhasamudayo’ti yathābhūtaṃ pajānanti, ‘ayaṃ dukkhanirodho’ti yathābhūtaṃ pajānanti, ‘ayaṃ dukkhanirodhagāminī paṭipadā’ti yathābhūtaṃ pajānanti, te kho me, bhikkhave, samaṇā vā brāhmaṇā vā samaṇesu ceva samaṇasammatā brāhmaṇesu ca brāhmaṇasammatā, te ca panāyasmanto sāmaññatthañca brahmaññatthañca diṭṭheva dhamme sayaṃ abhiññā sacchikatvā upasampajja viharantī”ti. </div>
</div>
<div class="q" id="p_14S5_2272"> <div class="p">
<span class="pN">2272</span>Idamavoca bhagavā. Idaṃ vatvāna sugato athāparaṃ etadavoca satthā—  </div>
</div>
<div class="q" id="p_14S5_2273"> <div class="p"> <table class="singleColumn"> <tr> <td> <div class="pN">2273</div> <div class="G">“Ye dukkhaṃ nappajānanti,</div> </td> </tr> <tr> <td> <div class="G">atho dukkhassa sambhavaṃ;</div> </td> </tr> <tr> <td> <div class="G">Yattha ca sabbaso dukkhaṃ,</div> </td> </tr> <tr> <td> <div class="G">asesaṃ uparujjhati.</div> </td> </tr> </table> </div>
</div>
<div class="q" id="p_14S5_2274"> <div class="p"> <table class="singleColumn"> <tr> <td> <div class="pN">2274</div> <div class="G">Tañca maggaṃ na jānanti,</div> </td> </tr> <tr> <td> <div class="G">Dukkhūpasamagāminaṃ;</div> </td> </tr> <tr> <td> <div class="G">Cetovimuttihīnā te,</div> </td> </tr> <tr> <td> <div class="G">Atho paññāvimuttiyā;</div> </td> </tr> <tr> <td> <div class="G">Abhabbā te antakiriyāya,</div> </td> </tr> <tr> <td> <div class="G">Te ve jātijarūpagā.</div> </td> </tr> </table> </div>
</div>
<div class="q" id="p_14S5_2275"> <div class="p"> <table class="singleColumn"> <tr> <td> <div class="pN">2275</div> <div class="G">Ye ca dukkhaṃ pajānanti,</div> </td> </tr> <tr> <td> <div class="G">atho dukkhassa sambhavaṃ;</div> </td> </tr> <tr> <td> <div class="G">Yattha ca sabbaso dukkhaṃ,</div> </td> </tr> <tr> <td> <div class="G">asesaṃ uparujjhati.</div> </td> </tr> </table> </div>
</div>
<div class="q" id="p_14S5_2276"> <div class="p"> <table class="singleColumn"> <tr> <td> <div class="pN">2276</div> <div class="G">Tañca maggaṃ pajānanti,</div> </td> </tr> <tr> <td> <div class="G">dukkhūpasamagāminaṃ;</div> </td> </tr> <tr> <td> <div class="G">Cetovimuttisampannā,</div> </td> </tr> <tr> <td> <div class="G">atho paññāvimuttiyā;</div> </td> </tr> <tr> <td> <div class="G">Bhabbā te antakiriyāya,</div> </td> </tr> <tr> <td> <div class="G">na te jātijarūpagā”ti.</div> </td> </tr> </table> </div>
</div>
<div class="CENTER" id="p_14S5_2277">
<span class="pN">2277</span>Dutiyaṃ.</div>
</html>
