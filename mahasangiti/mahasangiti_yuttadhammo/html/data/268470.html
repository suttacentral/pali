<html>
<div class="i">3.5.6 Kāmūpapattisutta</div>
<div class="h">Tikanipāta</div>
<div class="h">Pañcamavagga</div>
<div class="h">Kāmūpapattisutta</div>
<div class="q" id="p_18It_677"> <div class="divNumber">95.</div> <div class="p">
<span class="pN">677</span>Vuttañhetaṃ bhagavatā vuttamarahatāti me sutaṃ—  </div>
</div>
<div class="q" id="p_18It_678"> <div class="p">
<span class="pN">678</span>“Tisso imā, bhikkhave, kāmūpapattiyo. Katamā tisso? Paccupaṭṭhitakāmā, nimmānaratino, paranimmitavasavattino—  imā kho, bhikkhave, tisso kāmūpapattiyo”ti. Etamatthaṃ bhagavā avoca. Tatthetaṃ iti vuccati—  </div>
</div>
<div class="q" id="p_18It_679"> <div class="p"> <table class="singleColumn"> <tr> <td> <div class="pN">679</div> <div class="G">“Paccupaṭṭhitakāmā ca,</div> </td> </tr> <tr> <td> <div class="G">ye devā vasavattino;</div> </td> </tr> <tr> <td> <div class="G">Nimmānaratino devā,</div> </td> </tr> <tr> <td> <div class="G">ye caññe kāmabhogino;</div> </td> </tr> <tr> <td> <div class="G">Itthabhāvaññathābhāvaṃ,</div> </td> </tr> <tr> <td> <div class="G">saṃsāraṃ nātivattare.</div> </td> </tr> </table> </div>
</div>
<div class="q" id="p_18It_680"> <div class="p"> <table class="singleColumn"> <tr> <td> <div class="pN">680</div> <div class="G">Etamādīnavaṃ ñatvā,</div> </td> </tr> <tr> <td> <div class="G">kāmabhogesu paṇḍito;</div> </td> </tr> <tr> <td> <div class="G">Sabbe pariccaje kāme,</div> </td> </tr> <tr> <td> <div class="G">ye dibbā ye ca mānusā.</div> </td> </tr> </table> </div>
</div>
<div class="q" id="p_18It_681"> <div class="p"> <table class="singleColumn"> <tr> <td> <div class="pN">681</div> <div class="G">Piyarūpasātagadhitaṃ,</div> </td> </tr> <tr> <td> <div class="G">chetvā sotaṃ duraccayaṃ;</div> </td> </tr> <tr> <td> <div class="G">Asesaṃ parinibbanti,</div> </td> </tr> <tr> <td> <div class="G">asesaṃ dukkhamaccaguṃ.</div> </td> </tr> </table> </div>
</div>
<div class="q" id="p_18It_682"> <div class="p"> <table class="singleColumn"> <tr> <td> <div class="pN">682</div> <div class="G">Ariyaddasā vedaguno,</div> </td> </tr> <tr> <td> <div class="G">sammadaññāya paṇḍitā;</div> </td> </tr> <tr> <td> <div class="G">Jātikkhayamabhiññāya,</div> </td> </tr> <tr> <td> <div class="G">nāgacchanti punabbhavan”ti.</div> </td> </tr> </table> </div>
</div>
<div class="q" id="p_18It_683"> <div class="p">
<span class="pN">683</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_684">
<span class="pN">684</span>Chaṭṭhaṃ.</div>
</html>
