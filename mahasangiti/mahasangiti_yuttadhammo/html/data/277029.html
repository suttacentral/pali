<html>
<div class="i">1.2.4.10 Dutiyarāhulasutta</div>
<div class="h">Khandhasaṃyutta</div>
<div class="h">Majjhimapaṇṇāsaka</div>
<div class="h">Theravagga</div>
<div class="h">Dutiyarāhulasutta</div>
<div class="q" id="p_13S3_573"> <div class="divNumber">92.</div> <div class="p">
<span class="pN">573</span>Sāvatthinidānaṃ. Ekamantaṃ nisinno kho āyasmā rāhulo bhagavantaṃ etadavoca—  “kathaṃ nu kho, bhante, jānato kathaṃ passato imasmiñca saviññāṇake kāye bahiddhā ca sabbanimittesu ahaṅkāramamaṅkāramānāpagataṃ mānasaṃ hoti vidhāsamatikkantaṃ santaṃ suvimuttan”ti? </div>
</div>
<div class="q" id="p_13S3_574"> <div class="p">
<span class="pN">574</span>“Yaṃ kiñci, rāhula, rūpaṃ atītānāgatapaccuppannaṃ ajjhattaṃ vā bahiddhā vā…pe…  yaṃ dūre santike vā, sabbaṃ rūpaṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya disvā anupādā vimutto hoti. Yā kāci vedanā…  yā kāci saññā…  ye keci saṅkhārā…  yaṃ kiñci viññāṇaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā, sabbaṃ viññāṇaṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya disvā anupādā vimutto hoti. Evaṃ kho, rāhula, jānato evaṃ passato imasmiñca saviññāṇake kāye bahiddhā ca sabbanimittesu ahaṅkāramamaṅkāramānāpagataṃ mānasaṃ hoti vidhāsamatikkantaṃ santaṃ suvimuttan”ti. </div>
</div>
<div class="CENTER" id="p_13S3_575">
<span class="pN">575</span>Dasamaṃ.</div>
<div class="CENTER" id="p_13S3_576">
<span class="pN">576</span>Theravaggo catuttho.</div>
<div class="SUMMARY" id="p_13S3_577">
<span class="pN">577</span><span class="firstLetter">T</span>assuddānaṃ</div>
<div class="q" id="p_13S3_578"> <div class="p"> <table class="singleColumn"> <tr> <td> <div class="pN">578</div> <div class="G">Ānando tisso yamako,</div> </td> </tr> <tr> <td> <div class="G">anurādho ca vakkali;</div> </td> </tr> <tr> <td> <div class="G">Assaji khemako channo,</div> </td> </tr> <tr> <td> <div class="G">rāhulā apare duve.</div> </td> </tr> </table> </div>
</div>
</html>
