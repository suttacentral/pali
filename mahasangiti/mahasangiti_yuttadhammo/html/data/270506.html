<html>
<div class="i">22.1.9.7 Antarapeyyāla</div>
<div class="h">Mahānipāta</div>
<div class="h">Mūgapakkhavagga</div>
<div class="h">Vidhurajātaka</div>
<div class="h">Antarapeyyāla</div>
<div class="q" id="p_23J_2858"> <div class="divNumber">1518.</div> <div class="p"> <table class="singleColumn"> <tr> <td> <div class="pN">2858</div> <div class="G">Evaṃ samanusāsitvā,</div> </td> </tr> <tr> <td> <div class="G">ñātisaṅghaṃ vicakkhaṇo;</div> </td> </tr> <tr> <td> <div class="G">Parikiṇṇo suhadehi,</div> </td> </tr> <tr> <td> <div class="G">rājānamupasaṅkami.</div> </td> </tr> </table> </div>
</div>
<div class="q" id="p_23J_2859"> <div class="divNumber">1519.</div> <div class="p"> <table class="singleColumn"> <tr> <td> <div class="pN">2859</div> <div class="G">Vanditvā sirasā pāde,</div> </td> </tr> <tr> <td> <div class="G">katvā ca naṃ padakkhiṇaṃ;</div> </td> </tr> <tr> <td> <div class="G">Vidhuro avaca rājānaṃ,</div> </td> </tr> <tr> <td> <div class="G">paggahetvāna añjaliṃ.</div> </td> </tr> </table> </div>
</div>
<div class="q" id="p_23J_2860"> <div class="divNumber">1520.</div> <div class="p"> <table class="singleColumn"> <tr> <td> <div class="pN">2860</div> <div class="G">“Ayaṃ maṃ māṇavo neti,</div> </td> </tr> <tr> <td> <div class="G">kattukāmo yathāmati;</div> </td> </tr> <tr> <td> <div class="G">Ñātīnatthaṃ pavakkhāmi,</div> </td> </tr> <tr> <td> <div class="G">taṃ suṇohi arindama.</div> </td> </tr> </table> </div>
</div>
<div class="q" id="p_23J_2861"> <div class="divNumber">1521.</div> <div class="p"> <table class="singleColumn"> <tr> <td> <div class="pN">2861</div> <div class="G">Putte ca me udikkhesi,</div> </td> </tr> <tr> <td> <div class="G">yañca maññaṃ ghare dhanaṃ;</div> </td> </tr> <tr> <td> <div class="G">Yathā pecca na hāyetha,</div> </td> </tr> <tr> <td> <div class="G">ñātisaṅgho mayī gate.</div> </td> </tr> </table> </div>
</div>
<div class="q" id="p_23J_2862"> <div class="divNumber">1522.</div> <div class="p"> <table class="singleColumn"> <tr> <td> <div class="pN">2862</div> <div class="G">Yatheva khalatī bhūmyā,</div> </td> </tr> <tr> <td> <div class="G">bhūmyāyeva patiṭṭhati;</div> </td> </tr> <tr> <td> <div class="G">Evetaṃ khalitaṃ mayhaṃ,</div> </td> </tr> <tr> <td> <div class="G">etaṃ passāmi accayaṃ”.</div> </td> </tr> </table> </div>
</div>
<div class="q" id="p_23J_2863"> <div class="divNumber">1523.</div> <div class="p"> <table class="singleColumn"> <tr> <td> <div class="pN">2863</div> <div class="G">“Sakkā na gantuṃ iti mayha hoti,</div> </td> </tr> <tr> <td> <div class="G">Chetvā vadhitvā idha kātiyānaṃ;</div> </td> </tr> <tr> <td> <div class="G">Idheva hohī iti mayha ruccati,</div> </td> </tr> <tr> <td> <div class="G">Mā tvaṃ agā uttamabhūripañña”.</div> </td> </tr> </table> </div>
</div>
<div class="q" id="p_23J_2864"> <div class="divNumber">1524.</div> <div class="p"> <table class="singleColumn"> <tr> <td> <div class="pN">2864</div> <div class="G">“Mā hevadhammesu manaṃ paṇīdahi,</div> </td> </tr> <tr> <td> <div class="G">Atthe ca dhamme ca yutto bhavassu;</div> </td> </tr> <tr> <td> <div class="G">Dhiratthu kammaṃ akusalaṃ anariyaṃ,</div> </td> </tr> <tr> <td> <div class="G">Yaṃ katvā pacchā nirayaṃ vajeyya.</div> </td> </tr> </table> </div>
</div>
<div class="q" id="p_23J_2865"> <div class="divNumber">1525.</div> <div class="p"> <table class="singleColumn"> <tr> <td> <div class="pN">2865</div> <div class="G">Nevesa dhammo na puneta kiccaṃ,</div> </td> </tr> <tr> <td> <div class="G">Ayiro hi dāsassa janinda issaro;</div> </td> </tr> <tr> <td> <div class="G">Ghātetuṃ jhāpetuṃ athopi hantuṃ,</div> </td> </tr> <tr> <td> <div class="G">Na ca mayha kodhatthi vajāmi cāhaṃ”.</div> </td> </tr> </table> </div>
</div>
<div class="q" id="p_23J_2866"> <div class="divNumber">1526.</div> <div class="p"> <table class="singleColumn"> <tr> <td> <div class="pN">2866</div> <div class="G">Jeṭṭhaputtaṃ upaguyha,</div> </td> </tr> <tr> <td> <div class="G">vineyya hadaye daraṃ;</div> </td> </tr> <tr> <td> <div class="G">Assupuṇṇehi nettehi,</div> </td> </tr> <tr> <td> <div class="G">pāvisī so mahāgharaṃ.</div> </td> </tr> </table> </div>
</div>
<div class="q" id="p_23J_2867"> <div class="divNumber">1527.</div> <div class="p"> <table class="singleColumn"> <tr> <td> <div class="pN">2867</div> <div class="G">Sālāva sammapatitā,</div> </td> </tr> <tr> <td> <div class="G">mālutena pamadditā;</div> </td> </tr> <tr> <td> <div class="G">Senti puttā ca dārā ca,</div> </td> </tr> <tr> <td> <div class="G">vidhurassa nivesane.</div> </td> </tr> </table> </div>
</div>
<div class="q" id="p_23J_2868"> <div class="divNumber">1528.</div> <div class="p"> <table class="singleColumn"> <tr> <td> <div class="pN">2868</div> <div class="G">Itthisahassaṃ bhariyānaṃ,</div> </td> </tr> <tr> <td> <div class="G">dāsisattasatāni ca;</div> </td> </tr> <tr> <td> <div class="G">Bāhā paggayha pakkanduṃ,</div> </td> </tr> <tr> <td> <div class="G">vidhurassa nivesane.</div> </td> </tr> </table> </div>
</div>
<div class="q" id="p_23J_2869"> <div class="divNumber">1529.</div> <div class="p"> <table class="singleColumn"> <tr> <td> <div class="pN">2869</div> <div class="G">Orodhā ca kumārā ca,</div> </td> </tr> <tr> <td> <div class="G">vesiyānā ca brāhmaṇā;</div> </td> </tr> <tr> <td> <div class="G">Bāhā paggayha pakkanduṃ,</div> </td> </tr> <tr> <td> <div class="G">vidhurassa nivesane.</div> </td> </tr> </table> </div>
</div>
<div class="q" id="p_23J_2870"> <div class="divNumber">1530.</div> <div class="p"> <table class="singleColumn"> <tr> <td> <div class="pN">2870</div> <div class="G">Hatthārohā anīkaṭṭhā,</div> </td> </tr> <tr> <td> <div class="G">rathikā pattikārakā;</div> </td> </tr> <tr> <td> <div class="G">Bāhā paggayha pakkanduṃ,</div> </td> </tr> <tr> <td> <div class="G">vidhurassa nivesane.</div> </td> </tr> </table> </div>
</div>
<div class="q" id="p_23J_2871"> <div class="divNumber">1531.</div> <div class="p"> <table class="singleColumn"> <tr> <td> <div class="pN">2871</div> <div class="G">Samāgatā jānapadā,</div> </td> </tr> <tr> <td> <div class="G">negamā ca samāgatā;</div> </td> </tr> <tr> <td> <div class="G">Bāhā paggayha pakkanduṃ,</div> </td> </tr> <tr> <td> <div class="G">vidhurassa nivesane.</div> </td> </tr> </table> </div>
</div>
<div class="q" id="p_23J_2872"> <div class="divNumber">1532.</div> <div class="p"> <table class="singleColumn"> <tr> <td> <div class="pN">2872</div> <div class="G">Itthisahassaṃ bhariyānaṃ,</div> </td> </tr> <tr> <td> <div class="G">dāsisattasatāni ca;</div> </td> </tr> <tr> <td> <div class="G">Bāhā paggayha pakkanduṃ,</div> </td> </tr> <tr> <td> <div class="G">“kasmā no vijahissasi”.</div> </td> </tr> </table> </div>
</div>
<div class="q" id="p_23J_2873"> <div class="divNumber">1533.</div> <div class="p"> <table class="singleColumn"> <tr> <td> <div class="pN">2873</div> <div class="G">Orodhā ca kumārā ca,</div> </td> </tr> <tr> <td> <div class="G">vesiyānā ca brāhmaṇā;</div> </td> </tr> <tr> <td> <div class="G">Bāhā paggayha pakkanduṃ,</div> </td> </tr> <tr> <td> <div class="G">“kasmā no vijahissasi”.</div> </td> </tr> </table> </div>
</div>
<div class="q" id="p_23J_2874"> <div class="divNumber">1534.</div> <div class="p"> <table class="singleColumn"> <tr> <td> <div class="pN">2874</div> <div class="G">Hatthārohā anīkaṭṭhā,</div> </td> </tr> <tr> <td> <div class="G">rathikā pattikārakā;</div> </td> </tr> <tr> <td> <div class="G">Bāhā paggayha pakkanduṃ,</div> </td> </tr> <tr> <td> <div class="G">“kasmā no vijahissasi”.</div> </td> </tr> </table> </div>
</div>
<div class="q" id="p_23J_2875"> <div class="divNumber">1535.</div> <div class="p"> <table class="singleColumn"> <tr> <td> <div class="pN">2875</div> <div class="G">Samāgatā jānapadā,</div> </td> </tr> <tr> <td> <div class="G">negamā ca samāgatā;</div> </td> </tr> <tr> <td> <div class="G">Bāhā paggayha pakkanduṃ,</div> </td> </tr> <tr> <td> <div class="G">“kasmā no vijahissasi”.</div> </td> </tr> </table> </div>
</div>
<div class="q" id="p_23J_2876"> <div class="divNumber">1536.</div> <div class="p"> <table class="singleColumn"> <tr> <td> <div class="pN">2876</div> <div class="G">Katvā gharesu kiccāni,</div> </td> </tr> <tr> <td> <div class="G">anusāsitvā sakaṃ janaṃ;</div> </td> </tr> <tr> <td> <div class="G">Mittāmacce ca bhacce ca,</div> </td> </tr> <tr> <td> <div class="G">puttadāre ca bandhave.</div> </td> </tr> </table> </div>
</div>
<div class="q" id="p_23J_2877"> <div class="divNumber">1537.</div> <div class="p"> <table class="singleColumn"> <tr> <td> <div class="pN">2877</div> <div class="G">Kammantaṃ saṃvidhetvāna,</div> </td> </tr> <tr> <td> <div class="G">ācikkhitvā ghare dhanaṃ;</div> </td> </tr> <tr> <td> <div class="G">Nidhiñca iṇadānañca,</div> </td> </tr> <tr> <td> <div class="G">puṇṇakaṃ etadabravi.</div> </td> </tr> </table> </div>
</div>
<div class="q" id="p_23J_2878"> <div class="divNumber">1538.</div> <div class="p"> <table class="singleColumn"> <tr> <td> <div class="pN">2878</div> <div class="G">“Avasī tuvaṃ mayha tīhaṃ agāre,</div> </td> </tr> <tr> <td> <div class="G">Katāni kiccāni gharesu mayhaṃ;</div> </td> </tr> <tr> <td> <div class="G">Anusāsitā puttadārā mayā ca,</div> </td> </tr> <tr> <td> <div class="G">Karoma kaccāna yathāmatiṃ te”.</div> </td> </tr> </table> </div>
</div>
<div class="q" id="p_23J_2879"> <div class="divNumber">1539.</div> <div class="p"> <table class="singleColumn"> <tr> <td> <div class="pN">2879</div> <div class="G">“Sace hi katte anusāsitā te,</div> </td> </tr> <tr> <td> <div class="G">Puttā ca dārā anujīvino ca;</div> </td> </tr> <tr> <td> <div class="G">Handehi dānī taramānarūpo,</div> </td> </tr> <tr> <td> <div class="G">Dīgho hi addhāpi ayaṃ puratthā.</div> </td> </tr> </table> </div>
</div>
<div class="q" id="p_23J_2880"> <div class="divNumber">1540.</div> <div class="p"> <table class="singleColumn"> <tr> <td> <div class="pN">2880</div> <div class="G">Achambhitova gaṇhāhi,</div> </td> </tr> <tr> <td> <div class="G">ājāneyyassa vāladhiṃ;</div> </td> </tr> <tr> <td> <div class="G">Idaṃ pacchimakaṃ tuyhaṃ,</div> </td> </tr> <tr> <td> <div class="G">jīvalokassa dassanaṃ”.</div> </td> </tr> </table> </div>
</div>
<div class="q" id="p_23J_2881"> <div class="divNumber">1541.</div> <div class="p"> <table class="singleColumn"> <tr> <td> <div class="pN">2881</div> <div class="G">“Sohaṃ kissa nu bhāyissaṃ,</div> </td> </tr> <tr> <td> <div class="G">yassa me natthi dukkaṭaṃ;</div> </td> </tr> <tr> <td> <div class="G">Kāyena vācā manasā,</div> </td> </tr> <tr> <td> <div class="G">yena gaccheyya duggatiṃ”.</div> </td> </tr> </table> </div>
</div>
<div class="q" id="p_23J_2882"> <div class="divNumber">1542.</div> <div class="p"> <table class="singleColumn"> <tr> <td> <div class="pN">2882</div> <div class="G">So assarājā vidhuraṃ vahanto,</div> </td> </tr> <tr> <td> <div class="G">Pakkāmi vehāyasamantalikkhe;</div> </td> </tr> <tr> <td> <div class="G">Sākhāsu selesu asajjamāno,</div> </td> </tr> <tr> <td> <div class="G">Kālāgiriṃ khippamupāgamāsi.</div> </td> </tr> </table> </div>
</div>
<div class="q" id="p_23J_2883"> <div class="divNumber">1543.</div> <div class="p"> <table class="singleColumn"> <tr> <td> <div class="pN">2883</div> <div class="G">Itthisahassaṃ bhariyānaṃ,</div> </td> </tr> <tr> <td> <div class="G">dāsisattasatāni ca;</div> </td> </tr> <tr> <td> <div class="G">Bāhā paggayha pakkanduṃ,</div> </td> </tr> <tr> <td> <div class="G">yakkho brāhmaṇavaṇṇena;</div> </td> </tr> <tr> <td> <div class="G">Vidhuraṃ ādāya gacchati.</div> </td> </tr> </table> </div>
</div>
<div class="CENTER" id="p_23J_2884">
<span class="pN">2884</span>…pe… </div>
<div class="q" id="p_23J_2885"> <div class="divNumber">1544.</div> <div class="p"> <table class="singleColumn"> <tr> <td> <div class="pN">2885</div> <div class="G">Samāgatā jānapadā,</div> </td> </tr> <tr> <td> <div class="G">negamā ca samāgatā;</div> </td> </tr> <tr> <td> <div class="G">Bāhā paggayha pakkanduṃ,</div> </td> </tr> <tr> <td> <div class="G">yakkho brāhmaṇavaṇṇena;</div> </td> </tr> <tr> <td> <div class="G">Vidhuraṃ ādāya gacchati.</div> </td> </tr> </table> </div>
</div>
<div class="q" id="p_23J_2886"> <div class="divNumber">1545.</div> <div class="p"> <table class="singleColumn"> <tr> <td> <div class="pN">2886</div> <div class="G">Itthisahassaṃ bhariyānaṃ,</div> </td> </tr> <tr> <td> <div class="G">dāsisattasatāni ca;</div> </td> </tr> <tr> <td> <div class="G">Bāhā paggayha pakkanduṃ,</div> </td> </tr> <tr> <td> <div class="G">“paṇḍito so kuhiṃ gato”.</div> </td> </tr> </table> </div>
</div>
<div class="CENTER" id="p_23J_2887">
<span class="pN">2887</span>…pe… </div>
<div class="q" id="p_23J_2888"> <div class="divNumber">1546.</div> <div class="p"> <table class="singleColumn"> <tr> <td> <div class="pN">2888</div> <div class="G">Samāgatā jānapadā,</div> </td> </tr> <tr> <td> <div class="G">negamā ca samāgatā;</div> </td> </tr> <tr> <td> <div class="G">Bāhā paggayha pakkanduṃ,</div> </td> </tr> <tr> <td> <div class="G">“paṇḍito so kuhiṃ gato.</div> </td> </tr> </table> </div>
</div>
<div class="q" id="p_23J_2889"> <div class="divNumber">1547.</div> <div class="p"> <table class="singleColumn"> <tr> <td> <div class="pN">2889</div> <div class="G">Sace so sattarattena,</div> </td> </tr> <tr> <td> <div class="G">nāgacchissati paṇḍito;</div> </td> </tr> <tr> <td> <div class="G">Sabbe aggiṃ pavekkhāma,</div> </td> </tr> <tr> <td> <div class="G">natthattho jīvitena no”.</div> </td> </tr> </table> </div>
</div>
<div class="q" id="p_23J_2890"> <div class="divNumber">1548.</div> <div class="p"> <table class="singleColumn"> <tr> <td> <div class="pN">2890</div> <div class="G">“Paṇḍito ca viyatto ca,</div> </td> </tr> <tr> <td> <div class="G">vibhāvī ca vicakkhaṇo;</div> </td> </tr> <tr> <td> <div class="G">Khippaṃ mociya attānaṃ,</div> </td> </tr> <tr> <td> <div class="G">mā bhāyitthāgamissati”.</div> </td> </tr> </table> </div>
</div>
<div class="CENTER" id="p_23J_2891">
<span class="pN">2891</span>Antarapeyyālaṃ nāma.</div>
</html>
