<html>
<div class="i">2.4.10 Nīvaraṇasutta</div>
<div class="h">Bojjhaṅgasaṃyutta</div>
<div class="h">Nīvaraṇavagga</div>
<div class="h">Nīvaraṇasutta</div>
<div class="q" id="p_14S5_525"> <div class="divNumber">221.</div> <div class="p">
<span class="pN">525</span>“Pañcime, bhikkhave, nīvaraṇā andhakaraṇā acakkhukaraṇā aññāṇakaraṇā paññānirodhikā vighātapakkhiyā anibbānasaṃvattanikā. Katame pañca? Kāmacchandanīvaraṇaṃ, bhikkhave, andhakaraṇaṃ acakkhukaraṇaṃ aññāṇakaraṇaṃ paññānirodhikaṃ vighātapakkhiyaṃ anibbānasaṃvattanikaṃ. Byāpādanīvaraṇaṃ, bhikkhave…pe…  thinamiddhanīvaraṇaṃ, bhikkhave…pe…  uddhaccakukkuccanīvaraṇaṃ, bhikkhave…pe…  vicikicchānīvaraṇaṃ, bhikkhave, andhakaraṇaṃ acakkhukaraṇaṃ aññāṇakaraṇaṃ paññānirodhikaṃ vighātapakkhiyaṃ anibbānasaṃvattanikaṃ. Ime kho, bhikkhave, pañca nīvaraṇā andhakaraṇā acakkhukaraṇā aññāṇakaraṇā paññānirodhikā vighātapakkhiyā anibbānasaṃvattanikā. </div>
</div>
<div class="q" id="p_14S5_526"> <div class="p">
<span class="pN">526</span>Sattime, bhikkhave, bojjhaṅgā cakkhukaraṇā ñāṇakaraṇā paññābuddhiyā avighātapakkhiyā nibbānasaṃvattanikā. Katame satta? Satisambojjhaṅgo, bhikkhave, cakkhukaraṇo ñāṇakaraṇo paññābuddhiyo avighātapakkhiyo nibbānasaṃvattaniko…pe…  upekkhāsambojjhaṅgo, bhikkhave, cakkhukaraṇo ñāṇakaraṇo paññābuddhiyo avighātapakkhiyo nibbānasaṃvattaniko. Ime kho, bhikkhave, satta bojjhaṅgā cakkhukaraṇā ñāṇakaraṇā paññābuddhiyā avighātapakkhiyā nibbānasaṃvattanikā”ti. </div>
</div>
<div class="CENTER" id="p_14S5_527">
<span class="pN">527</span>Dasamaṃ.</div>
<div class="CENTER" id="p_14S5_528">
<span class="pN">528</span>Nīvaraṇavaggo catuttho.</div>
<div class="SUMMARY" id="p_14S5_529">
<span class="pN">529</span><span class="firstLetter">T</span>assuddānaṃ</div>
<div class="q" id="p_14S5_530"> <div class="p"> <table class="singleColumn"> <tr> <td> <div class="pN">530</div> <div class="G">Dve kusalā kilesā ca,</div> </td> </tr> <tr> <td> <div class="G">Dve yoniso ca buddhi ca;</div> </td> </tr> <tr> <td> <div class="G">Āvaraṇā nīvaraṇā rukkhaṃ,</div> </td> </tr> <tr> <td> <div class="G">Nīvaraṇañca te dasāti.</div> </td> </tr> </table> </div>
</div>
</html>
