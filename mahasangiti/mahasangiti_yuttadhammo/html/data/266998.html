<html>
<div class="i">3.1 Abhijjamānapetavatthu</div>
<div class="h">Cūḷavagga</div>
<div class="h">Abhijjamānapetavatthu</div>
<div class="q" id="p_19Pv_420"> <div class="divNumber">387.</div> <div class="p"> <table class="singleColumn"> <tr> <td> <div class="pN">420</div> <div class="G">“Abhijjamāne vārimhi,</div> </td> </tr> <tr> <td> <div class="G">gaṅgāya idha gacchasi;</div> </td> </tr> <tr> <td> <div class="G">Naggo pubbaddhapetova,</div> </td> </tr> <tr> <td> <div class="G">māladhārī alaṅkato;</div> </td> </tr> <tr> <td> <div class="G">Kuhiṃ gamissasi peta,</div> </td> </tr> <tr> <td> <div class="G">kattha vāso bhavissatī”ti.</div> </td> </tr> </table> </div>
</div>
<div class="q" id="p_19Pv_421"> <div class="divNumber">388.</div> <div class="p"> <table class="singleColumn"> <tr> <td> <div class="pN">421</div> <div class="G">“Cundaṭṭhilaṃ gamissāmi,</div> </td> </tr> <tr> <td> <div class="G">peto so iti bhāsati;</div> </td> </tr> <tr> <td> <div class="G">Antare vāsabhagāmaṃ,</div> </td> </tr> <tr> <td> <div class="G">bārāṇasiṃ ca santike”.</div> </td> </tr> </table> </div>
</div>
<div class="q" id="p_19Pv_422"> <div class="divNumber">389.</div> <div class="p"> <table class="singleColumn"> <tr> <td> <div class="pN">422</div> <div class="G">Tañca disvā mahāmatto,</div> </td> </tr> <tr> <td> <div class="G">koliyo iti vissuto;</div> </td> </tr> <tr> <td> <div class="G">Sattuṃ bhattañca petassa,</div> </td> </tr> <tr> <td> <div class="G">pītakañca yugaṃ adā.</div> </td> </tr> </table> </div>
</div>
<div class="q" id="p_19Pv_423"> <div class="divNumber">390.</div> <div class="p"> <table class="singleColumn"> <tr> <td> <div class="pN">423</div> <div class="G">Nāvāya tiṭṭhamānāya,</div> </td> </tr> <tr> <td> <div class="G">kappakassa adāpayi;</div> </td> </tr> <tr> <td> <div class="G">Kappakassa padinnamhi,</div> </td> </tr> <tr> <td> <div class="G">ṭhāne petassa dissatha.</div> </td> </tr> </table> </div>
</div>
<div class="q" id="p_19Pv_424"> <div class="divNumber">391.</div> <div class="p"> <table class="singleColumn"> <tr> <td> <div class="pN">424</div> <div class="G">Tato suvatthavasano,</div> </td> </tr> <tr> <td> <div class="G">māladhārī alaṅkato;</div> </td> </tr> <tr> <td> <div class="G">Ṭhāne ṭhitassa petassa,</div> </td> </tr> <tr> <td> <div class="G">dakkhiṇā upakappatha;</div> </td> </tr> <tr> <td> <div class="G">Tasmā dajjetha petānaṃ,</div> </td> </tr> <tr> <td> <div class="G">anukampāya punappunaṃ.</div> </td> </tr> </table> </div>
</div>
<div class="q" id="p_19Pv_425"> <div class="divNumber">392.</div> <div class="p"> <table class="singleColumn"> <tr> <td> <div class="pN">425</div> <div class="G">Sātunnavasanā eke,</div> </td> </tr> <tr> <td> <div class="G">aññe kesanivāsanā;</div> </td> </tr> <tr> <td> <div class="G">Petā bhattāya gacchanti,</div> </td> </tr> <tr> <td> <div class="G">pakkamanti disodisaṃ.</div> </td> </tr> </table> </div>
</div>
<div class="q" id="p_19Pv_426"> <div class="divNumber">393.</div> <div class="p"> <table class="singleColumn"> <tr> <td> <div class="pN">426</div> <div class="G">Dūre eke padhāvitvā,</div> </td> </tr> <tr> <td> <div class="G">aladdhāva nivattare;</div> </td> </tr> <tr> <td> <div class="G">Chātā pamucchitā bhantā,</div> </td> </tr> <tr> <td> <div class="G">bhūmiyaṃ paṭisumbhitā.</div> </td> </tr> </table> </div>
</div>
<div class="q" id="p_19Pv_427"> <div class="divNumber">394.</div> <div class="p"> <table class="singleColumn"> <tr> <td> <div class="pN">427</div> <div class="G">Te ca tattha papatitā,</div> </td> </tr> <tr> <td> <div class="G">bhūmiyaṃ paṭisumbhitā;</div> </td> </tr> <tr> <td> <div class="G">Pubbe akatakalyāṇā,</div> </td> </tr> <tr> <td> <div class="G">aggidaḍḍhāva ātape.</div> </td> </tr> </table> </div>
</div>
<div class="q" id="p_19Pv_428"> <div class="divNumber">395.</div> <div class="p"> <table class="singleColumn"> <tr> <td> <div class="pN">428</div> <div class="G">“Mayaṃ pubbe pāpadhammā,</div> </td> </tr> <tr> <td> <div class="G">gharaṇī kulamātaro;</div> </td> </tr> <tr> <td> <div class="G">Santesu deyyadhammesu,</div> </td> </tr> <tr> <td> <div class="G">dīpaṃ nākamha attano.</div> </td> </tr> </table> </div>
</div>
<div class="q" id="p_19Pv_429"> <div class="divNumber">396.</div> <div class="p"> <table class="singleColumn"> <tr> <td> <div class="pN">429</div> <div class="G">Pahūtaṃ annapānampi,</div> </td> </tr> <tr> <td> <div class="G">apissu avakirīyati;</div> </td> </tr> <tr> <td> <div class="G">Sammaggate pabbajite,</div> </td> </tr> <tr> <td> <div class="G">na ca kiñci adamhase.</div> </td> </tr> </table> </div>
</div>
<div class="q" id="p_19Pv_430"> <div class="divNumber">397.</div> <div class="p"> <table class="singleColumn"> <tr> <td> <div class="pN">430</div> <div class="G">Akammakāmā alasā,</div> </td> </tr> <tr> <td> <div class="G">Sādukāmā mahagghasā;</div> </td> </tr> <tr> <td> <div class="G">Ālopapiṇḍadātāro,</div> </td> </tr> <tr> <td> <div class="G">Paṭiggahe paribhāsimhase.</div> </td> </tr> </table> </div>
</div>
<div class="q" id="p_19Pv_431"> <div class="divNumber">398.</div> <div class="p"> <table class="singleColumn"> <tr> <td> <div class="pN">431</div> <div class="G">Te gharā tā ca dāsiyo,</div> </td> </tr> <tr> <td> <div class="G">tānevābharaṇāni no;</div> </td> </tr> <tr> <td> <div class="G">Te aññe paricārenti,</div> </td> </tr> <tr> <td> <div class="G">mayaṃ dukkhassa bhāgino.</div> </td> </tr> </table> </div>
</div>
<div class="q" id="p_19Pv_432"> <div class="divNumber">399.</div> <div class="p"> <table class="singleColumn"> <tr> <td> <div class="pN">432</div> <div class="G">Veṇī vā avaññā honti,</div> </td> </tr> <tr> <td> <div class="G">rathakārī ca dubbhikā;</div> </td> </tr> <tr> <td> <div class="G">Caṇḍālī kapaṇā honti,</div> </td> </tr> <tr> <td> <div class="G">kappakā ca punappunaṃ.</div> </td> </tr> </table> </div>
</div>
<div class="q" id="p_19Pv_433"> <div class="divNumber">400.</div> <div class="p"> <table class="singleColumn"> <tr> <td> <div class="pN">433</div> <div class="G">Yāni yāni nihīnāni,</div> </td> </tr> <tr> <td> <div class="G">kulāni kapaṇāni ca;</div> </td> </tr> <tr> <td> <div class="G">Tesu tesveva jāyanti,</div> </td> </tr> <tr> <td> <div class="G">esā maccharino gati.</div> </td> </tr> </table> </div>
</div>
<div class="q" id="p_19Pv_434"> <div class="divNumber">401.</div> <div class="p"> <table class="singleColumn"> <tr> <td> <div class="pN">434</div> <div class="G">Pubbe ca katakalyāṇā,</div> </td> </tr> <tr> <td> <div class="G">dāyakā vītamaccharā;</div> </td> </tr> <tr> <td> <div class="G">Saggaṃ te paripūrenti,</div> </td> </tr> <tr> <td> <div class="G">obhāsenti ca nandanaṃ.</div> </td> </tr> </table> </div>
</div>
<div class="q" id="p_19Pv_435"> <div class="divNumber">402.</div> <div class="p"> <table class="singleColumn"> <tr> <td> <div class="pN">435</div> <div class="G">Vejayante ca pāsāde,</div> </td> </tr> <tr> <td> <div class="G">ramitvā kāmakāmino;</div> </td> </tr> <tr> <td> <div class="G">Uccākulesu jāyanti,</div> </td> </tr> <tr> <td> <div class="G">sabhogesu tato cutā.</div> </td> </tr> </table> </div>
</div>
<div class="q" id="p_19Pv_436"> <div class="divNumber">403.</div> <div class="p"> <table class="singleColumn"> <tr> <td> <div class="pN">436</div> <div class="G">Kūṭāgāre ca pāsāde,</div> </td> </tr> <tr> <td> <div class="G">pallaṅke gonakatthate;</div> </td> </tr> <tr> <td> <div class="G">Bījitaṅgā morahatthehi,</div> </td> </tr> <tr> <td> <div class="G">kule jātā yasassino.</div> </td> </tr> </table> </div>
</div>
<div class="q" id="p_19Pv_437"> <div class="divNumber">404.</div> <div class="p"> <table class="singleColumn"> <tr> <td> <div class="pN">437</div> <div class="G">Aṅkato aṅkaṃ gacchanti,</div> </td> </tr> <tr> <td> <div class="G">māladhārī alaṅkatā;</div> </td> </tr> <tr> <td> <div class="G">Dhātiyo upatiṭṭhanti,</div> </td> </tr> <tr> <td> <div class="G">sāyaṃ pātaṃ sukhesino.</div> </td> </tr> </table> </div>
</div>
<div class="q" id="p_19Pv_438"> <div class="divNumber">405.</div> <div class="p"> <table class="singleColumn"> <tr> <td> <div class="pN">438</div> <div class="G">Nayidaṃ akatapuññānaṃ,</div> </td> </tr> <tr> <td> <div class="G">katapuññānamevidaṃ;</div> </td> </tr> <tr> <td> <div class="G">Asokaṃ nandanaṃ rammaṃ,</div> </td> </tr> <tr> <td> <div class="G">tidasānaṃ mahāvanaṃ.</div> </td> </tr> </table> </div>
</div>
<div class="q" id="p_19Pv_439"> <div class="divNumber">406.</div> <div class="p"> <table class="singleColumn"> <tr> <td> <div class="pN">439</div> <div class="G">Sukhaṃ akatapuññānaṃ,</div> </td> </tr> <tr> <td> <div class="G">idha natthi parattha ca;</div> </td> </tr> <tr> <td> <div class="G">Sukhañca katapuññānaṃ,</div> </td> </tr> <tr> <td> <div class="G">idha ceva parattha ca.</div> </td> </tr> </table> </div>
</div>
<div class="q" id="p_19Pv_440"> <div class="divNumber">407.</div> <div class="p"> <table class="singleColumn"> <tr> <td> <div class="pN">440</div> <div class="G">Tesaṃ sahabyakāmānaṃ,</div> </td> </tr> <tr> <td> <div class="G">kattabbaṃ kusalaṃ bahuṃ;</div> </td> </tr> <tr> <td> <div class="G">Katapuññā hi modanti,</div> </td> </tr> <tr> <td> <div class="G">sagge bhogasamaṅgino”ti.</div> </td> </tr> </table> </div>
</div>
<div class="CENTER" id="p_19Pv_441">
<span class="pN">441</span>Abhijjamānapetavatthu paṭhamaṃ.</div>
</html>
