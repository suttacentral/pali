<html>
<div class="i">5.10 Māratajjanīyasutta</div>
<div class="h">Cūḷayamakavagga</div>
<div class="h">Māratajjanīyasutta</div>
<div class="q" id="p_9M_1733"> <div class="divNumber">506.</div> <div class="p">
<span class="pN">1733</span>Evaṃ me sutaṃ—  ekaṃ samayaṃ āyasmā mahāmoggallāno bhaggesu viharati susumāragire bhesakaḷāvane migadāye. Tena kho pana samayena āyasmā mahāmoggallāno abbhokāse caṅkamati. Tena kho pana samayena māro pāpimā āyasmato mahāmoggallānassa kucchigato hoti koṭṭhamanupaviṭṭho. Atha kho āyasmato mahāmoggallānassa etadahosi—  “kiṃ nu kho me kucchi garugaro viya? Māsācitaṃ maññe”ti. Atha kho āyasmā mahāmoggallāno caṅkamā orohitvā vihāraṃ pavisitvā paññatte āsane nisīdi. Nisajja kho āyasmā mahāmoggallāno paccattaṃ yoniso manasākāsi. </div>
</div>
<div class="q" id="p_9M_1734"> <div class="p">
<span class="pN">1734</span>Addasā kho āyasmā mahāmoggallāno māraṃ pāpimantaṃ kucchigataṃ koṭṭhamanupaviṭṭhaṃ. Disvāna māraṃ pāpimantaṃ etadavoca—  “nikkhama, pāpima; nikkhama, pāpima. Mā tathāgataṃ vihesesi, mā tathāgatasāvakaṃ. Mā te ahosi dīgharattaṃ ahitāya dukkhāyā”ti. </div>
</div>
<div class="q" id="p_9M_1735"> <div class="p">
<span class="pN">1735</span>Atha kho mārassa pāpimato etadahosi—  “ajānameva kho maṃ ayaṃ samaṇo apassaṃ evamāha—  ‘nikkhama, pāpima; nikkhama, pāpima. Mā tathāgataṃ vihesesi, mā tathāgatasāvakaṃ. Mā te ahosi dīgharattaṃ ahitāya dukkhāyā’ti. Yopissa so satthā sopi maṃ neva khippaṃ jāneyya, kuto pana maṃ ayaṃ sāvako jānissatī”ti? </div>
</div>
<div class="q" id="p_9M_1736"> <div class="p">
<span class="pN">1736</span>Atha kho āyasmā mahāmoggallāno māraṃ pāpimantaṃ etadavoca—  “evampi kho tāhaṃ, pāpima, jānāmi, mā tvaṃ maññittho—  ‘na maṃ jānātī’ti. Māro tvamasi, pāpima; tuyhañhi, pāpima, evaṃ hoti—  ‘ajānameva kho maṃ ayaṃ samaṇo apassaṃ evamāha—  nikkhama, pāpima; nikkhama, pāpima. Mā tathāgataṃ vihesesi, mā tathāgatasāvakaṃ. Mā te ahosi dīgharattaṃ ahitāya dukkhāyāti. Yopissa so satthā sopi maṃ neva khippaṃ jāneyya, kuto pana maṃ ayaṃ sāvako jānissatī’”ti? </div>
</div>
<div class="q" id="p_9M_1737"> <div class="p">
<span class="pN">1737</span>Atha kho mārassa pāpimato etadahosi—  “jānameva kho maṃ ayaṃ samaṇo passaṃ evamāha—  ‘nikkhama, pāpima; nikkhama, pāpima. Mā tathāgataṃ vihesesi, mā tathāgatasāvakaṃ. Mā te ahosi dīgharattaṃ ahitāya dukkhāyā’”ti. Atha kho māro pāpimā āyasmato mahāmoggallānassa mukhato uggantvā paccaggaḷe aṭṭhāsi. </div>
</div>
<div class="q" id="p_9M_1738"> <div class="divNumber">507.</div> <div class="p">
<span class="pN">1738</span>Addasā kho āyasmā mahāmoggallāno māraṃ pāpimantaṃ paccaggaḷe ṭhitaṃ; disvāna māraṃ pāpimantaṃ etadavoca—  “etthāpi kho tāhaṃ, pāpima, passāmi; mā tvaṃ maññittho ‘na maṃ passatī’ti. Eso tvaṃ, pāpima, paccaggaḷe ṭhito. Bhūtapubbāhaṃ, pāpima, dūsī nāma māro ahosiṃ, tassa me kāḷī nāma bhaginī. Tassā tvaṃ putto. So me tvaṃ bhāgineyyo ahosi. Tena kho pana, pāpima, samayena kakusandho bhagavā arahaṃ sammāsambuddho loke uppanno hoti. Kakusandhassa kho pana, pāpima, bhagavato arahato sammāsambuddhassa vidhurasañjīvaṃ nāma sāvakayugaṃ ahosi aggaṃ bhaddayugaṃ. Yāvatā kho pana, pāpima, kakusandhassa bhagavato arahato sammāsambuddhassa sāvakā. Tesu na ca koci āyasmatā vidhurena samasamo hoti yadidaṃ dhammadesanāya. Iminā kho evaṃ, pāpima, pariyāyena āyasmato vidhurassa vidhuroteva samaññā udapādi. </div>
</div>
<div class="q" id="p_9M_1739"> <div class="p">
<span class="pN">1739</span>Āyasmā pana, pāpima, sañjīvo araññagatopi rukkhamūlagatopi suññāgāragatopi appakasireneva saññāvedayitanirodhaṃ samāpajjati. Bhūtapubbaṃ, pāpima, āyasmā sañjīvo aññatarasmiṃ rukkhamūle saññāvedayitanirodhaṃ samāpanno nisinno hoti. Addasaṃsu kho, pāpima, gopālakā pasupālakā kassakā pathāvino āyasmantaṃ sañjīvaṃ aññatarasmiṃ rukkhamūle saññāvedayitanirodhaṃ samāpannaṃ nisinnaṃ; disvāna tesaṃ etadahosi—  ‘acchariyaṃ vata bho, abbhutaṃ vata, bho. Ayaṃ samaṇo nisinnakova kālaṅkato. Handa naṃ dahāmā’ti. Atha kho te, pāpima, gopālakā pasupālakā kassakā pathāvino tiṇañca kaṭṭhañca gomayañca saṅkaḍḍhitvā āyasmato sañjīvassa kāye upacinitvā aggiṃ datvā pakkamiṃsu. Atha kho, pāpima, āyasmā sañjīvo tassā rattiyā accayena tāya samāpattiyā vuṭṭhahitvā cīvarāni papphoṭetvā pubbaṇhasamayaṃ nivāsetvā pattacīvaramādāya gāmaṃ piṇḍāya pāvisi. Addasaṃsu kho te, pāpima, gopālakā pasupālakā kassakā pathāvino āyasmantaṃ sañjīvaṃ piṇḍāya carantaṃ; disvāna nesaṃ etadahosi—  ‘acchariyaṃ vata bho, abbhutaṃ vata, bho. Ayaṃ samaṇo nisinnakova kālaṅkato, svāyaṃ paṭisañjīvito’ti. Iminā kho evaṃ, pāpima, pariyāyena āyasmato sañjīvassa sañjīvoteva samaññā udapādi. </div>
</div>
<div class="q" id="p_9M_1740"> <div class="divNumber">508.</div> <div class="p">
<span class="pN">1740</span>Atha kho, pāpima, dūsissa mārassa etadahosi—  ‘imesaṃ kho ahaṃ bhikkhūnaṃ sīlavantānaṃ kalyāṇadhammānaṃ neva jānāmi āgatiṃ vā gatiṃ vā. Yannūnāhaṃ brāhmaṇagahapatike anvāviseyyaṃ—  etha, tumhe bhikkhū sīlavante kalyāṇadhamme akkosatha paribhāsatha rosetha vihesetha. Appeva nāma tumhehi akkosiyamānānaṃ paribhāsiyamānānaṃ rosiyamānānaṃ vihesiyamānānaṃ siyā cittassa aññathattaṃ, yathā taṃ dūsī māro labhetha otāran’ti. Atha kho te, pāpima, dūsī māro brāhmaṇagahapatike anvāvisi—  ‘etha, tumhe bhikkhū sīlavante kalyāṇadhamme akkosatha paribhāsatha rosetha vihesetha. Appeva nāma tumhehi akkosiyamānānaṃ paribhāsiyamānānaṃ rosiyamānānaṃ vihesiyamānānaṃ siyā cittassa aññathattaṃ, yathā taṃ dūsī māro labhetha otāran’ti. </div>
</div>
<div class="q" id="p_9M_1741"> <div class="p">
<span class="pN">1741</span>Atha kho te, pāpima, brāhmaṇagahapatikā anvāvisiṭṭhā dūsinā mārena bhikkhū sīlavante kalyāṇadhamme akkosanti paribhāsanti rosenti vihesenti—  ‘ime pana muṇḍakā samaṇakā ibbhā kiṇhā bandhupādāpaccā <span class="smallFont">“</span>jhāyinosmā jhāyinosmā<span class="smallFont">”</span>ti pattakkhandhā adhomukhā madhurakajātā jhāyanti pajjhāyanti nijjhāyanti apajjhāyanti. Seyyathāpi nāma ulūko rukkhasākhāyaṃ mūsikaṃ maggayamāno jhāyati pajjhāyati nijjhāyati apajjhāyati; evamevime muṇḍakā samaṇakā ibbhā kiṇhā bandhupādāpaccā <span class="smallFont">“</span>jhāyinosmā jhāyinosmā<span class="smallFont">”</span>ti pattakkhandhā adhomukhā madhurakajātā jhāyanti pajjhāyanti nijjhāyanti apajjhāyanti. Seyyathāpi nāma kotthu nadītīre macche maggayamāno jhāyati pajjhāyati nijjhāyati apajjhāyati; evamevime muṇḍakā samaṇakā ibbhā kiṇhā bandhupādāpaccā <span class="smallFont">“</span>jhāyinosmā jhāyinosmā<span class="smallFont">”</span>ti pattakkhandhā adhomukhā madhurakajātā jhāyanti pajjhāyanti nijjhāyanti apajjhāyanti. Seyyathāpi nāma biḷāro sandhisamalasaṅkaṭīre mūsikaṃ maggayamāno jhāyati pajjhāyati nijjhāyati apajjhāyati; evamevime muṇḍakā samaṇakā ibbhā kiṇhā bandhupādāpaccā <span class="smallFont">“</span>jhāyinosmā jhāyinosmā<span class="smallFont">”</span>ti pattakkhandhā adhomukhā madhurakajātā jhāyanti pajjhāyanti nijjhāyanti apajjhāyanti. Seyyathāpi nāma gadrabho vahacchinno sandhisamalasaṅkaṭīre jhāyati pajjhāyati nijjhāyati apajjhāyati; evamevime muṇḍakā samaṇakā ibbhā kiṇhā bandhupādāpaccā <span class="smallFont">“</span>jhāyinosmā jhāyinosmā<span class="smallFont">”</span>ti pattakkhandhā adhomukhā madhurakajātā jhāyanti pajjhāyanti nijjhāyanti apajjhāyantī’ti. </div>
</div>
<div class="q" id="p_9M_1742"> <div class="p">
<span class="pN">1742</span>Ye kho pana, pāpima, tena samayena manussā kālaṃ karonti yebhuyyena kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti. </div>
</div>
<div class="q" id="p_9M_1743"> <div class="divNumber">509.</div> <div class="p">
<span class="pN">1743</span>Atha kho, pāpima, kakusandho bhagavā arahaṃ sammāsambuddho bhikkhū āmantesi—  ‘anvāviṭṭhā kho, bhikkhave, brāhmaṇagahapatikā dūsinā mārena—  etha, tumhe bhikkhū sīlavante kalyāṇadhamme akkosatha paribhāsatha rosetha vihesetha, appeva nāma tumhehi akkosiyamānānaṃ paribhāsiyamānānaṃ rosiyamānānaṃ vihesiyamānānaṃ siyā cittassa aññathattaṃ, yathā taṃ dūsī māro labhetha otāran’ti. Etha, tumhe, bhikkhave, mettāsahagatena cetasā ekaṃ disaṃ pharitvā viharatha, tathā dutiyaṃ, tathā tatiyaṃ, tathā catutthaṃ. Iti uddhamadho tiriyaṃ sabbadhi sabbattatāya sabbāvantaṃ lokaṃ mettāsahagatena cetasā vipulena mahaggatena appamāṇena averena abyābajjhena pharitvā viharatha. Karuṇāsahagatena cetasā…pe…  muditāsahagatena cetasā…pe…  upekkhāsahagatena cetasā ekaṃ disaṃ pharitvā viharatha, tathā dutiyaṃ, tathā tatiyaṃ, tathā catutthaṃ. Iti uddhamadho tiriyaṃ sabbadhi sabbattatāya sabbāvantaṃ lokaṃ upekkhāsahagatena cetasā vipulena mahaggatena appamāṇena averena abyābajjhena pharitvā viharathā’ti. </div>
</div>
<div class="q" id="p_9M_1744"> <div class="p">
<span class="pN">1744</span>Atha kho te, pāpima, bhikkhū kakusandhena bhagavatā arahatā sammāsambuddhena evaṃ ovadiyamānā evaṃ anusāsiyamānā araññagatāpi rukkhamūlagatāpi suññāgāragatāpi mettāsahagatena cetasā ekaṃ disaṃ pharitvā vihariṃsu, tathā dutiyaṃ, tathā tatiyaṃ, tathā catutthaṃ. Iti uddhamadho tiriyaṃ sabbadhi sabbattatāya sabbāvantaṃ lokaṃ mettāsahagatena cetasā vipulena mahaggatena appamāṇena averena abyābajjhena pharitvā vihariṃsu. Karuṇāsahagatena cetasā…pe…  muditāsahagatena cetasā…pe…  upekkhāsahagatena cetasā ekaṃ disaṃ pharitvā vihariṃsu, tathā dutiyaṃ, tathā tatiyaṃ, tathā catutthaṃ. Iti uddhamadho tiriyaṃ sabbadhi sabbattatāya sabbāvantaṃ lokaṃ upekkhāsahagatena cetasā vipulena mahaggatena appamāṇena averena abyābajjhena pharitvā vihariṃsu. </div>
</div>
<div class="q" id="p_9M_1745"> <div class="divNumber">510.</div> <div class="p">
<span class="pN">1745</span>Atha kho, pāpima, dūsissa mārassa etadahosi—  ‘evampi kho ahaṃ karonto imesaṃ bhikkhūnaṃ sīlavantānaṃ kalyāṇadhammānaṃ neva jānāmi āgatiṃ vā gatiṃ vā, yannūnāhaṃ brāhmaṇagahapatike anvāviseyyaṃ—  <span class="smallFont">“</span>etha, tumhe bhikkhū sīlavante kalyāṇadhamme sakkarotha garuṃ karotha mānetha pūjetha, appeva nāma tumhehi sakkariyamānānaṃ garukariyamānānaṃ māniyamānānaṃ pūjiyamānānaṃ siyā cittassa aññathattaṃ, yathā taṃ dūsī māro labhetha otāran<span class="smallFont">”</span>’ti. </div>
</div>
<div class="q" id="p_9M_1746"> <div class="p">
<span class="pN">1746</span>Atha kho te, pāpima, dūsī māro brāhmaṇagahapatike anvāvisi—  ‘etha, tumhe bhikkhū sīlavante kalyāṇadhamme sakkarotha garuṃ karotha mānetha pūjetha, appeva nāma tumhehi sakkariyamānānaṃ garukariyamānānaṃ māniyamānānaṃ pūjiyamānānaṃ siyā cittassa aññathattaṃ, yathā taṃ dūsī māro labhetha otāran’ti. Atha kho te, pāpima, brāhmaṇagahapatikā anvāviṭṭhā dūsinā mārena bhikkhū sīlavante kalyāṇadhamme sakkaronti garuṃ karonti mānenti pūjenti. </div>
</div>
<div class="q" id="p_9M_1747"> <div class="p">
<span class="pN">1747</span>Ye kho pana, pāpima, tena samayena manussā kālaṃ karonti yebhuyyena kāyassa bhedā paraṃ maraṇā sugatiṃ saggaṃ lokaṃ upapajjanti. </div>
</div>
<div class="q" id="p_9M_1748"> <div class="divNumber">511.</div> <div class="p">
<span class="pN">1748</span>Atha kho, pāpima, kakusandho bhagavā arahaṃ sammāsambuddho bhikkhū āmantesi—  ‘anvāviṭṭhā kho, bhikkhave, brāhmaṇagahapatikā dūsinā mārena—  <span class="smallFont">“</span>etha, tumhe bhikkhū sīlavante kalyāṇadhamme sakkarotha garuṃ karotha mānetha pūjetha, appeva nāma tumhehi sakkariyamānānaṃ garukariyamānānaṃ māniyamānānaṃ pūjiyamānānaṃ siyā cittassa aññathattaṃ, yathā taṃ dūsī māro labhetha otāran<span class="smallFont">”</span>ti. Etha, tumhe, bhikkhave, asubhānupassino kāye viharatha, āhāre paṭikūlasaññino, sabbaloke anabhiratisaññino, sabbasaṅkhāresu aniccānupassino’ti. </div>
</div>
<div class="q" id="p_9M_1749"> <div class="p">
<span class="pN">1749</span>Atha kho te, pāpima, bhikkhū kakusandhena bhagavatā arahatā sammāsambuddhena evaṃ ovadiyamānā evaṃ anusāsiyamānā araññagatāpi rukkhamūlagatāpi suññāgāragatāpi asubhānupassino kāye vihariṃsu, āhāre paṭikūlasaññino, sabbaloke anabhiratisaññino, sabbasaṅkhāresu aniccānupassino. </div>
</div>
<div class="q" id="p_9M_1750"> <div class="divNumber">512.</div> <div class="p">
<span class="pN">1750</span>Atha kho, pāpima, kakusandho bhagavā arahaṃ sammāsambuddho pubbaṇhasamayaṃ nivāsetvā pattacīvaramādāya āyasmatā vidhurena pacchāsamaṇena gāmaṃ piṇḍāya pāvisi. Atha kho, pāpima, dūsī māro aññataraṃ kumārakaṃ anvāvisitvā sakkharaṃ gahetvā āyasmato vidhurassa sīse pahāramadāsi; sīsaṃ vobhindi. Atha kho, pāpima, āyasmā vidhuro bhinnena sīsena lohitena gaḷantena kakusandhaṃyeva bhagavantaṃ arahantaṃ sammāsambuddhaṃ piṭṭhito piṭṭhito anubandhi. Atha kho, pāpima, kakusandho bhagavā arahaṃ sammāsambuddho nāgāpalokitaṃ apalokesi—  ‘na vāyaṃ dūsī māro mattamaññāsī’ti. Sahāpalokanāya ca pana, pāpima, dūsī māro tamhā ca ṭhānā cavi mahānirayañca upapajji. </div>
</div>
<div class="q" id="p_9M_1751"> <div class="p">
<span class="pN">1751</span>Tassa kho pana, pāpima, mahānirayassa tayo nāmadheyyā honti—  chaphassāyataniko itipi, saṅkusamāhato itipi, paccattavedaniyo itipi. Atha kho maṃ, pāpima, nirayapālā upasaṅkamitvā etadavocuṃ—  ‘yadā kho te, mārisa, saṅkunā saṅku hadaye samāgaccheyya. Atha naṃ tvaṃ jāneyyāsi—  <span class="smallFont">“</span>vassasahassaṃ me niraye paccamānassā<span class="smallFont">”</span>’ti. </div>
</div>
<div class="q" id="p_9M_1752"> <div class="p">
<span class="pN">1752</span>So kho ahaṃ, pāpima, bahūni vassāni bahūni vassasatāni bahūni vassasahassāni tasmiṃ mahāniraye apacciṃ. Dasavassasahassāni tasseva mahānirayassa ussade apacciṃ vuṭṭhānimaṃ nāma vedanaṃ vediyamāno. Tassa mayhaṃ, pāpima, evarūpo kāyo hoti, seyyathāpi manussassa. Evarūpaṃ sīsaṃ hoti, seyyathāpi macchassa. </div>
</div>
<div class="q" id="p_9M_1753"> <div class="divNumber">513.</div> <div class="p"> <table class="singleColumn"> <tr> <td> <div class="pN">1753</div> <div class="G">Kīdiso nirayo āsi,</div> </td> </tr> <tr> <td> <div class="G">yattha dūsī apaccatha;</div> </td> </tr> <tr> <td> <div class="G">Vidhuraṃ sāvakamāsajja,</div> </td> </tr> <tr> <td> <div class="G">kakusandhañca brāhmaṇaṃ.</div> </td> </tr> </table> </div>
</div>
<div class="q" id="p_9M_1754"> <div class="p"> <table class="singleColumn"> <tr> <td> <div class="pN">1754</div> <div class="G">Sataṃ āsi ayosaṅkū,</div> </td> </tr> <tr> <td> <div class="G">sabbe paccattavedanā;</div> </td> </tr> <tr> <td> <div class="G">Īdiso nirayo āsi,</div> </td> </tr> <tr> <td> <div class="G">yattha dūsī apaccatha;</div> </td> </tr> <tr> <td> <div class="G">Vidhuraṃ sāvakamāsajja,</div> </td> </tr> <tr> <td> <div class="G">kakusandhañca brāhmaṇaṃ.</div> </td> </tr> </table> </div>
</div>
<div class="q" id="p_9M_1755"> <div class="p"> <table class="singleColumn"> <tr> <td> <div class="pN">1755</div> <div class="G">Yo etamabhijānāti,</div> </td> </tr> <tr> <td> <div class="G">bhikkhu buddhassa sāvako;</div> </td> </tr> <tr> <td> <div class="G">Tādisaṃ bhikkhumāsajja,</div> </td> </tr> <tr> <td> <div class="G">kaṇha dukkhaṃ nigacchasi.</div> </td> </tr> </table> </div>
</div>
<div class="q" id="p_9M_1756"> <div class="p"> <table class="singleColumn"> <tr> <td> <div class="pN">1756</div> <div class="G">Majjhe sarassa tiṭṭhanti,</div> </td> </tr> <tr> <td> <div class="G">vimānā kappaṭṭhāyino;</div> </td> </tr> <tr> <td> <div class="G">Veḷuriyavaṇṇā rucirā,</div> </td> </tr> <tr> <td> <div class="G">accimanto pabhassarā;</div> </td> </tr> <tr> <td> <div class="G">Accharā tattha naccanti,</div> </td> </tr> <tr> <td> <div class="G">puthu nānattavaṇṇiyo.</div> </td> </tr> </table> </div>
</div>
<div class="q" id="p_9M_1757"> <div class="p"> <table class="singleColumn"> <tr> <td> <div class="pN">1757</div> <div class="G">Yo etamabhijānāti,</div> </td> </tr> <tr> <td> <div class="G">bhikkhu buddhassa sāvako;</div> </td> </tr> <tr> <td> <div class="G">Tādisaṃ bhikkhumāsajja,</div> </td> </tr> <tr> <td> <div class="G">kaṇha dukkhaṃ nigacchasi.</div> </td> </tr> </table> </div>
</div>
<div class="q" id="p_9M_1758"> <div class="p"> <table class="singleColumn"> <tr> <td> <div class="pN">1758</div> <div class="G">Yo ve buddhena codito,</div> </td> </tr> <tr> <td> <div class="G">bhikkhu saṃghassa pekkhato;</div> </td> </tr> <tr> <td> <div class="G">Migāramātupāsādaṃ,</div> </td> </tr> <tr> <td> <div class="G">pādaṅguṭṭhena kampayi.</div> </td> </tr> </table> </div>
</div>
<div class="q" id="p_9M_1759"> <div class="p"> <table class="singleColumn"> <tr> <td> <div class="pN">1759</div> <div class="G">Yo etamabhijānāti,</div> </td> </tr> <tr> <td> <div class="G">bhikkhu buddhassa sāvako;</div> </td> </tr> <tr> <td> <div class="G">Tādisaṃ bhikkhumāsajja,</div> </td> </tr> <tr> <td> <div class="G">kaṇha dukkhaṃ nigacchasi.</div> </td> </tr> </table> </div>
</div>
<div class="q" id="p_9M_1760"> <div class="p"> <table class="singleColumn"> <tr> <td> <div class="pN">1760</div> <div class="G">Yo vejayantaṃ pāsādaṃ,</div> </td> </tr> <tr> <td> <div class="G">pādaṅguṭṭhena kampayi;</div> </td> </tr> <tr> <td> <div class="G">Iddhibalenupatthaddho,</div> </td> </tr> <tr> <td> <div class="G">saṃvejesi ca devatā.</div> </td> </tr> </table> </div>
</div>
<div class="q" id="p_9M_1761"> <div class="p"> <table class="singleColumn"> <tr> <td> <div class="pN">1761</div> <div class="G">Yo etamabhijānāti,</div> </td> </tr> <tr> <td> <div class="G">bhikkhu buddhassa sāvako;</div> </td> </tr> <tr> <td> <div class="G">Tādisaṃ bhikkhumāsajja,</div> </td> </tr> <tr> <td> <div class="G">kaṇha dukkhaṃ nigacchasi.</div> </td> </tr> </table> </div>
</div>
<div class="q" id="p_9M_1762"> <div class="p"> <table class="singleColumn"> <tr> <td> <div class="pN">1762</div> <div class="G">Yo vejayantapāsāde,</div> </td> </tr> <tr> <td> <div class="G">sakkaṃ so paripucchati;</div> </td> </tr> <tr> <td> <div class="G">Api vāsava jānāsi,</div> </td> </tr> <tr> <td> <div class="G">taṇhākkhayavimuttiyo;</div> </td> </tr> <tr> <td> <div class="G">Tassa sakko viyākāsi,</div> </td> </tr> <tr> <td> <div class="G">pañhaṃ puṭṭho yathātathaṃ.</div> </td> </tr> </table> </div>
</div>
<div class="q" id="p_9M_1763"> <div class="p"> <table class="singleColumn"> <tr> <td> <div class="pN">1763</div> <div class="G">Yo etamabhijānāti,</div> </td> </tr> <tr> <td> <div class="G">bhikkhu buddhassa sāvako;</div> </td> </tr> <tr> <td> <div class="G">Tādisaṃ bhikkhumāsajja,</div> </td> </tr> <tr> <td> <div class="G">kaṇha dukkhaṃ nigacchasi.</div> </td> </tr> </table> </div>
</div>
<div class="q" id="p_9M_1764"> <div class="p"> <table class="singleColumn"> <tr> <td> <div class="pN">1764</div> <div class="G">Yo brahmaṃ paripucchati,</div> </td> </tr> <tr> <td> <div class="G">sudhammāyābhito sabhaṃ;</div> </td> </tr> <tr> <td> <div class="G">Ajjāpi tyāvuso diṭṭhi,</div> </td> </tr> <tr> <td> <div class="G">yā te diṭṭhi pure ahu;</div> </td> </tr> <tr> <td> <div class="G">Passasi vītivattantaṃ,</div> </td> </tr> <tr> <td> <div class="G">brahmaloke pabhassaraṃ.</div> </td> </tr> </table> </div>
</div>
<div class="q" id="p_9M_1765"> <div class="p"> <table class="singleColumn"> <tr> <td> <div class="pN">1765</div> <div class="G">Tassa brahmā viyākāsi,</div> </td> </tr> <tr> <td> <div class="G">anupubbaṃ yathātathaṃ;</div> </td> </tr> <tr> <td> <div class="G">Na me mārisa sā diṭṭhi,</div> </td> </tr> <tr> <td> <div class="G">yā me diṭṭhi pure ahu.</div> </td> </tr> </table> </div>
</div>
<div class="q" id="p_9M_1766"> <div class="p"> <table class="singleColumn"> <tr> <td> <div class="pN">1766</div> <div class="G">Passāmi vītivattantaṃ,</div> </td> </tr> <tr> <td> <div class="G">brahmaloke pabhassaraṃ;</div> </td> </tr> <tr> <td> <div class="G">Sohaṃ ajja kathaṃ vajjaṃ,</div> </td> </tr> <tr> <td> <div class="G">ahaṃ niccomhi sassato.</div> </td> </tr> </table> </div>
</div>
<div class="q" id="p_9M_1767"> <div class="p"> <table class="singleColumn"> <tr> <td> <div class="pN">1767</div> <div class="G">Yo etamabhijānāti,</div> </td> </tr> <tr> <td> <div class="G">bhikkhu buddhassa sāvako;</div> </td> </tr> <tr> <td> <div class="G">Tādisaṃ bhikkhumāsajja,</div> </td> </tr> <tr> <td> <div class="G">kaṇha dukkhaṃ nigacchasi.</div> </td> </tr> </table> </div>
</div>
<div class="q" id="p_9M_1768"> <div class="p"> <table class="singleColumn"> <tr> <td> <div class="pN">1768</div> <div class="G">Yo mahāmeruno kūṭaṃ,</div> </td> </tr> <tr> <td> <div class="G">vimokkhena aphassayi;</div> </td> </tr> <tr> <td> <div class="G">Vanaṃ pubbavidehānaṃ,</div> </td> </tr> <tr> <td> <div class="G">ye ca bhūmisayā narā.</div> </td> </tr> </table> </div>
</div>
<div class="q" id="p_9M_1769"> <div class="p"> <table class="singleColumn"> <tr> <td> <div class="pN">1769</div> <div class="G">Yo etamabhijānāti,</div> </td> </tr> <tr> <td> <div class="G">bhikkhu buddhassa sāvako;</div> </td> </tr> <tr> <td> <div class="G">Tādisaṃ bhikkhumāsajja,</div> </td> </tr> <tr> <td> <div class="G">kaṇha dukkhaṃ nigacchasi.</div> </td> </tr> </table> </div>
</div>
<div class="q" id="p_9M_1770"> <div class="p"> <table class="singleColumn"> <tr> <td> <div class="pN">1770</div> <div class="G">Na ve aggi cetayati,</div> </td> </tr> <tr> <td> <div class="G">‘ahaṃ bālaṃ ḍahāmī’ti;</div> </td> </tr> <tr> <td> <div class="G">Bālo ca jalitaṃ aggiṃ,</div> </td> </tr> <tr> <td> <div class="G">āsajja naṃ sa ḍayhati.</div> </td> </tr> </table> </div>
</div>
<div class="q" id="p_9M_1771"> <div class="p"> <table class="singleColumn"> <tr> <td> <div class="pN">1771</div> <div class="G">Evameva tuvaṃ māra,</div> </td> </tr> <tr> <td> <div class="G">āsajja naṃ tathāgataṃ;</div> </td> </tr> <tr> <td> <div class="G">Sayaṃ ḍahissasi attānaṃ,</div> </td> </tr> <tr> <td> <div class="G">bālo aggiṃva samphusaṃ.</div> </td> </tr> </table> </div>
</div>
<div class="q" id="p_9M_1772"> <div class="p"> <table class="singleColumn"> <tr> <td> <div class="pN">1772</div> <div class="G">Apuññaṃ pasavī māro,</div> </td> </tr> <tr> <td> <div class="G">āsajja naṃ tathāgataṃ;</div> </td> </tr> <tr> <td> <div class="G">Kiṃ nu maññasi pāpima,</div> </td> </tr> <tr> <td> <div class="G">na me pāpaṃ vipaccati.</div> </td> </tr> </table> </div>
</div>
<div class="q" id="p_9M_1773"> <div class="p"> <table class="singleColumn"> <tr> <td> <div class="pN">1773</div> <div class="G">Karoto cīyati pāpaṃ,</div> </td> </tr> <tr> <td> <div class="G">cirarattāya antaka;</div> </td> </tr> <tr> <td> <div class="G">Māra nibbinda buddhamhā,</div> </td> </tr> <tr> <td> <div class="G">āsaṃ mākāsi bhikkhusu.</div> </td> </tr> </table> </div>
</div>
<div class="q" id="p_9M_1774"> <div class="p"> <table class="singleColumn"> <tr> <td> <div class="pN">1774</div> <div class="G">Iti māraṃ atajjesi,</div> </td> </tr> <tr> <td> <div class="G">bhikkhu bhesakaḷāvane;</div> </td> </tr> <tr> <td> <div class="G">Tato so dummano yakkho,</div> </td> </tr> <tr> <td> <div class="G">tatthevantaradhāyathā”ti.</div> </td> </tr> </table> </div>
</div>
<div class="CENTER" id="p_9M_1775">
<span class="pN">1775</span>Māratajjanīyasuttaṃ niṭṭhitaṃ dasamaṃ.</div>
<div class="ENDH3" id="p_9M_1776">
<span class="pN">1776</span>Cūḷayamakavaggo niṭṭhito pañcamo.</div>
<div class="SUMMARY" id="p_9M_1777">
<span class="pN">1777</span><span class="firstLetter">T</span>assuddānaṃ</div>
<div class="q" id="p_9M_1778"> <div class="p"> <table class="singleColumn"> <tr> <td> <div class="pN">1778</div> <div class="G">Sāleyya verañjaduve ca tuṭṭhi,</div> </td> </tr> <tr> <td> <div class="G">Cūḷamahādhammasamādānañca;</div> </td> </tr> <tr> <td> <div class="G">Vīmaṃsakā kosambi ca brāhmaṇo,</div> </td> </tr> <tr> <td> <div class="G">Dūsī ca māro dasamo ca vaggo.</div> </td> </tr> </table> </div>
</div>
<div class="SUMMARY" id="p_9M_1779">
<span class="pN">1779</span><span class="firstLetter">I</span>daṃ <span class="firstLetter">v</span>aggānamuddānaṃ</div>
<div class="q" id="p_9M_1780"> <div class="p"> <table class="singleColumn"> <tr> <td> <div class="pN">1780</div> <div class="G">Mūlapariyāyo ceva,</div> </td> </tr> <tr> <td> <div class="G">sīhanādo ca uttamo;</div> </td> </tr> <tr> <td> <div class="G">Kakaco ceva gosiṅgo,</div> </td> </tr> <tr> <td> <div class="G">sāleyyo ca ime pañca.</div> </td> </tr> </table> </div>
</div>
<div class="ENDBOOK" id="p_9M_1781">
<span class="pN">1781</span>Mūlapaṇṇāsakaṃ samattaṃ.</div>
</html>
