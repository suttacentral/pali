<html>
<div class="i">8.2.1 Gopakavatthu</div>
<div class="h">Sakkapañhasutta</div>
<div class="h">Sakkūpasaṅkama</div>
<div class="h">Gopakavatthu</div>
<div class="q" id="p_7D_851"> <div class="divNumber">353.</div> <div class="p">
<span class="pN">851</span>Idheva, bhante, kapilavatthusmiṃ gopikā nāma sakyadhītā ahosi buddhe pasannā dhamme pasannā saṃghe pasannā sīlesu paripūrakārinī. Sā itthittaṃ virājetvā purisattaṃ bhāvetvā kāyassa bhedā paraṃ maraṇā sugatiṃ saggaṃ lokaṃ upapannā. Devānaṃ tāvatiṃsānaṃ sahabyataṃ amhākaṃ puttattaṃ ajjhupagatā. Tatrapi naṃ evaṃ jānanti—  ‘gopako devaputto, gopako devaputto’ti. Aññepi, bhante, tayo bhikkhū bhagavati brahmacariyaṃ caritvā hīnaṃ gandhabbakāyaṃ upapannā. Te pañcahi kāmaguṇehi samappitā samaṅgībhūtā paricārayamānā amhākaṃ upaṭṭhānaṃ āgacchanti amhākaṃ pāricariyaṃ. Te amhākaṃ upaṭṭhānaṃ āgate amhākaṃ pāricariyaṃ gopako devaputto paṭicodesi—  ‘kutomukhā nāma tumhe, mārisā, tassa bhagavato dhammaṃ assuttha—  ahañhi nāma itthikā samānā buddhe pasannā dhamme pasannā saṃghe pasannā sīlesu paripūrakārinī itthittaṃ virājetvā purisattaṃ bhāvetvā kāyassa bhedā paraṃ maraṇā sugatiṃ saggaṃ lokaṃ upapannā, devānaṃ tāvatiṃsānaṃ sahabyataṃ sakkassa devānamindassa puttattaṃ ajjhupagatā. Idhāpi maṃ evaṃ jānanti—  <span class="smallFont">“</span>gopako devaputto gopako devaputto<span class="smallFont">”</span>ti. Tumhe pana, mārisā, bhagavati brahmacariyaṃ caritvā hīnaṃ gandhabbakāyaṃ upapannā. Duddiṭṭharūpaṃ vata bho addasāma, ye mayaṃ addasāma sahadhammike hīnaṃ gandhabbakāyaṃ upapanne’ti. Tesaṃ, bhante, gopakena devaputtena paṭicoditānaṃ dve devā diṭṭheva dhamme satiṃ paṭilabhiṃsu kāyaṃ brahmapurohitaṃ, eko pana devo kāme ajjhāvasi. </div>
</div>
<div class="q" id="p_7D_852"> <div class="divNumber">354.</div> <div class="p"> <table class="singleColumn"> <tr> <td> <div class="pN">852</div> <div class="G">‘Upāsikā cakkhumato ahosiṃ,</div> </td> </tr> <tr> <td> <div class="G">Nāmampi mayhaṃ ahu <span class="smallFont">“</span>gopikā<span class="smallFont">”</span>ti; </div> </td> </tr> <tr> <td> <div class="G">Buddhe ca dhamme ca abhippasannā,</div> </td> </tr> <tr> <td> <div class="G">Saṃghañcupaṭṭhāsiṃ pasannacittā.</div> </td> </tr> </table> </div>
</div>
<div class="q" id="p_7D_853"> <div class="p"> <table class="singleColumn"> <tr> <td> <div class="pN">853</div> <div class="G">Tasseva buddhassa sudhammatāya,</div> </td> </tr> <tr> <td> <div class="G">Sakkassa puttomhi mahānubhāvo;</div> </td> </tr> <tr> <td> <div class="G">Mahājutīko tidivūpapanno,</div> </td> </tr> <tr> <td> <div class="G">Jānanti maṃ idhāpi <span class="smallFont">“</span>gopako<span class="smallFont">”</span>ti. </div> </td> </tr> </table> </div>
</div>
<div class="q" id="p_7D_854"> <div class="p"> <table class="singleColumn"> <tr> <td> <div class="pN">854</div> <div class="G">Athaddasaṃ bhikkhavo diṭṭhapubbe,</div> </td> </tr> <tr> <td> <div class="G">Gandhabbakāyūpagate vasīne;</div> </td> </tr> <tr> <td> <div class="G">Imehi te gotamasāvakāse,</div> </td> </tr> <tr> <td> <div class="G">Ye ca mayaṃ pubbe manussabhūtā.</div> </td> </tr> </table> </div>
</div>
<div class="q" id="p_7D_855"> <div class="p"> <table class="singleColumn"> <tr> <td> <div class="pN">855</div> <div class="G">Annena pānena upaṭṭhahimhā,</div> </td> </tr> <tr> <td> <div class="G">Pādūpasaṅgayha sake nivesane;</div> </td> </tr> <tr> <td> <div class="G">Kutomukhā nāma ime bhavanto,</div> </td> </tr> <tr> <td> <div class="G">Buddhassa dhammāni paṭiggahesuṃ.</div> </td> </tr> </table> </div>
</div>
<div class="q" id="p_7D_856"> <div class="p"> <table class="singleColumn"> <tr> <td> <div class="pN">856</div> <div class="G">Paccattaṃ veditabbo hi dhammo,</div> </td> </tr> <tr> <td> <div class="G">Sudesito cakkhumatānubuddho;</div> </td> </tr> <tr> <td> <div class="G">Ahañhi tumheva upāsamāno,</div> </td> </tr> <tr> <td> <div class="G">Sutvāna ariyāna subhāsitāni.</div> </td> </tr> </table> </div>
</div>
<div class="q" id="p_7D_857"> <div class="p"> <table class="singleColumn"> <tr> <td> <div class="pN">857</div> <div class="G">Sakkassa puttomhi mahānubhāvo,</div> </td> </tr> <tr> <td> <div class="G">Mahājutīko tidivūpapanno;</div> </td> </tr> <tr> <td> <div class="G">Tumhe pana seṭṭhamupāsamānā,</div> </td> </tr> <tr> <td> <div class="G">Anuttaraṃ brahmacariyaṃ caritvā.</div> </td> </tr> </table> </div>
</div>
<div class="q" id="p_7D_858"> <div class="p"> <table class="singleColumn"> <tr> <td> <div class="pN">858</div> <div class="G">Hīnaṃ kāyaṃ upapannā bhavanto,</div> </td> </tr> <tr> <td> <div class="G">Anānulomā bhavatūpapatti;</div> </td> </tr> <tr> <td> <div class="G">Duddiṭṭharūpaṃ vata addasāma,</div> </td> </tr> <tr> <td> <div class="G">Sahadhammike hīnakāyūpapanne.</div> </td> </tr> </table> </div>
</div>
<div class="q" id="p_7D_859"> <div class="p"> <table class="singleColumn"> <tr> <td> <div class="pN">859</div> <div class="G">Gandhabbakāyūpagatā bhavanto,</div> </td> </tr> <tr> <td> <div class="G">Devānamāgacchatha pāricariyaṃ;</div> </td> </tr> <tr> <td> <div class="G">Agāre vasato mayhaṃ,</div> </td> </tr> <tr> <td> <div class="G">Imaṃ passa visesataṃ.</div> </td> </tr> </table> </div>
</div>
<div class="q" id="p_7D_860"> <div class="p"> <table class="singleColumn"> <tr> <td> <div class="pN">860</div> <div class="G">Itthī hutvā svajja pumomhi devo,</div> </td> </tr> <tr> <td> <div class="G">Dibbehi kāmehi samaṅgibhūto’;</div> </td> </tr> <tr> <td> <div class="G">Te coditā gotamasāvakena,</div> </td> </tr> <tr> <td> <div class="G">Saṃvegamāpādu samecca gopakaṃ.</div> </td> </tr> </table> </div>
</div>
<div class="q" id="p_7D_861"> <div class="p"> <table class="singleColumn"> <tr> <td> <div class="pN">861</div> <div class="G">‘Handa viyāyāma byāyāma,</div> </td> </tr> <tr> <td> <div class="G">Mā no mayaṃ parapessā ahumhā’;</div> </td> </tr> <tr> <td> <div class="G">Tesaṃ duve vīriyamārabhiṃsu,</div> </td> </tr> <tr> <td> <div class="G">Anussaraṃ gotamasāsanāni.</div> </td> </tr> </table> </div>
</div>
<div class="q" id="p_7D_862"> <div class="p"> <table class="singleColumn"> <tr> <td> <div class="pN">862</div> <div class="G">Idheva cittāni virājayitvā,</div> </td> </tr> <tr> <td> <div class="G">Kāmesu ādīnavamaddasaṃsu;</div> </td> </tr> <tr> <td> <div class="G">Te kāmasaṃyojanabandhanāni,</div> </td> </tr> <tr> <td> <div class="G">Pāpimayogāni duraccayāni.</div> </td> </tr> </table> </div>
</div>
<div class="q" id="p_7D_863"> <div class="p"> <table class="singleColumn"> <tr> <td> <div class="pN">863</div> <div class="G">Nāgova sannāni guṇāni chetvā,</div> </td> </tr> <tr> <td> <div class="G">Deve tāvatiṃse atikkamiṃsu;</div> </td> </tr> <tr> <td> <div class="G">Saindā devā sapajāpatikā,</div> </td> </tr> <tr> <td> <div class="G">Sabbe sudhammāya sabhāyupaviṭṭhā.</div> </td> </tr> </table> </div>
</div>
<div class="q" id="p_7D_864"> <div class="p"> <table class="singleColumn"> <tr> <td> <div class="pN">864</div> <div class="G">Tesaṃ nisinnānaṃ abhikkamiṃsu,</div> </td> </tr> <tr> <td> <div class="G">Vīrā virāgā virajaṃ karontā;</div> </td> </tr> <tr> <td> <div class="G">Te disvā saṃvegamakāsi vāsavo,</div> </td> </tr> <tr> <td> <div class="G">Devābhibhū devagaṇassa majjhe.</div> </td> </tr> </table> </div>
</div>
<div class="q" id="p_7D_865"> <div class="p"> <table class="singleColumn"> <tr> <td> <div class="pN">865</div> <div class="G">‘Imehi te hīnakāyūpapannā,</div> </td> </tr> <tr> <td> <div class="G">Deve tāvatiṃse abhikkamanti’;</div> </td> </tr> <tr> <td> <div class="G">Saṃvegajātassa vaco nisamma,</div> </td> </tr> <tr> <td> <div class="G">So gopako vāsavamajjhabhāsi.</div> </td> </tr> </table> </div>
</div>
<div class="q" id="p_7D_866"> <div class="p"> <table class="singleColumn"> <tr> <td> <div class="pN">866</div> <div class="G">‘Buddho janindatthi manussaloke,</div> </td> </tr> <tr> <td> <div class="G">Kāmābhibhū sakyamunīti ñāyati;</div> </td> </tr> <tr> <td> <div class="G">Tasseva te puttā satiyā vihīnā,</div> </td> </tr> <tr> <td> <div class="G">Coditā mayā te satimajjhalatthuṃ’.</div> </td> </tr> </table> </div>
</div>
<div class="q" id="p_7D_867"> <div class="p"> <table class="singleColumn"> <tr> <td> <div class="pN">867</div> <div class="G">Tiṇṇaṃ tesaṃ āvasinettha eko,</div> </td> </tr> <tr> <td> <div class="G">Gandhabbakāyūpagato vasīno;</div> </td> </tr> <tr> <td> <div class="G">Dve ca sambodhipathānusārino,</div> </td> </tr> <tr> <td> <div class="G">Devepi hīḷenti samāhitattā.</div> </td> </tr> </table> </div>
</div>
<div class="q" id="p_7D_868"> <div class="p"> <table class="singleColumn"> <tr> <td> <div class="pN">868</div> <div class="G">Etādisī dhammappakāsanettha,</div> </td> </tr> <tr> <td> <div class="G">Na tattha kiṃkaṅkhati koci sāvako;</div> </td> </tr> <tr> <td> <div class="G">Nitiṇṇaoghaṃ vicikicchachinnaṃ,</div> </td> </tr> <tr> <td> <div class="G">Buddhaṃ namassāma jinaṃ janindaṃ.</div> </td> </tr> </table> </div>
</div>
<div class="q" id="p_7D_869"> <div class="p"> <table class="singleColumn"> <tr> <td> <div class="pN">869</div> <div class="G">Yaṃ te dhammaṃ idhaññāya,</div> </td> </tr> <tr> <td> <div class="G">visesaṃ ajjhagaṃsu te;</div> </td> </tr> <tr> <td> <div class="G">Kāyaṃ brahmapurohitaṃ,</div> </td> </tr> <tr> <td> <div class="G">duve tesaṃ visesagū.</div> </td> </tr> </table> </div>
</div>
<div class="q" id="p_7D_870"> <div class="p"> <table class="singleColumn"> <tr> <td> <div class="pN">870</div> <div class="G">Tassa dhammassa pattiyā,</div> </td> </tr> <tr> <td> <div class="G">āgatamhāsi mārisa;</div> </td> </tr> <tr> <td> <div class="G">Katāvakāsā bhagavatā,</div> </td> </tr> <tr> <td> <div class="G">pañhaṃ pucchemu mārisā”ti.</div> </td> </tr> </table> </div>
</div>
<div class="q" id="p_7D_871"> <div class="divNumber">355.</div> <div class="p">
<span class="pN">871</span>Atha kho bhagavato etadahosi—  “dīgharattaṃ visuddho kho ayaṃ yakkho, yaṃ kiñci maṃ pañhaṃ pucchissati, sabbaṃ taṃ atthasañhitaṃyeva pucchissati, no anatthasañhitaṃ. Yañcassāhaṃ puṭṭho byākarissāmi, taṃ khippameva ājānissatī”ti. </div>
</div>
<div class="q" id="p_7D_872"> <div class="divNumber">356.</div> <div class="p">
<span class="pN">872</span>Atha kho bhagavā sakkaṃ devānamindaṃ gāthāya ajjhabhāsi—  </div>
</div>
<div class="q" id="p_7D_873"> <div class="p"> <table class="singleColumn"> <tr> <td> <div class="pN">873</div> <div class="G">“Puccha vāsava maṃ pañhaṃ,</div> </td> </tr> <tr> <td> <div class="G">yaṃ kiñci manasicchasi;</div> </td> </tr> <tr> <td> <div class="G">Tassa tasseva pañhassa,</div> </td> </tr> <tr> <td> <div class="G">ahaṃ antaṃ karomi te”ti.</div> </td> </tr> </table> </div>
</div>
<div class="CENTER" id="p_7D_874">
<span class="pN">874</span>Paṭhamabhāṇavāro niṭṭhito.</div>
<div class="q" id="p_7D_875"> <div class="divNumber">357.</div> <div class="p">
<span class="pN">875</span>Katāvakāso sakko devānamindo bhagavatā imaṃ bhagavantaṃ paṭhamaṃ pañhaṃ apucchi—  </div>
</div>
<div class="q" id="p_7D_876"> <div class="p">
<span class="pN">876</span>“Kiṃsaṃyojanā nu kho, mārisa, devā manussā asurā nāgā gandhabbā ye caññe santi puthukāyā, te—  ‘averā adaṇḍā asapattā abyāpajjā viharemu averino’ti iti ca nesaṃ hoti, atha ca pana saverā sadaṇḍā sasapattā sabyāpajjā viharanti saverino”ti? Itthaṃ sakko devānamindo bhagavantaṃ pañhaṃ apucchi. Tassa bhagavā pañhaṃ puṭṭho byākāsi—  </div>
</div>
<div class="q" id="p_7D_877"> <div class="p">
<span class="pN">877</span>“Issāmacchariyasaṃyojanā kho, devānaminda, devā manussā asurā nāgā gandhabbā ye caññe santi puthukāyā, te—  ‘averā adaṇḍā asapattā abyāpajjā viharemu averino’ti iti ca nesaṃ hoti, atha ca pana saverā sadaṇḍā sasapattā sabyāpajjā viharanti saverino”ti. Itthaṃ bhagavā sakkassa devānamindassa pañhaṃ puṭṭho byākāsi. Attamano sakko devānamindo bhagavato bhāsitaṃ abhinandi anumodi—  “evametaṃ, bhagavā, evametaṃ, sugata. Tiṇṇā mettha kaṅkhā vigatā kathaṃkathā bhagavato pañhaveyyākaraṇaṃ sutvā”ti. </div>
</div>
<div class="q" id="p_7D_878"> <div class="divNumber">358.</div> <div class="p">
<span class="pN">878</span>Itiha sakko devānamindo bhagavato bhāsitaṃ abhinanditvā anumoditvā bhagavantaṃ uttari pañhaṃ apucchi—  </div>
</div>
<div class="q" id="p_7D_879"> <div class="p">
<span class="pN">879</span>“Issāmacchariyaṃ pana, mārisa, kiṃnidānaṃ kiṃsamudayaṃ kiṃjātikaṃ kiṃpabhavaṃ; kismiṃ sati issāmacchariyaṃ hoti; kismiṃ asati issāmacchariyaṃ na hotī”ti? “Issāmacchariyaṃ kho, devānaminda, piyāppiyanidānaṃ piyāppiyasamudayaṃ piyāppiyajātikaṃ piyāppiyapabhavaṃ; piyāppiye sati issāmacchariyaṃ hoti, piyāppiye asati issāmacchariyaṃ na hotī”ti. </div>
</div>
<div class="q" id="p_7D_880"> <div class="p">
<span class="pN">880</span>“Piyāppiyaṃ pana, mārisa, kiṃnidānaṃ kiṃsamudayaṃ kiṃjātikaṃ kiṃpabhavaṃ; kismiṃ sati piyāppiyaṃ hoti; kismiṃ asati piyāppiyaṃ na hotī”ti? “Piyāppiyaṃ kho, devānaminda, chandanidānaṃ chandasamudayaṃ chandajātikaṃ chandapabhavaṃ; chande sati piyāppiyaṃ hoti; chande asati piyāppiyaṃ na hotī”ti. </div>
</div>
<div class="q" id="p_7D_881"> <div class="p">
<span class="pN">881</span>“Chando pana, mārisa, kiṃnidāno kiṃsamudayo kiṃjātiko kiṃpabhavo; kismiṃ sati chando hoti; kismiṃ asati chando na hotī”ti? “Chando kho, devānaminda, vitakkanidāno vitakkasamudayo vitakkajātiko vitakkapabhavo; vitakke sati chando hoti; vitakke asati chando na hotī”ti. </div>
</div>
<div class="q" id="p_7D_882"> <div class="p">
<span class="pN">882</span>“Vitakko pana, mārisa, kiṃnidāno kiṃsamudayo kiṃjātiko kiṃpabhavo; kismiṃ sati vitakko hoti; kismiṃ asati vitakko na hotī”ti? “Vitakko kho, devānaminda, papañcasaññāsaṅkhānidāno papañcasaññāsaṅkhāsamudayo papañcasaññāsaṅkhājātiko papañcasaññāsaṅkhāpabhavo; papañcasaññāsaṅkhāya sati vitakko hoti; papañcasaññāsaṅkhāya asati vitakko na hotī”ti. </div>
</div>
<div class="q" id="p_7D_883"> <div class="p">
<span class="pN">883</span>“Kathaṃ paṭipanno pana, mārisa, bhikkhu papañcasaññāsaṅkhānirodhasāruppagāminiṃ paṭipadaṃ paṭipanno hotī”ti? </div>
</div>
</html>
