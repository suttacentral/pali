<html>
<div class="i">2.21 Chandadānakathā</div>
<div class="h">Uposathakkhandhaka</div>
<div class="h">Chandadānakathā</div>
<div class="q" id="p_3V_685"> <div class="divNumber">165.</div> <div class="p">
<span class="pN">685</span>Atha kho bhagavā bhikkhū āmantesi—  “sannipatatha, bhikkhave, saṃgho kammaṃ karissatī”ti. Evaṃ vutte, aññataro bhikkhu bhagavantaṃ etadavoca—  “atthi, bhante, bhikkhu gilāno, so anāgato”ti. </div>
</div>
<div class="q" id="p_3V_686"> <div class="p">
<span class="pN">686</span>“Anujānāmi, bhikkhave, gilānena bhikkhunā chandaṃ dātuṃ. Evañca pana, bhikkhave, dātabbo. Tena gilānena bhikkhunā ekaṃ bhikkhuṃ upasaṅkamitvā ekaṃsaṃ uttarāsaṅgaṃ karitvā ukkuṭikaṃ nisīditvā añjaliṃ paggahetvā evamassa vacanīyo—  ‘chandaṃ dammi, chandaṃ me hara, chandaṃ me ārocehī’ti. Kāyena viññāpeti, vācāya viññāpeti, kāyena vācāya viññāpeti, dinno hoti chando. Na kāyena viññāpeti, na vācāya viññāpeti, na kāyena vācāya viññāpeti, na dinno hoti chando. Evañcetaṃ labhetha, iccetaṃ kusalaṃ. No ce labhetha, so, bhikkhave, gilāno bhikkhu mañcena vā pīṭhena vā saṃghamajjhe ānetvā kammaṃ kātabbaṃ. Sace, bhikkhave, gilānupaṭṭhākānaṃ bhikkhūnaṃ evaṃ hoti—  ‘sace kho mayaṃ gilānaṃ ṭhānā cāvessāma, ābādho vā abhivaḍḍhissati kālaṃkiriyā vā bhavissatī’ti, na, bhikkhave, gilāno bhikkhu ṭhānā cāvetabbo. Saṃghena tattha gantvā kammaṃ kātabbaṃ. Na tveva vaggena saṃghena kammaṃ kātabbaṃ. Kareyya ce, āpatti dukkaṭassa. </div>
</div>
<div class="q" id="p_3V_687"> <div class="p">
<span class="pN">687</span>Chandahārako ce, bhikkhave, dinne chande tattheva pakkamati, aññassa dātabbo chando. Chandahārako ce, bhikkhave, dinne chande tattheva vibbhamati…pe…  kālaṃ karoti…  sāmaṇero paṭijānāti…  sikkhaṃ paccakkhātako paṭijānāti…  antimavatthuṃ ajjhāpannako paṭijānāti…  ummattako paṭijānāti…  khittacitto paṭijānāti…  vedanāṭṭo paṭijānāti…  āpattiyā adassane ukkhittako paṭijānāti…  āpattiyā appaṭikamme ukkhittako paṭijānāti…  pāpikāya diṭṭhiyā appaṭinissagge ukkhittako paṭijānāti…  paṇḍako paṭijānāti…  theyyasaṃvāsako paṭijānāti…  titthiyapakkantako paṭijānāti…  tiracchānagato paṭijānāti…  mātughātako paṭijānāti…  pitughātako paṭijānāti…  arahantaghātako paṭijānāti…  bhikkhunidūsako paṭijānāti…  saṃghabhedako paṭijānāti…  lohituppādako paṭijānāti…  ubhatobyañjanako paṭijānāti, aññassa dātabbo chando. </div>
</div>
<div class="q" id="p_3V_688"> <div class="p">
<span class="pN">688</span>Chandahārako ce, bhikkhave, dinne chande antarāmagge pakkamati, anāhaṭo hoti chando. Chandahārako ce, bhikkhave, dinne chande antarāmagge vibbhamati…pe…  ubhatobyañjanako paṭijānāti, anāhaṭo hoti chando. </div>
</div>
<div class="q" id="p_3V_689"> <div class="p">
<span class="pN">689</span>Chandahārako ce, bhikkhave, dinne chande saṃghappatto pakkamati, āhaṭo hoti chando. Chandahārako ce, bhikkhave, dinne chande saṃghappatto vibbhamati…pe…  ubhatobyañjanako paṭijānāti, āhaṭo hoti chando. </div>
</div>
<div class="q" id="p_3V_690"> <div class="p">
<span class="pN">690</span>Chandahārako ce, bhikkhave, dinne chande saṃghappatto sutto na āroceti, pamatto na āroceti, samāpanno na āroceti, āhaṭo hoti chando. Chandahārakassa anāpatti. </div>
</div>
<div class="q" id="p_3V_691"> <div class="p">
<span class="pN">691</span>Chandahārako ce, bhikkhave, dinne chande saṃghappatto sañcicca na āroceti, āhaṭo hoti chando. Chandahārakassa āpatti dukkaṭassa. Anujānāmi, bhikkhave, tadahuposathe pārisuddhiṃ dentena chandampi dātuṃ, santi saṃghassa karaṇīyan”ti. </div>
</div>
</html>
