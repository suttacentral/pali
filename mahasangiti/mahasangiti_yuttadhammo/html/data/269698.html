<html>
<div class="i">4.1.2 Aṭṭhamantavināsakapuggala</div>
<div class="h">Meṇḍakapañhārambhakathā</div>
<div class="h">Upāsakaguṇavagga</div>
<div class="h">Aṭṭhamantavināsakapuggala</div>
<div class="q" id="p_28Mi_531"> <div class="divNumber">115.</div> <div class="p">
<span class="pN">531</span>“Bhante nāgasena, aṭṭhime puggalā mantiyamānā mantitaṃ atthaṃ byāpādenti. Katame aṭṭha? Rāgacarito dosacarito mohacarito mānacarito luddho alaso ekacintī bāloti. Ime aṭṭha puggalā mantitaṃ atthaṃ byāpādentī”ti. </div>
</div>
<div class="q" id="p_28Mi_532"> <div class="p">
<span class="pN">532</span>Thero āha—  “tesaṃ ko doso”ti? “Rāgacarito, bhante nāgasena, rāgavasena mantitaṃ atthaṃ byāpādeti, dosacarito dosavasena mantitaṃ atthaṃ byāpādeti, mohacarito mohavasena mantitaṃ atthaṃ byāpādeti, mānacarito mānavasena mantitaṃ atthaṃ byāpādeti, luddho lobhavasena mantitaṃ atthaṃ byāpādeti, alaso alasatāya mantitaṃ atthaṃ byāpādeti, ekacintī ekacintitāya mantitaṃ atthaṃ byāpādeti, bālo bālatāya mantitaṃ atthaṃ byāpādeti. Bhavatīha—  </div>
</div>
<div class="q" id="p_28Mi_533"> <div class="p"> <table class="singleColumn"> <tr> <td> <div class="pN">533</div> <div class="G">‘Ratto duṭṭho ca mūḷho ca,</div> </td> </tr> <tr> <td> <div class="G">mānī luddho tathālaso;</div> </td> </tr> <tr> <td> <div class="G">Ekacintī ca bālo ca,</div> </td> </tr> <tr> <td> <div class="G">ete atthavināsakā’”ti.</div> </td> </tr> </table> </div>
</div>
<div class="CENTER" id="p_28Mi_534">
<span class="pN">534</span>Aṭṭha mantavināsakapuggalā.</div>
</html>
