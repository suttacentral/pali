<html>
<div class="i">7.1.7 Suddhikasutta</div>
<div class="h">Brāhmaṇasaṃyutta</div>
<div class="h">Arahantavagga</div>
<div class="h">Suddhikasutta</div>
<div class="q" id="p_12S1_1168"> <div class="divNumber">193.</div> <div class="p">
<span class="pN">1168</span>Sāvatthinidānaṃ. Atha kho suddhikabhāradvājo brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho suddhikabhāradvājo brāhmaṇo bhagavato santike imaṃ gāthaṃ ajjhabhāsi—  </div>
</div>
<div class="q" id="p_12S1_1169"> <div class="p"> <table class="singleColumn"> <tr> <td> <div class="pN">1169</div> <div class="G">“Na brāhmaṇo sujjhati koci,</div> </td> </tr> <tr> <td> <div class="G">Loke sīlavāpi tapokaraṃ;</div> </td> </tr> <tr> <td> <div class="G">Vijjācaraṇasampanno,</div> </td> </tr> <tr> <td> <div class="G">So sujjhati na aññā itarā pajā”ti.</div> </td> </tr> </table> </div>
</div>
<div class="q" id="p_12S1_1170"> <div class="p"> <table class="singleColumn"> <tr> <td> <div class="pN">1170</div> <div class="G">“Bahumpi palapaṃ jappaṃ,</div> </td> </tr> <tr> <td> <div class="G">na jaccā hoti brāhmaṇo;</div> </td> </tr> <tr> <td> <div class="G">Antokasambu saṃkiliṭṭho,</div> </td> </tr> <tr> <td> <div class="G">kuhanaṃ upanissito.</div> </td> </tr> </table> </div>
</div>
<div class="q" id="p_12S1_1171"> <div class="p"> <table class="singleColumn"> <tr> <td> <div class="pN">1171</div> <div class="G">Khattiyo brāhmaṇo vesso,</div> </td> </tr> <tr> <td> <div class="G">Suddo caṇḍālapukkuso;</div> </td> </tr> <tr> <td> <div class="G">Āraddhavīriyo pahitatto,</div> </td> </tr> <tr> <td> <div class="G">Niccaṃ daḷhaparakkamo;</div> </td> </tr> <tr> <td> <div class="G">Pappoti paramaṃ suddhiṃ,</div> </td> </tr> <tr> <td> <div class="G">Evaṃ jānāhi brāhmaṇā”ti.</div> </td> </tr> </table> </div>
</div>
<div class="q" id="p_12S1_1172"> <div class="p">
<span class="pN">1172</span>Evaṃ vutte, suddhikabhāradvājo brāhmaṇo bhagavantaṃ etadavoca—  “abhikkantaṃ, bho gotama…pe…  aññataro ca panāyasmā bhāradvājo arahataṃ ahosīti. </div>
</div>
</html>
