<html>
<div class="i">3.5.10 Tevijjasutta</div>
<div class="h">Tikanipāta</div>
<div class="h">Pañcamavagga</div>
<div class="h">Tevijjasutta</div>
<div class="q" id="p_18It_713"> <div class="divNumber">99.</div> <div class="p">
<span class="pN">713</span>Vuttañhetaṃ bhagavatā vuttamarahatāti me sutaṃ—  </div>
</div>
<div class="q" id="p_18It_714"> <div class="p">
<span class="pN">714</span>“Dhammenāhaṃ, bhikkhave, tevijjaṃ brāhmaṇaṃ paññāpemi, nāññaṃ lapitalāpanamattena. </div>
</div>
<div class="q" id="p_18It_715"> <div class="p">
<span class="pN">715</span>Kathañcāhaṃ, bhikkhave, dhammena tevijjaṃ brāhmaṇaṃ paññāpemi, nāññaṃ lapitalāpanamattena? Idha, bhikkhave, bhikkhu anekavihitaṃ pubbenivāsaṃ anussarati, seyyathidaṃ—  ekampi jātiṃ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi jātiyo tiṃsampi jātiyo cattālīsampi jātiyo paññāsampi jātiyo jātisatampi jātisahassampi jātisatasahassampi anekepi saṃvaṭṭakappe anekepi vivaṭṭakappe anekepi saṃvaṭṭavivaṭṭakappe—  ‘amutrāsiṃ evaṃnāmo evaṃgotto evaṃvaṇṇo evamāhāro evaṃsukhadukkhappaṭisaṃvedī evamāyupariyanto. So tato cuto amutra udapādiṃ. Tatrāpāsiṃ evaṃnāmo evaṃgotto evaṃvaṇṇo evamāhāro evaṃsukhadukkhappaṭisaṃvedī evamāyupariyanto. So tato cuto idhūpapanno’ti. Iti sākāraṃ sauddesaṃ anekavihitaṃ pubbenivāsaṃ anussarati. Ayamassa paṭhamā vijjā adhigatā hoti, avijjā vihatā, vijjā uppannā, tamo vihato, āloko uppanno, yathā taṃ appamattassa ātāpino pahitattassa viharato. </div>
</div>
<div class="q" id="p_18It_716"> <div class="p">
<span class="pN">716</span>Puna caparaṃ, bhikkhave, bhikkhu dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe, sugate duggate yathākammūpage satte pajānāti—  ‘ime vata bhonto sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṃ upavādakā micchādiṭṭhikā micchādiṭṭhikammasamādānā. Te kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā. Ime vā pana bhonto sattā kāyasucaritena samannāgatā vacīsucaritena samannāgatā manosucaritena samannāgatā ariyānaṃ anupavādakā sammādiṭṭhikā sammādiṭṭhikammasamādānā. Te kāyassa bhedā paraṃ maraṇā sugatiṃ saggaṃ lokaṃ upapannā’ti. Iti dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe, sugate duggate yathākammūpage satte pajānāti. Ayamassa dutiyā vijjā adhigatā hoti, avijjā vihatā, vijjā uppannā, tamo vihato, āloko uppanno, yathā taṃ appamattassa ātāpino pahitattassa viharato. </div>
</div>
<div class="q" id="p_18It_717"> <div class="p">
<span class="pN">717</span>Puna caparaṃ, bhikkhave, bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. Ayamassa tatiyā vijjā adhigatā hoti, avijjā vihatā, vijjā uppannā, tamo vihato, āloko uppanno, yathā taṃ appamattassa ātāpino pahitattassa viharato. Evaṃ kho ahaṃ, bhikkhave, dhammena tevijjaṃ brāhmaṇaṃ paññāpemi, nāññaṃ lapitalāpanamattenā”ti. Etamatthaṃ bhagavā avoca. Tatthetaṃ iti vuccati—  </div>
</div>
<div class="q" id="p_18It_718"> <div class="p"> <table class="singleColumn"> <tr> <td> <div class="pN">718</div> <div class="G">“Pubbenivāsaṃ yoveti,</div> </td> </tr> <tr> <td> <div class="G">saggāpāyañca passati;</div> </td> </tr> <tr> <td> <div class="G">Atho jātikkhayaṃ patto,</div> </td> </tr> <tr> <td> <div class="G">abhiññāvosito muni.</div> </td> </tr> </table> </div>
</div>
<div class="q" id="p_18It_719"> <div class="p"> <table class="singleColumn"> <tr> <td> <div class="pN">719</div> <div class="G">Etāhi tīhi vijjāhi,</div> </td> </tr> <tr> <td> <div class="G">tevijjo hoti brāhmaṇo;</div> </td> </tr> <tr> <td> <div class="G">Tamahaṃ vadāmi tevijjaṃ,</div> </td> </tr> <tr> <td> <div class="G">nāññaṃ lapitalāpanan”ti.</div> </td> </tr> </table> </div>
</div>
<div class="q" id="p_18It_720"> <div class="p">
<span class="pN">720</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_721">
<span class="pN">721</span>Dasamaṃ.</div>
<div class="CENTER" id="p_18It_722">
<span class="pN">722</span>Pañcamo vaggo.</div>
<div class="SUMMARY" id="p_18It_723">
<span class="pN">723</span><span class="firstLetter">T</span>assuddānaṃ</div>
<div class="q" id="p_18It_724"> <div class="p"> <table class="singleColumn"> <tr> <td> <div class="pN">724</div> <div class="G">Pasāda jīvita saṅghāṭi,</div> </td> </tr> <tr> <td> <div class="G">aggi upaparikkhayā;</div> </td> </tr> <tr> <td> <div class="G">Upapatti kāma kalyāṇaṃ,</div> </td> </tr> <tr> <td> <div class="G">dānaṃ dhammena te dasāti.</div> </td> </tr> </table> </div>
</div>
<div class="ENDH3" id="p_18It_725">
<span class="pN">725</span>Tikanipāto niṭṭhito.</div>
</html>
