<html>
<div class="i">2.14.5.3 Āsavagocchaka</div>
<div class="h">Niddesa</div>
<div class="h">Cuddasamanaya Vippayuttenasaṅgahitāsaṅgahitapadaniddesa</div>
<div class="h">Duka</div>
<div class="h">Āsavagocchaka</div>
<div class="q" id="p_31Dht_619"> <div class="divNumber">498.</div> <div class="p">
<span class="pN">619</span>Āsavehi dhammehi ye dhammā…  āsavasampayuttehi dhammehi ye dhammā…  āsavehi ceva sāsavehi ca dhammehi ye dhammā…  āsavehi ceva āsavasampayuttehi ca dhammehi ye dhammā…  āsavasampayuttehi ceva no ca āsavehi dhammehi ye dhammā vippayuttā…  te dhammā asaṅkhataṃ khandhato ṭhapetvā pañcahi khandhehi dvādasahāyatanehi aṭṭhārasahi dhātūhi saṅgahitā. Katihi asaṅgahitā? Na kehici khandhehi na kehici āyatanehi na kāhici dhātūhi asaṅgahitā. </div>
</div>
<div class="q" id="p_31Dht_620"> <div class="divNumber">499.</div> <div class="p">
<span class="pN">620</span>Sāsavehi dhammehi ye dhammā…  āsavavippayuttehi dhammehi ye dhammā…  sāsavehi ceva no ca āsavehi dhammehi ye dhammā…  āsavavippayuttehi sāsavehi dhammehi ye dhammā vippayuttā…  te dhammā catūhi khandhehi dvīhāyatanehi dvīhi dhātūhi saṅgahitā. Katihi asaṅgahitā? Ekena khandhena dasahāyatanehi soḷasahi dhātūhi asaṅgahitā. </div>
</div>
<div class="q" id="p_31Dht_621"> <div class="divNumber">500.</div> <div class="p">
<span class="pN">621</span>Anāsavehi dhammehi ye dhammā…  āsavavippayuttehi anāsavehi dhammehi ye dhammā vippayuttā…  te dhammā catūhi khandhehi dvīhāyatanehi aṭṭhahi dhātūhi saṅgahitā. Katihi asaṅgahitā? Ekena khandhena dasahāyatanehi dasahi dhātūhi asaṅgahitā. </div>
</div>
</html>
