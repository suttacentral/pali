<html>
<div class="i">13.1.2 Phandanajātaka</div>
<div class="h">Terasakanipāta</div>
<div class="h">Ambavagga</div>
<div class="h">Phandanajātaka</div>
<div class="q" id="p_22J_2398"> <div class="divNumber">14.</div> <div class="p"> <table class="singleColumn"> <tr> <td> <div class="pN">2398</div> <div class="G">“Kuṭhārihattho puriso,</div> </td> </tr> <tr> <td> <div class="G">vanamogayha tiṭṭhasi;</div> </td> </tr> <tr> <td> <div class="G">Puṭṭho me samma akkhāhi,</div> </td> </tr> <tr> <td> <div class="G">kiṃ dāruṃ chetumicchasi”.</div> </td> </tr> </table> </div>
</div>
<div class="q" id="p_22J_2399"> <div class="divNumber">15.</div> <div class="p"> <table class="singleColumn"> <tr> <td> <div class="pN">2399</div> <div class="G">“Isso vanāni carasi,</div> </td> </tr> <tr> <td> <div class="G">samāni visamāni ca;</div> </td> </tr> <tr> <td> <div class="G">Puṭṭho me samma akkhāhi,</div> </td> </tr> <tr> <td> <div class="G">kiṃ dāruṃ nemiyā daḷhaṃ”.</div> </td> </tr> </table> </div>
</div>
<div class="q" id="p_22J_2400"> <div class="divNumber">16.</div> <div class="p"> <table class="singleColumn"> <tr> <td> <div class="pN">2400</div> <div class="G">“Neva sālo na khadiro,</div> </td> </tr> <tr> <td> <div class="G">nāssakaṇṇo kuto dhavo;</div> </td> </tr> <tr> <td> <div class="G">Rukkho ca phandano nāma,</div> </td> </tr> <tr> <td> <div class="G">taṃ dāruṃ nemiyā daḷhaṃ”.</div> </td> </tr> </table> </div>
</div>
<div class="q" id="p_22J_2401"> <div class="divNumber">17.</div> <div class="p"> <table class="singleColumn"> <tr> <td> <div class="pN">2401</div> <div class="G">“Kīdisānissa pattāni,</div> </td> </tr> <tr> <td> <div class="G">khandho vā pana kīdiso;</div> </td> </tr> <tr> <td> <div class="G">Puṭṭho me samma akkhāhi,</div> </td> </tr> <tr> <td> <div class="G">yathā jānemu phandanaṃ”.</div> </td> </tr> </table> </div>
</div>
<div class="q" id="p_22J_2402"> <div class="divNumber">18.</div> <div class="p"> <table class="singleColumn"> <tr> <td> <div class="pN">2402</div> <div class="G">“Yassa sākhā palambanti,</div> </td> </tr> <tr> <td> <div class="G">namanti na ca bhañjare;</div> </td> </tr> <tr> <td> <div class="G">So rukkho phandano nāma,</div> </td> </tr> <tr> <td> <div class="G">yassa mūle ahaṃ ṭhito.</div> </td> </tr> </table> </div>
</div>
<div class="q" id="p_22J_2403"> <div class="divNumber">19.</div> <div class="p"> <table class="singleColumn"> <tr> <td> <div class="pN">2403</div> <div class="G">Arānaṃ cakkanābhīnaṃ,</div> </td> </tr> <tr> <td> <div class="G">īsānemirathassa ca;</div> </td> </tr> <tr> <td> <div class="G">Sabbassa te kammaniyo,</div> </td> </tr> <tr> <td> <div class="G">ayaṃ hessati phandano”.</div> </td> </tr> </table> </div>
</div>
<div class="q" id="p_22J_2404"> <div class="divNumber">20.</div> <div class="p"> <table class="singleColumn"> <tr> <td> <div class="pN">2404</div> <div class="G">“Iti phandanarukkhopi,</div> </td> </tr> <tr> <td> <div class="G">tāvade ajjhabhāsatha;</div> </td> </tr> <tr> <td> <div class="G">Mayhampi vacanaṃ atthi,</div> </td> </tr> <tr> <td> <div class="G">bhāradvāja suṇohi me.</div> </td> </tr> </table> </div>
</div>
<div class="q" id="p_22J_2405"> <div class="divNumber">21.</div> <div class="p"> <table class="singleColumn"> <tr> <td> <div class="pN">2405</div> <div class="G">Issassa upakkhandhamhā,</div> </td> </tr> <tr> <td> <div class="G">Ukkacca caturaṅgulaṃ;</div> </td> </tr> <tr> <td> <div class="G">Tena nemiṃ pasāresi,</div> </td> </tr> <tr> <td> <div class="G">Evaṃ daḷhataraṃ siyā.</div> </td> </tr> </table> </div>
</div>
<div class="q" id="p_22J_2406"> <div class="divNumber">22.</div> <div class="p"> <table class="singleColumn"> <tr> <td> <div class="pN">2406</div> <div class="G">Iti phandanarukkhopi,</div> </td> </tr> <tr> <td> <div class="G">veraṃ appesi tāvade;</div> </td> </tr> <tr> <td> <div class="G">Jātānañca ajātānaṃ,</div> </td> </tr> <tr> <td> <div class="G">issānaṃ dukkhamāvahi.</div> </td> </tr> </table> </div>
</div>
<div class="q" id="p_22J_2407"> <div class="divNumber">23.</div> <div class="p"> <table class="singleColumn"> <tr> <td> <div class="pN">2407</div> <div class="G">Iccevaṃ phandano issaṃ,</div> </td> </tr> <tr> <td> <div class="G">isso ca pana phandanaṃ;</div> </td> </tr> <tr> <td> <div class="G">Aññamaññaṃ vivādena,</div> </td> </tr> <tr> <td> <div class="G">aññamaññamaghātayuṃ.</div> </td> </tr> </table> </div>
</div>
<div class="q" id="p_22J_2408"> <div class="divNumber">24.</div> <div class="p"> <table class="singleColumn"> <tr> <td> <div class="pN">2408</div> <div class="G">Evameva manussānaṃ,</div> </td> </tr> <tr> <td> <div class="G">vivādo yattha jāyati;</div> </td> </tr> <tr> <td> <div class="G">Mayūranaccaṃ naccanti,</div> </td> </tr> <tr> <td> <div class="G">yathā te issaphandanā.</div> </td> </tr> </table> </div>
</div>
<div class="q" id="p_22J_2409"> <div class="divNumber">25.</div> <div class="p"> <table class="singleColumn"> <tr> <td> <div class="pN">2409</div> <div class="G">Taṃ vo vadāmi bhaddaṃ vo,</div> </td> </tr> <tr> <td> <div class="G">yāvantettha samāgatā;</div> </td> </tr> <tr> <td> <div class="G">Sammodatha mā vivadatha,</div> </td> </tr> <tr> <td> <div class="G">mā hotha issaphandanā.</div> </td> </tr> </table> </div>
</div>
<div class="q" id="p_22J_2410"> <div class="divNumber">26.</div> <div class="p"> <table class="singleColumn"> <tr> <td> <div class="pN">2410</div> <div class="G">Sāmaggimeva sikkhetha,</div> </td> </tr> <tr> <td> <div class="G">buddhehetaṃ pasaṃsitaṃ;</div> </td> </tr> <tr> <td> <div class="G">Sāmaggirato dhammaṭṭho,</div> </td> </tr> <tr> <td> <div class="G">yogakkhemā na dhaṃsatī”ti.</div> </td> </tr> </table> </div>
</div>
<div class="CENTER" id="p_22J_2411">
<span class="pN">2411</span>Phandanajātakaṃ dutiyaṃ.</div>
</html>
