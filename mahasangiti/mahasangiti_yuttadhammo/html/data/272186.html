<html>
<div class="i">7.6 Chakkavāra</div>
<div class="h">Ekuttarikanaya</div>
<div class="h">Chakkavāra</div>
<div class="q" id="p_5V_1520"> <div class="divNumber">326.</div> <div class="p">
<span class="pN">1520</span>Cha agāravā. Cha gāravā. Cha vinītavatthūni. Cha sāmīciyo. Cha āpattisamuṭṭhānā. Chacchedanakā āpattiyo. Chahākārehi āpattiṃ āpajjati. Chānisaṃsā vinayadhare. Cha paramāni. Chārattaṃ ticīvarena vippavasitabbaṃ. Cha cīvarāni. Cha rajanāni. Cha āpattiyo kāyato ca cittato ca samuṭṭhanti na vācato. Cha āpattiyo vācato ca cittato ca samuṭṭhanti na kāyato. Cha āpattiyo kāyato ca vācato ca cittato ca samuṭṭhanti. Cha kammāni. Cha vivādamūlāni. Cha anuvādamūlāni. Cha sāraṇīyā dhammā dīghaso. Cha vidatthiyo, sugatavidatthiyā, tiriyaṃ cha vidatthiyo. Cha nissayapaṭippassaddhiyo ācariyamhā. Cha nahāne anupaññattiyo—  vippakatacīvaraṃ ādāya pakkamati, vippakatacīvaraṃ samādāya pakkamati. </div>
</div>
<div class="q" id="p_5V_1521"> <div class="p">
<span class="pN">1521</span>Chahaṅgehi samannāgatena bhikkhunā upasampādetabbaṃ nissayo dātabbo sāmaṇero upaṭṭhāpetabbo—  asekkhena sīlakkhandhena samannāgato hoti, asekkhena samādhikkhandhena samannāgato hoti, asekkhena paññakkhandhena samannāgato hoti, asekkhena vimuttikkhandhena samannāgato hoti, asekkhena vimuttiñāṇadassanakkhandhena samannāgato hoti, dasavasso vā hoti atirekadasavasso vā. </div>
</div>
<div class="q" id="p_5V_1522"> <div class="p">
<span class="pN">1522</span>Aparehipi chahaṅgehi samannāgatena bhikkhunā upasampādetabbaṃ nissayo dātabbo sāmaṇero upaṭṭhāpetabbo—  attanā asekkhena sīlakkhandhena samannāgato hoti, paraṃ asekkhe sīlakkhandhe samādapetā; attanā asekkhena samādhikkhandhena samannāgato hoti, paraṃ asekkhe samādhikkhandhe samādapetā; attanā asekkhena paññakkhandhena samannāgato hoti, paraṃ asekkhe paññakkhandhe samādapetā; attanā asekkhena vimuttikkhandhena samannāgato hoti, paraṃ asekkhe vimuttikkhandhe samādapetā; attanā asekkhena vimuttiñāṇadassanakkhandhena samannāgato hoti, paraṃ asekkhe vimuttiñāṇadassanakkhandhe samādapetā; dasavasso vā hoti atirekadasavasso vā. </div>
</div>
<div class="q" id="p_5V_1523"> <div class="p">
<span class="pN">1523</span>Aparehipi chahaṅgehi samannāgatena bhikkhunā upasampādetabbaṃ nissayo dātabbo sāmaṇero upaṭṭhāpetabbo—  saddho hoti, hirimā hoti, ottappī hoti, āraddhavīriyo hoti, upaṭṭhitassati hoti, dasavasso vā hoti atirekadasavasso vā. </div>
</div>
<div class="q" id="p_5V_1524"> <div class="p">
<span class="pN">1524</span>Aparehipi chahaṅgehi samannāgatena bhikkhunā upasampādetabbaṃ nissayo dātabbo sāmaṇero upaṭṭhāpetabbo—  na adhisīle sīlavipanno hoti, na ajjhācāre ācāravipanno hoti, na atidiṭṭhiyā diṭṭhivipanno hoti, bahussuto hoti, paññavā hoti, dasavasso vā hoti atirekadasavasso vā. </div>
</div>
<div class="q" id="p_5V_1525"> <div class="p">
<span class="pN">1525</span>Aparehipi chahaṅgehi samannāgatena bhikkhunā upasampādetabbaṃ nissayo dātabbo sāmaṇero upaṭṭhāpetabbo—  paṭibalo hoti antevāsiṃ vā saddhivihāriṃ vā gilānaṃ upaṭṭhātuṃ vā upaṭṭhāpetuṃ vā, anabhirataṃ vūpakāsetuṃ vā vūpakāsāpetuṃ vā, uppannaṃ kukkuccaṃ dhammato vinodetuṃ, āpattiṃ jānāti, āpattivuṭṭhānaṃ jānāti, dasavasso vā hoti atirekadasavasso vā. </div>
</div>
<div class="q" id="p_5V_1526"> <div class="p">
<span class="pN">1526</span>Aparehipi chahaṅgehi samannāgatena bhikkhunā upasampādetabbaṃ nissayo dātabbo sāmaṇero upaṭṭhāpetabbo—  paṭibalo hoti antevāsiṃ vā saddhivihāriṃ vā ābhisamācārikāya sikkhāya sikkhāpetuṃ, ādibrahmacāriyakāya sikkhāya vinetuṃ, abhidhamme vinetuṃ, abhivinaye vinetuṃ, uppannaṃ diṭṭhigataṃ dhammato vivecetuṃ, dasavasso vā hoti atirekadasavasso vā. </div>
</div>
<div class="q" id="p_5V_1527"> <div class="p">
<span class="pN">1527</span>Aparehipi chahaṅgehi samannāgatena bhikkhunā upasampādetabbaṃ nissayo dātabbo sāmaṇero upaṭṭhāpetabbo—  āpattiṃ jānāti, anāpattiṃ jānāti, lahukaṃ āpattiṃ jānāti, garukaṃ āpattiṃ jānāti, ubhayāni kho panassa pātimokkhāni vitthārena svāgatāni honti suvibhattāni suppavattīni suvinicchitāni suttaso anubyañjanaso, dasavasso vā hoti atirekadasavasso vā. </div>
</div>
<div class="q" id="p_5V_1528"> <div class="p">
<span class="pN">1528</span>Cha adhammikāni pātimokkhaṭṭhapanāni, cha dhammikāni pātimokkhaṭṭhapanānīti. </div>
</div>
<div class="CENTER" id="p_5V_1529">
<span class="pN">1529</span>Chakkaṃ niṭṭhitaṃ.</div>
<div class="SUMMARY" id="p_5V_1530">
<span class="pN">1530</span><span class="firstLetter">T</span>assuddānaṃ</div>
<div class="q" id="p_5V_1531"> <div class="p"> <table class="singleColumn"> <tr> <td> <div class="pN">1531</div> <div class="G">Agāravā gāravā ca,</div> </td> </tr> <tr> <td> <div class="G">vinītā sāmīcipi ca;</div> </td> </tr> <tr> <td> <div class="G">Samuṭṭhānā chedanā ceva,</div> </td> </tr> <tr> <td> <div class="G">ākārānisaṃsena ca.</div> </td> </tr> </table> </div>
</div>
<div class="q" id="p_5V_1532"> <div class="p"> <table class="singleColumn"> <tr> <td> <div class="pN">1532</div> <div class="G">Paramāni ca chārattaṃ,</div> </td> </tr> <tr> <td> <div class="G">cīvaraṃ rajanāni ca;</div> </td> </tr> <tr> <td> <div class="G">Kāyato cittato cāpi,</div> </td> </tr> <tr> <td> <div class="G">vācato cittatopi ca.</div> </td> </tr> </table> </div>
</div>
<div class="q" id="p_5V_1533"> <div class="p"> <table class="singleColumn"> <tr> <td> <div class="pN">1533</div> <div class="G">Kāyavācācittato ca,</div> </td> </tr> <tr> <td> <div class="G">kammavivādameva ca;</div> </td> </tr> <tr> <td> <div class="G">Anuvādā dīghaso ca,</div> </td> </tr> <tr> <td> <div class="G">tiriyaṃ nissayena ca.</div> </td> </tr> </table> </div>
</div>
<div class="q" id="p_5V_1534"> <div class="p"> <table class="singleColumn"> <tr> <td> <div class="pN">1534</div> <div class="G">Anupaññatti ādāya,</div> </td> </tr> <tr> <td> <div class="G">samādāya tatheva ca;</div> </td> </tr> <tr> <td> <div class="G">Asekkhe samādapetā,</div> </td> </tr> <tr> <td> <div class="G">saddho adhisīlena ca;</div> </td> </tr> <tr> <td> <div class="G">Gilānābhisamācārī,</div> </td> </tr> <tr> <td> <div class="G">āpattādhammadhammikāti.</div> </td> </tr> </table> </div>
</div>
</html>
