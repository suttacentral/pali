<html>
<div class="i">3.7 Pāṭaliputtanagaramāpana</div>
<div class="h">Mahāparinibbānasutta</div>
<div class="h">Pāṭaliputtanagaramāpana</div>
<div class="q" id="p_7D_311"> <div class="divNumber">152.</div> <div class="p">
<span class="pN">311</span>Tena kho pana samayena sunidhavassakārā magadhamahāmattā pāṭaligāme nagaraṃ māpenti vajjīnaṃ paṭibāhāya. Tena samayena sambahulā devatāyo sahasseva pāṭaligāme vatthūni pariggaṇhanti. Yasmiṃ padese mahesakkhā devatā vatthūni pariggaṇhanti, mahesakkhānaṃ tattha raññaṃ rājamahāmattānaṃ cittāni namanti nivesanāni māpetuṃ. Yasmiṃ padese majjhimā devatā vatthūni pariggaṇhanti, majjhimānaṃ tattha raññaṃ rājamahāmattānaṃ cittāni namanti nivesanāni māpetuṃ. Yasmiṃ padese nīcā devatā vatthūni pariggaṇhanti, nīcānaṃ tattha raññaṃ rājamahāmattānaṃ cittāni namanti nivesanāni māpetuṃ. Addasā kho bhagavā dibbena cakkhunā visuddhena atikkantamānusakena tā devatāyo sahasseva pāṭaligāme vatthūni pariggaṇhantiyo. Atha kho bhagavā rattiyā paccūsasamayaṃ paccuṭṭhāya āyasmantaṃ ānandaṃ āmantesi—  </div>
</div>
<div class="q" id="p_7D_312"> <div class="p">
<span class="pN">312</span>“Ke nu kho, ānanda, pāṭaligāme nagaraṃ māpentī”ti? “Sunidhavassakārā, bhante, magadhamahāmattā pāṭaligāme nagaraṃ māpenti vajjīnaṃ paṭibāhāyā”ti. “Seyyathāpi, ānanda, devehi tāvatiṃsehi saddhiṃ mantetvā; evameva kho, ānanda, sunidhavassakārā magadhamahāmattā pāṭaligāme nagaraṃ māpenti vajjīnaṃ paṭibāhāya. Idhāhaṃ, ānanda, addasaṃ dibbena cakkhunā visuddhena atikkantamānusakena sambahulā devatāyo sahasseva pāṭaligāme vatthūni pariggaṇhantiyo. Yasmiṃ, ānanda, padese mahesakkhā devatā vatthūni pariggaṇhanti, mahesakkhānaṃ tattha raññaṃ rājamahāmattānaṃ cittāni namanti nivesanāni māpetuṃ. Yasmiṃ padese majjhimā devatā vatthūni pariggaṇhanti, majjhimānaṃ tattha raññaṃ rājamahāmattānaṃ cittāni namanti nivesanāni māpetuṃ. Yasmiṃ padese nīcā devatā vatthūni pariggaṇhanti, nīcānaṃ tattha raññaṃ rājamahāmattānaṃ cittāni namanti nivesanāni māpetuṃ. Yāvatā, ānanda, ariyaṃ āyatanaṃ yāvatā vaṇippatho idaṃ agganagaraṃ bhavissati pāṭaliputtaṃ puṭabhedanaṃ. Pāṭaliputtassa kho, ānanda, tayo antarāyā bhavissanti—  aggito vā udakato vā mithubhedā vā”ti. </div>
</div>
<div class="q" id="p_7D_313"> <div class="divNumber">153.</div> <div class="p">
<span class="pN">313</span>Atha kho sunidhavassakārā magadhamahāmattā yena bhagavā tenupasaṅkamiṃsu; upasaṅkamitvā bhagavatā saddhiṃ sammodiṃsu, sammodanīyaṃ kathaṃ sāraṇīyaṃ vītisāretvā ekamantaṃ aṭṭhaṃsu, ekamantaṃ ṭhitā kho sunidhavassakārā magadhamahāmattā bhagavantaṃ etadavocuṃ—  “adhivāsetu no bhavaṃ gotamo ajjatanāya bhattaṃ saddhiṃ bhikkhusaṃghenā”ti. Adhivāsesi bhagavā tuṇhībhāvena. Atha kho sunidhavassakārā magadhamahāmattā bhagavato adhivāsanaṃ viditvā yena sako āvasatho tenupasaṅkamiṃsu; upasaṅkamitvā sake āvasathe paṇītaṃ khādanīyaṃ bhojanīyaṃ paṭiyādāpetvā bhagavato kālaṃ ārocāpesuṃ—  “kālo, bho gotama, niṭṭhitaṃ bhattan”ti. </div>
</div>
<div class="q" id="p_7D_314"> <div class="p">
<span class="pN">314</span>Atha kho bhagavā pubbaṇhasamayaṃ nivāsetvā pattacīvaramādāya saddhiṃ bhikkhusaṃghena yena sunidhavassakārānaṃ magadhamahāmattānaṃ āvasatho tenupasaṅkami; upasaṅkamitvā paññatte āsane nisīdi. Atha kho sunidhavassakārā magadhamahāmattā buddhappamukhaṃ bhikkhusaṃghaṃ paṇītena khādanīyena bhojanīyena sahatthā santappesuṃ sampavāresuṃ. Atha kho sunidhavassakārā magadhamahāmattā bhagavantaṃ bhuttāviṃ onītapattapāṇiṃ aññataraṃ nīcaṃ āsanaṃ gahetvā ekamantaṃ nisīdiṃsu. Ekamantaṃ nisinne kho sunidhavassakāre magadhamahāmatte bhagavā imāhi gāthāhi anumodi—  </div>
</div>
<div class="q" id="p_7D_315"> <div class="p"> <table class="singleColumn"> <tr> <td> <div class="pN">315</div> <div class="G">“Yasmiṃ padese kappeti,</div> </td> </tr> <tr> <td> <div class="G">vāsaṃ paṇḍitajātiyo;</div> </td> </tr> <tr> <td> <div class="G">Sīlavantettha bhojetvā,</div> </td> </tr> <tr> <td> <div class="G">saññate brahmacārayo.</div> </td> </tr> </table> </div>
</div>
<div class="q" id="p_7D_316"> <div class="p"> <table class="singleColumn"> <tr> <td> <div class="pN">316</div> <div class="G">Yā tattha devatā āsuṃ,</div> </td> </tr> <tr> <td> <div class="G">tāsaṃ dakkhiṇamādise;</div> </td> </tr> <tr> <td> <div class="G">Tā pūjitā pūjayanti,</div> </td> </tr> <tr> <td> <div class="G">mānitā mānayanti naṃ.</div> </td> </tr> </table> </div>
</div>
<div class="q" id="p_7D_317"> <div class="p"> <table class="singleColumn"> <tr> <td> <div class="pN">317</div> <div class="G">Tato naṃ anukampanti,</div> </td> </tr> <tr> <td> <div class="G">mātā puttaṃva orasaṃ;</div> </td> </tr> <tr> <td> <div class="G">Devatānukampito poso,</div> </td> </tr> <tr> <td> <div class="G">sadā bhadrāni passatī”ti.</div> </td> </tr> </table> </div>
</div>
<div class="q" id="p_7D_318"> <div class="p">
<span class="pN">318</span>Atha kho bhagavā sunidhavassakāre magadhamahāmatte imāhi gāthāhi anumoditvā uṭṭhāyāsanā pakkāmi. </div>
</div>
<div class="q" id="p_7D_319"> <div class="divNumber">154.</div> <div class="p">
<span class="pN">319</span>Tena kho pana samayena sunidhavassakārā magadhamahāmattā bhagavantaṃ piṭṭhito piṭṭhito anubandhā honti—  “yenajja samaṇo gotamo dvārena nikkhamissati, taṃ gotamadvāraṃ nāma bhavissati. Yena titthena gaṅgaṃ nadiṃ tarissati, taṃ gotamatitthaṃ nāma bhavissatī”ti. </div>
</div>
<div class="q" id="p_7D_320"> <div class="p">
<span class="pN">320</span>Atha kho bhagavā yena dvārena nikkhami, taṃ gotamadvāraṃ nāma ahosi. Atha kho bhagavā yena gaṅgā nadī tenupasaṅkami. Tena kho pana samayena gaṅgā nadī pūrā hoti samatittikā kākapeyyā. Appekacce manussā nāvaṃ pariyesanti, appekacce uḷumpaṃ pariyesanti, appekacce kullaṃ bandhanti apārā, pāraṃ gantukāmā. Atha kho bhagavā—  seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva—  gaṅgāya nadiyā orimatīre antarahito pārimatīre paccuṭṭhāsi saddhiṃ bhikkhusaṃghena. </div>
</div>
<div class="q" id="p_7D_321"> <div class="p">
<span class="pN">321</span>Addasā kho bhagavā te manusse appekacce nāvaṃ pariyesante appekacce uḷumpaṃ pariyesante appekacce kullaṃ bandhante apārā pāraṃ gantukāme. </div>
</div>
<div class="q" id="p_7D_322"> <div class="p">
<span class="pN">322</span>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—  </div>
</div>
<div class="q" id="p_7D_323"> <div class="p"> <table class="singleColumn"> <tr> <td> <div class="pN">323</div> <div class="G">“Ye taranti aṇṇavaṃ saraṃ,</div> </td> </tr> <tr> <td> <div class="G">Setuṃ katvāna visajja pallalāni;</div> </td> </tr> <tr> <td> <div class="G">Kullañhi jano bandhati,</div> </td> </tr> <tr> <td> <div class="G">Tiṇṇā medhāvino janā”ti.</div> </td> </tr> </table> </div>
</div>
<div class="CENTER" id="p_7D_324">
<span class="pN">324</span>Paṭhamabhāṇavāro.</div>
</html>
