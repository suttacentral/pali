<html>
<div class="i">3.5.9 Dānasutta</div>
<div class="h">Tikanipāta</div>
<div class="h">Pañcamavagga</div>
<div class="h">Dānasutta</div>
<div class="q" id="p_18It_705"> <div class="divNumber">98.</div> <div class="p">
<span class="pN">705</span>Vuttañhetaṃ bhagavatā vuttamarahatāti me sutaṃ—  </div>
</div>
<div class="q" id="p_18It_706"> <div class="p">
<span class="pN">706</span>“Dvemāni, bhikkhave, dānāni—  āmisadānañca dhammadānañca. Etadaggaṃ, bhikkhave, imesaṃ dvinnaṃ dānānaṃ yadidaṃ—  dhammadānaṃ. </div>
</div>
<div class="q" id="p_18It_707"> <div class="p">
<span class="pN">707</span>Dveme, bhikkhave, saṃvibhāgā—  āmisasaṃvibhāgo ca dhammasaṃvibhāgo ca. Etadaggaṃ, bhikkhave, imesaṃ dvinnaṃ saṃvibhāgānaṃ yadidaṃ—  dhammasaṃvibhāgo. </div>
</div>
<div class="q" id="p_18It_708"> <div class="p">
<span class="pN">708</span>Dveme, bhikkhave, anuggahā—  āmisānuggaho ca dhammānuggaho ca. Etadaggaṃ, bhikkhave, imesaṃ dvinnaṃ anuggahānaṃ yadidaṃ—  dhammānuggaho”ti. Etamatthaṃ bhagavā avoca. Tatthetaṃ iti vuccati—  </div>
</div>
<div class="q" id="p_18It_709"> <div class="p"> <table class="singleColumn"> <tr> <td> <div class="pN">709</div> <div class="G">“Yamāhu dānaṃ paramaṃ anuttaraṃ,</div> </td> </tr> <tr> <td> <div class="G">Yaṃ saṃvibhāgaṃ bhagavā avaṇṇayi;</div> </td> </tr> <tr> <td> <div class="G">Aggamhi khettamhi pasannacitto,</div> </td> </tr> <tr> <td> <div class="G">Viññū pajānaṃ ko na yajetha kāle.</div> </td> </tr> </table> </div>
</div>
<div class="q" id="p_18It_710"> <div class="p"> <table class="singleColumn"> <tr> <td> <div class="pN">710</div> <div class="G">Ye ceva bhāsanti suṇanti cūbhayaṃ,</div> </td> </tr> <tr> <td> <div class="G">Pasannacittā sugatassa sāsane;</div> </td> </tr> <tr> <td> <div class="G">Tesaṃ so attho paramo visujjhati,</div> </td> </tr> <tr> <td> <div class="G">Ye appamattā sugatassa sāsane”ti.</div> </td> </tr> </table> </div>
</div>
<div class="q" id="p_18It_711"> <div class="p">
<span class="pN">711</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_712">
<span class="pN">712</span>Navamaṃ.</div>
</html>
