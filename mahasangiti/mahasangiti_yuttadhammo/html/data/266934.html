<html>
<div class="i">4.4 Suddhaṭṭhakasutta</div>
<div class="h">Aṭṭhakavagga</div>
<div class="h">Suddhaṭṭhakasutta</div>
<div class="q" id="p_18Sn_959"> <div class="divNumber">795.</div> <div class="p"> <table class="singleColumn"> <tr> <td> <div class="pN">959</div> <div class="G">Passāmi suddhaṃ paramaṃ arogaṃ,</div> </td> </tr> <tr> <td> <div class="G">Diṭṭhena saṃsuddhi narassa hoti;</div> </td> </tr> <tr> <td> <div class="G">Evābhijānaṃ paramanti ñatvā,</div> </td> </tr> <tr> <td> <div class="G">Suddhānupassīti pacceti ñāṇaṃ. (1)</div> </td> </tr> </table> </div>
</div>
<div class="q" id="p_18Sn_960"> <div class="divNumber">796.</div> <div class="p"> <table class="singleColumn"> <tr> <td> <div class="pN">960</div> <div class="G">Diṭṭhena ce suddhi narassa hoti,</div> </td> </tr> <tr> <td> <div class="G">Ñāṇena vā so pajahāti dukkhaṃ;</div> </td> </tr> <tr> <td> <div class="G">Aññena so sujjhati sopadhīko,</div> </td> </tr> <tr> <td> <div class="G">Diṭṭhī hi naṃ pāva tathā vadānaṃ. (2)</div> </td> </tr> </table> </div>
</div>
<div class="q" id="p_18Sn_961"> <div class="divNumber">797.</div> <div class="p"> <table class="singleColumn"> <tr> <td> <div class="pN">961</div> <div class="G">Na brāhmaṇo aññato suddhimāha,</div> </td> </tr> <tr> <td> <div class="G">Diṭṭhe sute sīlavate mute vā;</div> </td> </tr> <tr> <td> <div class="G">Puññe ca pāpe ca anūpalitto,</div> </td> </tr> <tr> <td> <div class="G">Attañjaho nayidha pakubbamāno. (3)</div> </td> </tr> </table> </div>
</div>
<div class="q" id="p_18Sn_962"> <div class="divNumber">798.</div> <div class="p"> <table class="singleColumn"> <tr> <td> <div class="pN">962</div> <div class="G">Purimaṃ pahāya aparaṃ sitāse,</div> </td> </tr> <tr> <td> <div class="G">Ejānugā te na taranti saṅgaṃ;</div> </td> </tr> <tr> <td> <div class="G">Te uggahāyanti nirassajanti,</div> </td> </tr> <tr> <td> <div class="G">Kapīva sākhaṃ pamuñcaṃ gahāyaṃ. (4)</div> </td> </tr> </table> </div>
</div>
<div class="q" id="p_18Sn_963"> <div class="divNumber">799.</div> <div class="p"> <table class="singleColumn"> <tr> <td> <div class="pN">963</div> <div class="G">Sayaṃ samādāya vatāni jantu,</div> </td> </tr> <tr> <td> <div class="G">Uccāvacaṃ gacchati saññasatto;</div> </td> </tr> <tr> <td> <div class="G">Vidvā ca vedehi samecca dhammaṃ,</div> </td> </tr> <tr> <td> <div class="G">Na uccāvacaṃ gacchati bhūripañño. (5)</div> </td> </tr> </table> </div>
</div>
<div class="q" id="p_18Sn_964"> <div class="divNumber">800.</div> <div class="p"> <table class="singleColumn"> <tr> <td> <div class="pN">964</div> <div class="G">Sa sabbadhammesu visenibhūto,</div> </td> </tr> <tr> <td> <div class="G">Yaṃ kiñci diṭṭhaṃ va sutaṃ mutaṃ vā;</div> </td> </tr> <tr> <td> <div class="G">Tameva dassiṃ vivaṭaṃ carantaṃ,</div> </td> </tr> <tr> <td> <div class="G">Kenīdha lokasmi vikappayeyya. (6)</div> </td> </tr> </table> </div>
</div>
<div class="q" id="p_18Sn_965"> <div class="divNumber">801.</div> <div class="p"> <table class="singleColumn"> <tr> <td> <div class="pN">965</div> <div class="G">Na kappayanti na purekkharonti,</div> </td> </tr> <tr> <td> <div class="G">Accantasuddhīti na te vadanti;</div> </td> </tr> <tr> <td> <div class="G">Ādānaganthaṃ gathitaṃ visajja,</div> </td> </tr> <tr> <td> <div class="G">Āsaṃ na kubbanti kuhiñci loke. (7)</div> </td> </tr> </table> </div>
</div>
<div class="q" id="p_18Sn_966"> <div class="divNumber">802.</div> <div class="p"> <table class="singleColumn"> <tr> <td> <div class="pN">966</div> <div class="G">Sīmātigo brāhmaṇo tassa natthi,</div> </td> </tr> <tr> <td> <div class="G">Ñatvā va disvā va samuggahītaṃ;</div> </td> </tr> <tr> <td> <div class="G">Na rāgarāgī na virāgaratto,</div> </td> </tr> <tr> <td> <div class="G">Tassīdha natthi paramuggahītanti. (8)</div> </td> </tr> </table> </div>
</div>
<div class="CENTER" id="p_18Sn_967">
<span class="pN">967</span>Suddhaṭṭhakasuttaṃ catutthaṃ.</div>
</html>
