<html>
<div class="i">43.9 Sovaṇṇakiṅkaṇiyattheraapadāna</div>
<div class="h">Sakiṃsammajjakavagga</div>
<div class="h">Sovaṇṇakiṅkaṇiyattheraapadāna</div>
<div class="q" id="p_20Ap1_5626"> <div class="divNumber">140.</div> <div class="p"> <table class="singleColumn"> <tr> <td> <div class="pN">5626</div> <div class="G">“Saddhāya abhinikkhamma,</div> </td> </tr> <tr> <td> <div class="G">pabbajiṃ anagāriyaṃ;</div> </td> </tr> <tr> <td> <div class="G">Vākacīradharo āsiṃ,</div> </td> </tr> <tr> <td> <div class="G">tapokammamapassito.</div> </td> </tr> </table> </div>
</div>
<div class="q" id="p_20Ap1_5627"> <div class="divNumber">141.</div> <div class="p"> <table class="singleColumn"> <tr> <td> <div class="pN">5627</div> <div class="G">Atthadassī tu bhagavā,</div> </td> </tr> <tr> <td> <div class="G">lokajeṭṭho narāsabho;</div> </td> </tr> <tr> <td> <div class="G">Uppajji tamhi samaye,</div> </td> </tr> <tr> <td> <div class="G">tārayanto mahājanaṃ.</div> </td> </tr> </table> </div>
</div>
<div class="q" id="p_20Ap1_5628"> <div class="divNumber">142.</div> <div class="p"> <table class="singleColumn"> <tr> <td> <div class="pN">5628</div> <div class="G">Balañca vata me khīṇaṃ,</div> </td> </tr> <tr> <td> <div class="G">byādhinā paramena taṃ;</div> </td> </tr> <tr> <td> <div class="G">Buddhaseṭṭhaṃ saritvāna,</div> </td> </tr> <tr> <td> <div class="G">puline thūpamuttamaṃ.</div> </td> </tr> </table> </div>
</div>
<div class="q" id="p_20Ap1_5629"> <div class="divNumber">143.</div> <div class="p"> <table class="singleColumn"> <tr> <td> <div class="pN">5629</div> <div class="G">Karitvā haṭṭhacittohaṃ,</div> </td> </tr> <tr> <td> <div class="G">sahatthena samokiriṃ;</div> </td> </tr> <tr> <td> <div class="G">Soṇṇakiṅkaṇipupphāni,</div> </td> </tr> <tr> <td> <div class="G">udaggamanaso ahaṃ.</div> </td> </tr> </table> </div>
</div>
<div class="q" id="p_20Ap1_5630"> <div class="divNumber">144.</div> <div class="p"> <table class="singleColumn"> <tr> <td> <div class="pN">5630</div> <div class="G">Sammukhā viya sambuddhaṃ,</div> </td> </tr> <tr> <td> <div class="G">thūpaṃ paricariṃ ahaṃ;</div> </td> </tr> <tr> <td> <div class="G">Tena cetopasādena,</div> </td> </tr> <tr> <td> <div class="G">atthadassissa tādino.</div> </td> </tr> </table> </div>
</div>
<div class="q" id="p_20Ap1_5631"> <div class="divNumber">145.</div> <div class="p"> <table class="singleColumn"> <tr> <td> <div class="pN">5631</div> <div class="G">Devalokaṃ gato santo,</div> </td> </tr> <tr> <td> <div class="G">labhāmi vipulaṃ sukhaṃ;</div> </td> </tr> <tr> <td> <div class="G">Suvaṇṇavaṇṇo tatthāsiṃ,</div> </td> </tr> <tr> <td> <div class="G">buddhapūjāyidaṃ phalaṃ.</div> </td> </tr> </table> </div>
</div>
<div class="q" id="p_20Ap1_5632"> <div class="divNumber">146.</div> <div class="p"> <table class="singleColumn"> <tr> <td> <div class="pN">5632</div> <div class="G">Asītikoṭiyo mayhaṃ,</div> </td> </tr> <tr> <td> <div class="G">nāriyo samalaṅkatā;</div> </td> </tr> <tr> <td> <div class="G">Sadā mayhaṃ upaṭṭhanti,</div> </td> </tr> <tr> <td> <div class="G">buddhapūjāyidaṃ phalaṃ.</div> </td> </tr> </table> </div>
</div>
<div class="q" id="p_20Ap1_5633"> <div class="divNumber">147.</div> <div class="p"> <table class="singleColumn"> <tr> <td> <div class="pN">5633</div> <div class="G">Saṭṭhituriyasahassāni,</div> </td> </tr> <tr> <td> <div class="G">bheriyo paṇavāni ca;</div> </td> </tr> <tr> <td> <div class="G">Saṅkhā ca ḍiṇḍimā tattha,</div> </td> </tr> <tr> <td> <div class="G">vaggū vajjanti dundubhī.</div> </td> </tr> </table> </div>
</div>
<div class="q" id="p_20Ap1_5634"> <div class="divNumber">148.</div> <div class="p"> <table class="singleColumn"> <tr> <td> <div class="pN">5634</div> <div class="G">Cullāsītisahassāni,</div> </td> </tr> <tr> <td> <div class="G">hatthino samalaṅkatā;</div> </td> </tr> <tr> <td> <div class="G">Tidhāpabhinnamātaṅgā,</div> </td> </tr> <tr> <td> <div class="G">kuñjarā saṭṭhihāyanā.</div> </td> </tr> </table> </div>
</div>
<div class="q" id="p_20Ap1_5635"> <div class="divNumber">149.</div> <div class="p"> <table class="singleColumn"> <tr> <td> <div class="pN">5635</div> <div class="G">Hemajālābhisañchannā,</div> </td> </tr> <tr> <td> <div class="G">upaṭṭhānaṃ karonti me;</div> </td> </tr> <tr> <td> <div class="G">Balakāye gaje ceva,</div> </td> </tr> <tr> <td> <div class="G">ūnatā me na vijjati.</div> </td> </tr> </table> </div>
</div>
<div class="q" id="p_20Ap1_5636"> <div class="divNumber">150.</div> <div class="p"> <table class="singleColumn"> <tr> <td> <div class="pN">5636</div> <div class="G">Soṇṇakiṅkaṇipupphānaṃ,</div> </td> </tr> <tr> <td> <div class="G">vipākaṃ anubhomahaṃ;</div> </td> </tr> <tr> <td> <div class="G">Aṭṭhapaññāsakkhattuñca,</div> </td> </tr> <tr> <td> <div class="G">devarajjamakārayiṃ.</div> </td> </tr> </table> </div>
</div>
<div class="q" id="p_20Ap1_5637"> <div class="divNumber">151.</div> <div class="p"> <table class="singleColumn"> <tr> <td> <div class="pN">5637</div> <div class="G">Ekasattatikkhattuñca,</div> </td> </tr> <tr> <td> <div class="G">cakkavattī ahosahaṃ;</div> </td> </tr> <tr> <td> <div class="G">Pathabyā rajjaṃ ekasataṃ,</div> </td> </tr> <tr> <td> <div class="G">mahiyā kārayiṃ ahaṃ.</div> </td> </tr> </table> </div>
</div>
<div class="q" id="p_20Ap1_5638"> <div class="divNumber">152.</div> <div class="p"> <table class="singleColumn"> <tr> <td> <div class="pN">5638</div> <div class="G">So dāni amataṃ patto,</div> </td> </tr> <tr> <td> <div class="G">asaṅkhataṃ sududdasaṃ;</div> </td> </tr> <tr> <td> <div class="G">Saṃyojanaparikkhīṇo,</div> </td> </tr> <tr> <td> <div class="G">natthi dāni punabbhavo.</div> </td> </tr> </table> </div>
</div>
<div class="q" id="p_20Ap1_5639"> <div class="divNumber">153.</div> <div class="p"> <table class="singleColumn"> <tr> <td> <div class="pN">5639</div> <div class="G">Aṭṭhārase kappasate,</div> </td> </tr> <tr> <td> <div class="G">yaṃ pupphamabhiropayiṃ;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">buddhapūjāyidaṃ phalaṃ.</div> </td> </tr> </table> </div>
</div>
<div class="q" id="p_20Ap1_5640"> <div class="divNumber">154.</div> <div class="p"> <table class="singleColumn"> <tr> <td> <div class="pN">5640</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_5641"> <div class="divNumber">155.</div> <div class="p"> <table class="singleColumn"> <tr> <td> <div class="pN">5641</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap1_5642"> <div class="divNumber">156.</div> <div class="p"> <table class="singleColumn"> <tr> <td> <div class="pN">5642</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_5643"> <div class="p">
<span class="pN">5643</span>Itthaṃ sudaṃ āyasmā sovaṇṇakiṅkaṇiyo thero imā gāthāyo abhāsitthāti. </div>
</div>
<div class="CENTER" id="p_20Ap1_5644">
<span class="pN">5644</span>Sovaṇṇakiṅkaṇiyattherassāpadānaṃ navamaṃ.</div>
</html>
