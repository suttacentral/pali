<html>
<div class="i">55.4 Vaṅgīsattheraapadāna</div>
<div class="h">Bhaddiyavagga</div>
<div class="h">Vaṅgīsattheraapadāna</div>
<div class="q" id="p_20Ap1_7435"> <div class="divNumber">96.</div> <div class="p"> <table class="singleColumn"> <tr> <td> <div class="pN">7435</div> <div class="G">“Padumuttaro nāma jino,</div> </td> </tr> <tr> <td> <div class="G">sabbadhammesu cakkhumā;</div> </td> </tr> <tr> <td> <div class="G">Ito satasahassamhi,</div> </td> </tr> <tr> <td> <div class="G">kappe uppajji nāyako.</div> </td> </tr> </table> </div>
</div>
<div class="q" id="p_20Ap1_7436"> <div class="divNumber">97.</div> <div class="p"> <table class="singleColumn"> <tr> <td> <div class="pN">7436</div> <div class="G">Yathāpi sāgare ūmi,</div> </td> </tr> <tr> <td> <div class="G">gagane viya tārakā;</div> </td> </tr> <tr> <td> <div class="G">Evaṃ pāvacanaṃ tassa,</div> </td> </tr> <tr> <td> <div class="G">arahantehi cittitaṃ.</div> </td> </tr> </table> </div>
</div>
<div class="q" id="p_20Ap1_7437"> <div class="divNumber">98.</div> <div class="p"> <table class="singleColumn"> <tr> <td> <div class="pN">7437</div> <div class="G">Sadevāsuranāgehi,</div> </td> </tr> <tr> <td> <div class="G">manujehi purakkhato;</div> </td> </tr> <tr> <td> <div class="G">Samaṇabrāhmaṇākiṇṇe,</div> </td> </tr> <tr> <td> <div class="G">janamajjhe jinuttamo.</div> </td> </tr> </table> </div>
</div>
<div class="q" id="p_20Ap1_7438"> <div class="divNumber">99.</div> <div class="p"> <table class="singleColumn"> <tr> <td> <div class="pN">7438</div> <div class="G">Pabhāhi anurañjanto,</div> </td> </tr> <tr> <td> <div class="G">loke lokantagū jino;</div> </td> </tr> <tr> <td> <div class="G">Vacanena vibodhento,</div> </td> </tr> <tr> <td> <div class="G">veneyyapadumāni so.</div> </td> </tr> </table> </div>
</div>
<div class="q" id="p_20Ap1_7439"> <div class="divNumber">100.</div> <div class="p"> <table class="singleColumn"> <tr> <td> <div class="pN">7439</div> <div class="G">Vesārajjehi sampanno,</div> </td> </tr> <tr> <td> <div class="G">catūhi purisuttamo;</div> </td> </tr> <tr> <td> <div class="G">Pahīnabhayasārajjo,</div> </td> </tr> <tr> <td> <div class="G">khemappatto visārado.</div> </td> </tr> </table> </div>
</div>
<div class="q" id="p_20Ap1_7440"> <div class="divNumber">101.</div> <div class="p"> <table class="singleColumn"> <tr> <td> <div class="pN">7440</div> <div class="G">Āsabhaṃ pavaraṃ ṭhānaṃ,</div> </td> </tr> <tr> <td> <div class="G">buddhabhūmiñca kevalaṃ;</div> </td> </tr> <tr> <td> <div class="G">Paṭijānāti lokaggo,</div> </td> </tr> <tr> <td> <div class="G">natthi sañcodako kvaci.</div> </td> </tr> </table> </div>
</div>
<div class="q" id="p_20Ap1_7441"> <div class="divNumber">102.</div> <div class="p"> <table class="singleColumn"> <tr> <td> <div class="pN">7441</div> <div class="G">Sīhanādamasambhītaṃ,</div> </td> </tr> <tr> <td> <div class="G">nadato tassa tādino;</div> </td> </tr> <tr> <td> <div class="G">Devo naro vā brahmā vā,</div> </td> </tr> <tr> <td> <div class="G">paṭivattā na vijjati.</div> </td> </tr> </table> </div>
</div>
<div class="q" id="p_20Ap1_7442"> <div class="divNumber">103.</div> <div class="p"> <table class="singleColumn"> <tr> <td> <div class="pN">7442</div> <div class="G">Desento pavaraṃ dhammaṃ,</div> </td> </tr> <tr> <td> <div class="G">santārento sadevakaṃ;</div> </td> </tr> <tr> <td> <div class="G">Dhammacakkaṃ pavatteti,</div> </td> </tr> <tr> <td> <div class="G">parisāsu visārado.</div> </td> </tr> </table> </div>
</div>
<div class="q" id="p_20Ap1_7443"> <div class="divNumber">104.</div> <div class="p"> <table class="singleColumn"> <tr> <td> <div class="pN">7443</div> <div class="G">Paṭibhānavataṃ aggaṃ,</div> </td> </tr> <tr> <td> <div class="G">sāvakaṃ sādhusammataṃ;</div> </td> </tr> <tr> <td> <div class="G">Guṇaṃ bahuṃ pakittetvā,</div> </td> </tr> <tr> <td> <div class="G">etadagge ṭhapesi taṃ.</div> </td> </tr> </table> </div>
</div>
<div class="q" id="p_20Ap1_7444"> <div class="divNumber">105.</div> <div class="p"> <table class="singleColumn"> <tr> <td> <div class="pN">7444</div> <div class="G">Tadāhaṃ haṃsavatiyaṃ,</div> </td> </tr> <tr> <td> <div class="G">brāhmaṇo sādhusammato;</div> </td> </tr> <tr> <td> <div class="G">Sabbavedavidū jāto,</div> </td> </tr> <tr> <td> <div class="G">vāgīso vādisūdano.</div> </td> </tr> </table> </div>
</div>
<div class="q" id="p_20Ap1_7445"> <div class="divNumber">106.</div> <div class="p"> <table class="singleColumn"> <tr> <td> <div class="pN">7445</div> <div class="G">Upecca taṃ mahāvīraṃ,</div> </td> </tr> <tr> <td> <div class="G">sutvāhaṃ dhammadesanaṃ;</div> </td> </tr> <tr> <td> <div class="G">Pītivaraṃ paṭilabhiṃ,</div> </td> </tr> <tr> <td> <div class="G">sāvakassa guṇe rato.</div> </td> </tr> </table> </div>
</div>
<div class="q" id="p_20Ap1_7446"> <div class="divNumber">107.</div> <div class="p"> <table class="singleColumn"> <tr> <td> <div class="pN">7446</div> <div class="G">Nimantetvāva sugataṃ,</div> </td> </tr> <tr> <td> <div class="G">sasaṃghaṃ lokanandanaṃ;</div> </td> </tr> <tr> <td> <div class="G">Sattāhaṃ bhojayitvāhaṃ,</div> </td> </tr> <tr> <td> <div class="G">dussehacchādayiṃ tadā.</div> </td> </tr> </table> </div>
</div>
<div class="q" id="p_20Ap1_7447"> <div class="divNumber">108.</div> <div class="p"> <table class="singleColumn"> <tr> <td> <div class="pN">7447</div> <div class="G">Nipacca sirasā pāde,</div> </td> </tr> <tr> <td> <div class="G">katokāso katañjalī;</div> </td> </tr> <tr> <td> <div class="G">Ekamantaṃ ṭhito haṭṭho,</div> </td> </tr> <tr> <td> <div class="G">santhaviṃ jinamuttamaṃ.</div> </td> </tr> </table> </div>
</div>
<div class="q" id="p_20Ap1_7448"> <div class="divNumber">109.</div> <div class="p"> <table class="singleColumn"> <tr> <td> <div class="pN">7448</div> <div class="G">‘Namo te vādimaddana,</div> </td> </tr> <tr> <td> <div class="G">namo te isisattama;</div> </td> </tr> <tr> <td> <div class="G">Namo te sabbalokagga,</div> </td> </tr> <tr> <td> <div class="G">namo te abhayaṃ kara.</div> </td> </tr> </table> </div>
</div>
<div class="q" id="p_20Ap1_7449"> <div class="divNumber">110.</div> <div class="p"> <table class="singleColumn"> <tr> <td> <div class="pN">7449</div> <div class="G">Namo te māramathana,</div> </td> </tr> <tr> <td> <div class="G">namo te diṭṭhisūdana;</div> </td> </tr> <tr> <td> <div class="G">Namo te santisukhada,</div> </td> </tr> <tr> <td> <div class="G">namo te saraṇaṃ kara.</div> </td> </tr> </table> </div>
</div>
<div class="q" id="p_20Ap1_7450"> <div class="divNumber">111.</div> <div class="p"> <table class="singleColumn"> <tr> <td> <div class="pN">7450</div> <div class="G">Anāthānaṃ bhavaṃ nātho,</div> </td> </tr> <tr> <td> <div class="G">bhītānaṃ abhayappado;</div> </td> </tr> <tr> <td> <div class="G">Vissāmabhūmi santānaṃ,</div> </td> </tr> <tr> <td> <div class="G">saraṇaṃ saraṇesinaṃ’.</div> </td> </tr> </table> </div>
</div>
<div class="q" id="p_20Ap1_7451"> <div class="divNumber">112.</div> <div class="p"> <table class="singleColumn"> <tr> <td> <div class="pN">7451</div> <div class="G">Evamādīhi sambuddhaṃ,</div> </td> </tr> <tr> <td> <div class="G">santhavitvā mahāguṇaṃ;</div> </td> </tr> <tr> <td> <div class="G">Avocaṃ vādisūdassa,</div> </td> </tr> <tr> <td> <div class="G">gatiṃ pappomi bhikkhuno.</div> </td> </tr> </table> </div>
</div>
<div class="q" id="p_20Ap1_7452"> <div class="divNumber">113.</div> <div class="p"> <table class="singleColumn"> <tr> <td> <div class="pN">7452</div> <div class="G">Tadā avoca bhagavā,</div> </td> </tr> <tr> <td> <div class="G">anantapaṭibhānavā;</div> </td> </tr> <tr> <td> <div class="G">‘Yo so buddhaṃ abhojesi,</div> </td> </tr> <tr> <td> <div class="G">sattāhaṃ sahasāvakaṃ.</div> </td> </tr> </table> </div>
</div>
<div class="q" id="p_20Ap1_7453"> <div class="divNumber">114.</div> <div class="p"> <table class="singleColumn"> <tr> <td> <div class="pN">7453</div> <div class="G">Guṇañca me pakittesi,</div> </td> </tr> <tr> <td> <div class="G">pasanno sehi pāṇibhi;</div> </td> </tr> <tr> <td> <div class="G">Eso patthayate ṭhānaṃ,</div> </td> </tr> <tr> <td> <div class="G">vādisūdassa bhikkhuno.</div> </td> </tr> </table> </div>
</div>
<div class="q" id="p_20Ap1_7454"> <div class="divNumber">115.</div> <div class="p"> <table class="singleColumn"> <tr> <td> <div class="pN">7454</div> <div class="G">Anāgatamhi addhāne,</div> </td> </tr> <tr> <td> <div class="G">lacchase taṃ manorathaṃ;</div> </td> </tr> <tr> <td> <div class="G">Devamānusasampattiṃ,</div> </td> </tr> <tr> <td> <div class="G">anubhotvā anappakaṃ.</div> </td> </tr> </table> </div>
</div>
<div class="q" id="p_20Ap1_7455"> <div class="divNumber">116.</div> <div class="p"> <table class="singleColumn"> <tr> <td> <div class="pN">7455</div> <div class="G">Satasahassito kappe,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_7456"> <div class="divNumber">117.</div> <div class="p"> <table class="singleColumn"> <tr> <td> <div class="pN">7456</div> <div class="G">Tassa dhammesu dāyādo,</div> </td> </tr> <tr> <td> <div class="G">oraso dhammanimmito;</div> </td> </tr> <tr> <td> <div class="G">Vaṅgīso nāma nāmena,</div> </td> </tr> <tr> <td> <div class="G">hessati satthu sāvako’.</div> </td> </tr> </table> </div>
</div>
<div class="q" id="p_20Ap1_7457"> <div class="divNumber">118.</div> <div class="p"> <table class="singleColumn"> <tr> <td> <div class="pN">7457</div> <div class="G">Taṃ sutvā mudito hutvā,</div> </td> </tr> <tr> <td> <div class="G">yāvajīvaṃ tadā jinaṃ;</div> </td> </tr> <tr> <td> <div class="G">Paccayehi upaṭṭhāsiṃ,</div> </td> </tr> <tr> <td> <div class="G">mettacitto tathāgataṃ.</div> </td> </tr> </table> </div>
</div>
<div class="q" id="p_20Ap1_7458"> <div class="divNumber">119.</div> <div class="p"> <table class="singleColumn"> <tr> <td> <div class="pN">7458</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṃ dehaṃ,</div> </td> </tr> <tr> <td> <div class="G">tusitaṃ agamāsahaṃ.</div> </td> </tr> </table> </div>
</div>
<div class="q" id="p_20Ap1_7459"> <div class="divNumber">120.</div> <div class="p"> <table class="singleColumn"> <tr> <td> <div class="pN">7459</div> <div class="G">Pacchime ca bhave dāni,</div> </td> </tr> <tr> <td> <div class="G">jāto vippakule ahaṃ;</div> </td> </tr> <tr> <td> <div class="G">Paccājāto yadā āsiṃ,</div> </td> </tr> <tr> <td> <div class="G">jātiyā sattavassiko.</div> </td> </tr> </table> </div>
</div>
<div class="q" id="p_20Ap1_7460"> <div class="divNumber">121.</div> <div class="p"> <table class="singleColumn"> <tr> <td> <div class="pN">7460</div> <div class="G">Sabbavedavidū jāto,</div> </td> </tr> <tr> <td> <div class="G">vādasatthavisārado;</div> </td> </tr> <tr> <td> <div class="G">Vādissaro cittakathī,</div> </td> </tr> <tr> <td> <div class="G">paravādappamaddano.</div> </td> </tr> </table> </div>
</div>
<div class="q" id="p_20Ap1_7461"> <div class="divNumber">122.</div> <div class="p"> <table class="singleColumn"> <tr> <td> <div class="pN">7461</div> <div class="G">Vaṅge jātoti vaṅgīso,</div> </td> </tr> <tr> <td> <div class="G">vacane issaroti vā;</div> </td> </tr> <tr> <td> <div class="G">Vaṅgīso iti me nāmaṃ,</div> </td> </tr> <tr> <td> <div class="G">abhavī lokasammataṃ.</div> </td> </tr> </table> </div>
</div>
<div class="q" id="p_20Ap1_7462"> <div class="divNumber">123.</div> <div class="p"> <table class="singleColumn"> <tr> <td> <div class="pN">7462</div> <div class="G">Yadāhaṃ viññutaṃ patto,</div> </td> </tr> <tr> <td> <div class="G">ṭhito paṭhamayobbane;</div> </td> </tr> <tr> <td> <div class="G">Tadā rājagahe ramme,</div> </td> </tr> <tr> <td> <div class="G">sāriputtamahaddasaṃ.</div> </td> </tr> </table> </div>
</div>
<div class="CENTER" id="p_20Ap1_7463">
<span class="pN">7463</span>Pañcavīsatimaṃ bhāṇavāraṃ.</div>
<div class="q" id="p_20Ap1_7464"> <div class="divNumber">124.</div> <div class="p"> <table class="singleColumn"> <tr> <td> <div class="pN">7464</div> <div class="G">Piṇḍāya vicarantaṃ taṃ,</div> </td> </tr> <tr> <td> <div class="G">pattapāṇiṃ susaṃvutaṃ;</div> </td> </tr> <tr> <td> <div class="G">Alolakkhiṃ mitabhāṇiṃ,</div> </td> </tr> <tr> <td> <div class="G">yugamattaṃ nidakkhitaṃ.</div> </td> </tr> </table> </div>
</div>
<div class="q" id="p_20Ap1_7465"> <div class="divNumber">125.</div> <div class="p"> <table class="singleColumn"> <tr> <td> <div class="pN">7465</div> <div class="G">Taṃ disvā vimhito hutvā,</div> </td> </tr> <tr> <td> <div class="G">avocaṃ mamanucchavaṃ;</div> </td> </tr> <tr> <td> <div class="G">Kaṇikāraṃva nicitaṃ,</div> </td> </tr> <tr> <td> <div class="G">cittaṃ gāthāpadaṃ ahaṃ.</div> </td> </tr> </table> </div>
</div>
<div class="q" id="p_20Ap1_7466"> <div class="divNumber">126.</div> <div class="p"> <table class="singleColumn"> <tr> <td> <div class="pN">7466</div> <div class="G">Ācikkhi so me satthāraṃ,</div> </td> </tr> <tr> <td> <div class="G">sambuddhaṃ lokanāyakaṃ;</div> </td> </tr> <tr> <td> <div class="G">Tadā so paṇḍito vīro,</div> </td> </tr> <tr> <td> <div class="G">uttariṃ samavoca me.</div> </td> </tr> </table> </div>
</div>
<div class="q" id="p_20Ap1_7467"> <div class="divNumber">127.</div> <div class="p"> <table class="singleColumn"> <tr> <td> <div class="pN">7467</div> <div class="G">Virāgasaṃhitaṃ vākyaṃ,</div> </td> </tr> <tr> <td> <div class="G">katvā duddasamuttamaṃ;</div> </td> </tr> <tr> <td> <div class="G">Vicittapaṭibhānehi,</div> </td> </tr> <tr> <td> <div class="G">tosito tena tādinā.</div> </td> </tr> </table> </div>
</div>
<div class="q" id="p_20Ap1_7468"> <div class="divNumber">128.</div> <div class="p"> <table class="singleColumn"> <tr> <td> <div class="pN">7468</div> <div class="G">Nipacca sirasā pāde,</div> </td> </tr> <tr> <td> <div class="G">‘pabbājehī’ti maṃ bravi;</div> </td> </tr> <tr> <td> <div class="G">Tato maṃ sa mahāpañño,</div> </td> </tr> <tr> <td> <div class="G">buddhaseṭṭhamupānayi.</div> </td> </tr> </table> </div>
</div>
<div class="q" id="p_20Ap1_7469"> <div class="divNumber">129.</div> <div class="p"> <table class="singleColumn"> <tr> <td> <div class="pN">7469</div> <div class="G">Nipacca sirasā pāde,</div> </td> </tr> <tr> <td> <div class="G">nisīdiṃ satthu santike;</div> </td> </tr> <tr> <td> <div class="G">Mamāha vadataṃ seṭṭho,</div> </td> </tr> <tr> <td> <div class="G">‘kacci vaṅgīsa jānāsi’.</div> </td> </tr> </table> </div>
</div>
<div class="q" id="p_20Ap1_7470"> <div class="divNumber">130.</div> <div class="p"> <table class="singleColumn"> <tr> <td> <div class="pN">7470</div> <div class="G">Kiñci sippanti tassāhaṃ,</div> </td> </tr> <tr> <td> <div class="G">‘jānāmī’ti ca abraviṃ;</div> </td> </tr> <tr> <td> <div class="G">‘Matasīsaṃ vanacchuddhaṃ,</div> </td> </tr> <tr> <td> <div class="G">api bārasavassikaṃ;</div> </td> </tr> <tr> <td> <div class="G">Tava vijjāvisesena,</div> </td> </tr> <tr> <td> <div class="G">sace sakkosi vācaya’.</div> </td> </tr> </table> </div>
</div>
<div class="q" id="p_20Ap1_7471"> <div class="divNumber">131.</div> <div class="p"> <table class="singleColumn"> <tr> <td> <div class="pN">7471</div> <div class="G">‘Āmoti me paṭiññāte,</div> </td> </tr> <tr> <td> <div class="G">tīṇi sīsāni dassayi;</div> </td> </tr> <tr> <td> <div class="G">Nirayanaradevesu,</div> </td> </tr> <tr> <td> <div class="G">upapanne avācayiṃ’.</div> </td> </tr> </table> </div>
</div>
<div class="q" id="p_20Ap1_7472"> <div class="divNumber">132.</div> <div class="p"> <table class="singleColumn"> <tr> <td> <div class="pN">7472</div> <div class="G">Tadā khīṇāsavasseva,</div> </td> </tr> <tr> <td> <div class="G">sīsaṃ dassesi nāyako;</div> </td> </tr> <tr> <td> <div class="G">Tatohaṃ vihatārambho,</div> </td> </tr> <tr> <td> <div class="G">pabbajjaṃ samayācisaṃ.</div> </td> </tr> </table> </div>
</div>
<div class="q" id="p_20Ap1_7473"> <div class="divNumber">133.</div> <div class="p"> <table class="singleColumn"> <tr> <td> <div class="pN">7473</div> <div class="G">Pabbajitvāna sugataṃ,</div> </td> </tr> <tr> <td> <div class="G">santhavāmi tahiṃ tahiṃ;</div> </td> </tr> <tr> <td> <div class="G">Tato maṃ kabbavittosi,</div> </td> </tr> <tr> <td> <div class="G">ujjhāyantiha bhikkhavo.</div> </td> </tr> </table> </div>
</div>
<div class="q" id="p_20Ap1_7474"> <div class="divNumber">134.</div> <div class="p"> <table class="singleColumn"> <tr> <td> <div class="pN">7474</div> <div class="G">Tato vīmaṃsanatthaṃ me,</div> </td> </tr> <tr> <td> <div class="G">āha buddho vināyako;</div> </td> </tr> <tr> <td> <div class="G">‘Takkikā panimā gāthā,</div> </td> </tr> <tr> <td> <div class="G">ṭhānaso paṭibhanti taṃ’.</div> </td> </tr> </table> </div>
</div>
<div class="q" id="p_20Ap1_7475"> <div class="divNumber">135.</div> <div class="p"> <table class="singleColumn"> <tr> <td> <div class="pN">7475</div> <div class="G">‘Na kabbavittohaṃ vīra,</div> </td> </tr> <tr> <td> <div class="G">ṭhānaso paṭibhanti maṃ’;</div> </td> </tr> <tr> <td> <div class="G">‘Tena hi dāni vaṅgīsa,</div> </td> </tr> <tr> <td> <div class="G">ṭhānaso santhavāhi maṃ’.</div> </td> </tr> </table> </div>
</div>
<div class="q" id="p_20Ap1_7476"> <div class="divNumber">136.</div> <div class="p"> <table class="singleColumn"> <tr> <td> <div class="pN">7476</div> <div class="G">Tadāhaṃ santhaviṃ vīraṃ,</div> </td> </tr> <tr> <td> <div class="G">gāthāhi isisattamaṃ;</div> </td> </tr> <tr> <td> <div class="G">Ṭhānaso me tadā tuṭṭho,</div> </td> </tr> <tr> <td> <div class="G">jino agge ṭhapesi maṃ.</div> </td> </tr> </table> </div>
</div>
<div class="q" id="p_20Ap1_7477"> <div class="divNumber">137.</div> <div class="p"> <table class="singleColumn"> <tr> <td> <div class="pN">7477</div> <div class="G">Paṭibhānena cittena,</div> </td> </tr> <tr> <td> <div class="G">aññesamatimaññahaṃ;</div> </td> </tr> <tr> <td> <div class="G">Pesale tena saṃviggo,</div> </td> </tr> <tr> <td> <div class="G">arahattamapāpuṇiṃ.</div> </td> </tr> </table> </div>
</div>
<div class="q" id="p_20Ap1_7478"> <div class="divNumber">138.</div> <div class="p"> <table class="singleColumn"> <tr> <td> <div class="pN">7478</div> <div class="G">‘Paṭibhānavataṃ aggo,</div> </td> </tr> <tr> <td> <div class="G">añño koci na vijjati;</div> </td> </tr> <tr> <td> <div class="G">Yathāyaṃ bhikkhu vaṅgīso,</div> </td> </tr> <tr> <td> <div class="G">evaṃ dhāretha bhikkhavo’.</div> </td> </tr> </table> </div>
</div>
<div class="q" id="p_20Ap1_7479"> <div class="divNumber">139.</div> <div class="p"> <table class="singleColumn"> <tr> <td> <div class="pN">7479</div> <div class="G">Satasahasse kataṃ kammaṃ,</div> </td> </tr> <tr> <td> <div class="G">phalaṃ dassesi me idha;</div> </td> </tr> <tr> <td> <div class="G">Sumutto saravegova,</div> </td> </tr> <tr> <td> <div class="G">kilese jhāpayiṃ mama.</div> </td> </tr> </table> </div>
</div>
<div class="q" id="p_20Ap1_7480"> <div class="divNumber">140.</div> <div class="p"> <table class="singleColumn"> <tr> <td> <div class="pN">7480</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_7481"> <div class="divNumber">141.</div> <div class="p"> <table class="singleColumn"> <tr> <td> <div class="pN">7481</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap1_7482"> <div class="divNumber">142.</div> <div class="p"> <table class="singleColumn"> <tr> <td> <div class="pN">7482</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_7483"> <div class="p">
<span class="pN">7483</span>Itthaṃ sudaṃ āyasmā vaṅgīso thero imā gāthāyo abhāsitthāti. </div>
</div>
<div class="CENTER" id="p_20Ap1_7484">
<span class="pN">7484</span>Vaṅgīsattherassāpadānaṃ catutthaṃ.</div>
</html>
