<html>
<div class="i">3.2.5 Saṅgāravasutta</div>
<div class="h">Tatiyapaṇṇāsaka</div>
<div class="h">Paccorohaṇivagga</div>
<div class="h">Saṅgāravasutta</div>
<div class="q" id="p_17A10_1041"> <div class="divNumber">117.</div> <div class="p">
<span class="pN">1041</span>Atha kho saṅgāravo brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho saṅgāravo brāhmaṇo bhagavantaṃ etadavoca—  “kiṃ nu kho, bho gotama, orimaṃ tīraṃ, kiṃ pārimaṃ tīran”ti? “Micchādiṭṭhi kho, brāhmaṇa, orimaṃ tīraṃ, sammādiṭṭhi pārimaṃ tīraṃ; micchāsaṅkappo orimaṃ tīraṃ, sammāsaṅkappo pārimaṃ tīraṃ; micchāvācā orimaṃ tīraṃ, sammāvācā pārimaṃ tīraṃ; micchākammanto orimaṃ tīraṃ, sammākammanto pārimaṃ tīraṃ; micchāājīvo orimaṃ tīraṃ, sammāājīvo pārimaṃ tīraṃ; micchāvāyāmo orimaṃ tīraṃ, sammāvāyāmo pārimaṃ tīraṃ; micchāsati orimaṃ tīraṃ, sammāsati pārimaṃ tīraṃ; micchāsamādhi orimaṃ tīraṃ, sammāsamādhi pārimaṃ tīraṃ; micchāñāṇaṃ orimaṃ tīraṃ, sammāñāṇaṃ pārimaṃ tīraṃ; micchāvimutti orimaṃ tīraṃ, sammāvimutti pārimaṃ tīranti. Idaṃ kho, brāhmaṇa, orimaṃ tīraṃ, idaṃ pārimaṃ tīranti. </div>
</div>
<div class="q" id="p_17A10_1042"> <div class="p"> <table class="singleColumn"> <tr> <td> <div class="pN">1042</div> <div class="G">Appakā te manussesu,</div> </td> </tr> <tr> <td> <div class="G">ye janā pāragāmino;</div> </td> </tr> <tr> <td> <div class="G">Athāyaṃ itarā pajā,</div> </td> </tr> <tr> <td> <div class="G">tīramevānudhāvati.</div> </td> </tr> </table> </div>
</div>
<div class="q" id="p_17A10_1043"> <div class="p"> <table class="singleColumn"> <tr> <td> <div class="pN">1043</div> <div class="G">Ye ca kho sammadakkhāte,</div> </td> </tr> <tr> <td> <div class="G">dhamme dhammānuvattino;</div> </td> </tr> <tr> <td> <div class="G">Te janā pāramessanti,</div> </td> </tr> <tr> <td> <div class="G">maccudheyyaṃ suduttaraṃ.</div> </td> </tr> </table> </div>
</div>
<div class="q" id="p_17A10_1044"> <div class="p"> <table class="singleColumn"> <tr> <td> <div class="pN">1044</div> <div class="G">Kaṇhaṃ dhammaṃ vippahāya,</div> </td> </tr> <tr> <td> <div class="G">Sukkaṃ bhāvetha paṇḍito;</div> </td> </tr> <tr> <td> <div class="G">Okā anokamāgamma,</div> </td> </tr> <tr> <td> <div class="G">Viveke yattha dūramaṃ.</div> </td> </tr> </table> </div>
</div>
<div class="q" id="p_17A10_1045"> <div class="p"> <table class="singleColumn"> <tr> <td> <div class="pN">1045</div> <div class="G">Tatrābhiratimiccheyya,</div> </td> </tr> <tr> <td> <div class="G">hitvā kāme akiñcano;</div> </td> </tr> <tr> <td> <div class="G">Pariyodapeyya attānaṃ,</div> </td> </tr> <tr> <td> <div class="G">cittaklesehi paṇḍito.</div> </td> </tr> </table> </div>
</div>
<div class="q" id="p_17A10_1046"> <div class="p"> <table class="singleColumn"> <tr> <td> <div class="pN">1046</div> <div class="G">Yesaṃ sambodhiyaṅgesu,</div> </td> </tr> <tr> <td> <div class="G">sammā cittaṃ subhāvitaṃ;</div> </td> </tr> <tr> <td> <div class="G">Ādānapaṭinissagge,</div> </td> </tr> <tr> <td> <div class="G">anupādāya ye ratā;</div> </td> </tr> <tr> <td> <div class="G">Khīṇāsavā jutimanto,</div> </td> </tr> <tr> <td> <div class="G">te loke parinibbutā”ti.</div> </td> </tr> </table> </div>
</div>
<div class="CENTER" id="p_17A10_1047">
<span class="pN">1047</span>Pañcamaṃ.</div>
</html>
