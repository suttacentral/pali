<html>
<div class="i">13.4 Sundarītherīgāthā</div>
<div class="h">Vīsatinipāta</div>
<div class="h">Sundarītherīgāthā</div>
<div class="q" id="p_19Th2_394"> <div class="divNumber">313.</div> <div class="p"> <table class="singleColumn"> <tr> <td> <div class="pN">394</div> <div class="G">“Petāni bhoti puttāni,</div> </td> </tr> <tr> <td> <div class="G">khādamānā tuvaṃ pure;</div> </td> </tr> <tr> <td> <div class="G">Tuvaṃ divā ca ratto ca,</div> </td> </tr> <tr> <td> <div class="G">atīva paritappasi.</div> </td> </tr> </table> </div>
</div>
<div class="q" id="p_19Th2_395"> <div class="divNumber">314.</div> <div class="p"> <table class="singleColumn"> <tr> <td> <div class="pN">395</div> <div class="G">Sājja sabbāni khāditvā,</div> </td> </tr> <tr> <td> <div class="G">sataputtāni brāhmaṇī;</div> </td> </tr> <tr> <td> <div class="G">Vāseṭṭhi kena vaṇṇena,</div> </td> </tr> <tr> <td> <div class="G">na bāḷhaṃ paritappasi”.</div> </td> </tr> </table> </div>
</div>
<div class="q" id="p_19Th2_396"> <div class="divNumber">315.</div> <div class="p"> <table class="singleColumn"> <tr> <td> <div class="pN">396</div> <div class="G">“Bahūni puttasatāni,</div> </td> </tr> <tr> <td> <div class="G">ñātisaṅghasatāni ca;</div> </td> </tr> <tr> <td> <div class="G">Khāditāni atītaṃse,</div> </td> </tr> <tr> <td> <div class="G">mama tuyhañca brāhmaṇa.</div> </td> </tr> </table> </div>
</div>
<div class="q" id="p_19Th2_397"> <div class="divNumber">316.</div> <div class="p"> <table class="singleColumn"> <tr> <td> <div class="pN">397</div> <div class="G">Sāhaṃ nissaraṇaṃ ñatvā,</div> </td> </tr> <tr> <td> <div class="G">jātiyā maraṇassa ca;</div> </td> </tr> <tr> <td> <div class="G">Na socāmi na rodāmi,</div> </td> </tr> <tr> <td> <div class="G">na cāpi paritappayiṃ”.</div> </td> </tr> </table> </div>
</div>
<div class="q" id="p_19Th2_398"> <div class="divNumber">317.</div> <div class="p"> <table class="singleColumn"> <tr> <td> <div class="pN">398</div> <div class="G">“Abbhutaṃ vata vāseṭṭhi,</div> </td> </tr> <tr> <td> <div class="G">vācaṃ bhāsasi edisiṃ;</div> </td> </tr> <tr> <td> <div class="G">Kassa tvaṃ dhammamaññāya,</div> </td> </tr> <tr> <td> <div class="G">giraṃ bhāsasi edisiṃ”.</div> </td> </tr> </table> </div>
</div>
<div class="q" id="p_19Th2_399"> <div class="divNumber">318.</div> <div class="p"> <table class="singleColumn"> <tr> <td> <div class="pN">399</div> <div class="G">“Esa brāhmaṇa sambuddho,</div> </td> </tr> <tr> <td> <div class="G">nagaraṃ mithilaṃ pati;</div> </td> </tr> <tr> <td> <div class="G">Sabbadukkhappahānāya,</div> </td> </tr> <tr> <td> <div class="G">dhammaṃ desesi pāṇinaṃ.</div> </td> </tr> </table> </div>
</div>
<div class="q" id="p_19Th2_400"> <div class="divNumber">319.</div> <div class="p"> <table class="singleColumn"> <tr> <td> <div class="pN">400</div> <div class="G">Tassa brahme arahato,</div> </td> </tr> <tr> <td> <div class="G">dhammaṃ sutvā nirūpadhiṃ;</div> </td> </tr> <tr> <td> <div class="G">Tattha viññātasaddhammā,</div> </td> </tr> <tr> <td> <div class="G">puttasokaṃ byapānudiṃ”.</div> </td> </tr> </table> </div>
</div>
<div class="q" id="p_19Th2_401"> <div class="divNumber">320.</div> <div class="p"> <table class="singleColumn"> <tr> <td> <div class="pN">401</div> <div class="G">“So ahampi gamissāmi,</div> </td> </tr> <tr> <td> <div class="G">nagaraṃ mithilaṃ pati;</div> </td> </tr> <tr> <td> <div class="G">Appeva maṃ so bhagavā,</div> </td> </tr> <tr> <td> <div class="G">sabbadukkhā pamocaye”.</div> </td> </tr> </table> </div>
</div>
<div class="q" id="p_19Th2_402"> <div class="divNumber">321.</div> <div class="p"> <table class="singleColumn"> <tr> <td> <div class="pN">402</div> <div class="G">Addasa brāhmaṇo buddhaṃ,</div> </td> </tr> <tr> <td> <div class="G">vippamuttaṃ nirūpadhiṃ;</div> </td> </tr> <tr> <td> <div class="G">Svassa dhammamadesesi,</div> </td> </tr> <tr> <td> <div class="G">muni dukkhassa pāragū.</div> </td> </tr> </table> </div>
</div>
<div class="q" id="p_19Th2_403"> <div class="divNumber">322.</div> <div class="p"> <table class="singleColumn"> <tr> <td> <div class="pN">403</div> <div class="G">Dukkhaṃ dukkhasamuppādaṃ,</div> </td> </tr> <tr> <td> <div class="G">dukkhassa ca atikkamaṃ;</div> </td> </tr> <tr> <td> <div class="G">Ariyaṃ caṭṭhaṅgikaṃ maggaṃ,</div> </td> </tr> <tr> <td> <div class="G">dukkhūpasamagāminaṃ.</div> </td> </tr> </table> </div>
</div>
<div class="q" id="p_19Th2_404"> <div class="divNumber">323.</div> <div class="p"> <table class="singleColumn"> <tr> <td> <div class="pN">404</div> <div class="G">Tattha viññātasaddhammo,</div> </td> </tr> <tr> <td> <div class="G">pabbajjaṃ samarocayi;</div> </td> </tr> <tr> <td> <div class="G">Sujāto tīhi rattīhi,</div> </td> </tr> <tr> <td> <div class="G">tisso vijjā aphassayi.</div> </td> </tr> </table> </div>
</div>
<div class="q" id="p_19Th2_405"> <div class="divNumber">324.</div> <div class="p"> <table class="singleColumn"> <tr> <td> <div class="pN">405</div> <div class="G">“Ehi sārathi gacchāhi,</div> </td> </tr> <tr> <td> <div class="G">rathaṃ niyyādayāhimaṃ;</div> </td> </tr> <tr> <td> <div class="G">Ārogyaṃ brāhmaṇiṃ vajja,</div> </td> </tr> <tr> <td> <div class="G">‘pabbaji dāni brāhmaṇo;</div> </td> </tr> <tr> <td> <div class="G">Sujāto tīhi rattīhi,</div> </td> </tr> <tr> <td> <div class="G">tisso vijjā aphassayi’”.</div> </td> </tr> </table> </div>
</div>
<div class="q" id="p_19Th2_406"> <div class="divNumber">325.</div> <div class="p"> <table class="singleColumn"> <tr> <td> <div class="pN">406</div> <div class="G">Tato ca rathamādāya,</div> </td> </tr> <tr> <td> <div class="G">sahassañcāpi sārathi;</div> </td> </tr> <tr> <td> <div class="G">Ārogyaṃ brāhmaṇiṃvoca,</div> </td> </tr> <tr> <td> <div class="G">“pabbaji dāni brāhmaṇo;</div> </td> </tr> <tr> <td> <div class="G">Sujāto tīhi rattīhi,</div> </td> </tr> <tr> <td> <div class="G">tisso vijjā aphassayi”.</div> </td> </tr> </table> </div>
</div>
<div class="q" id="p_19Th2_407"> <div class="divNumber">326.</div> <div class="p"> <table class="singleColumn"> <tr> <td> <div class="pN">407</div> <div class="G">“Etañcāhaṃ assarathaṃ,</div> </td> </tr> <tr> <td> <div class="G">sahassañcāpi sārathi;</div> </td> </tr> <tr> <td> <div class="G">Tevijjaṃ brāhmaṇaṃ sutvā,</div> </td> </tr> <tr> <td> <div class="G">puṇṇapattaṃ dadāmi te”.</div> </td> </tr> </table> </div>
</div>
<div class="q" id="p_19Th2_408"> <div class="divNumber">327.</div> <div class="p"> <table class="singleColumn"> <tr> <td> <div class="pN">408</div> <div class="G">“Tuyheva hotvassaratho,</div> </td> </tr> <tr> <td> <div class="G">sahassañcāpi brāhmaṇi;</div> </td> </tr> <tr> <td> <div class="G">Ahampi pabbajissāmi,</div> </td> </tr> <tr> <td> <div class="G">varapaññassa santike”.</div> </td> </tr> </table> </div>
</div>
<div class="q" id="p_19Th2_409"> <div class="divNumber">328.</div> <div class="p"> <table class="singleColumn"> <tr> <td> <div class="pN">409</div> <div class="G">“Hatthī gavassaṃ maṇikuṇḍalañca,</div> </td> </tr> <tr> <td> <div class="G">Phītañcimaṃ gahavibhavaṃ pahāya;</div> </td> </tr> <tr> <td> <div class="G">Pitā pabbajito tuyhaṃ,</div> </td> </tr> <tr> <td> <div class="G">Bhuñja bhogāni sundarī;</div> </td> </tr> <tr> <td> <div class="G">Tuvaṃ dāyādikā kule”.</div> </td> </tr> </table> </div>
</div>
<div class="q" id="p_19Th2_410"> <div class="divNumber">329.</div> <div class="p"> <table class="singleColumn"> <tr> <td> <div class="pN">410</div> <div class="G">“Hatthī gavassaṃ maṇikuṇḍalañca,</div> </td> </tr> <tr> <td> <div class="G">Rammaṃ cimaṃ gahavibhavaṃ pahāya;</div> </td> </tr> <tr> <td> <div class="G">Pitā pabbajito mayhaṃ,</div> </td> </tr> <tr> <td> <div class="G">Puttasokena aṭṭito;</div> </td> </tr> <tr> <td> <div class="G">Ahampi pabbajissāmi,</div> </td> </tr> <tr> <td> <div class="G">Bhātusokena aṭṭitā”.</div> </td> </tr> </table> </div>
</div>
<div class="q" id="p_19Th2_411"> <div class="divNumber">330.</div> <div class="p"> <table class="singleColumn"> <tr> <td> <div class="pN">411</div> <div class="G">“So te ijjhatu saṅkappo,</div> </td> </tr> <tr> <td> <div class="G">yaṃ tvaṃ patthesi sundarī;</div> </td> </tr> <tr> <td> <div class="G">Uttiṭṭhapiṇḍo uñcho ca,</div> </td> </tr> <tr> <td> <div class="G">paṃsukūlañca cīvaraṃ;</div> </td> </tr> <tr> <td> <div class="G">Etāni abhisambhontī,</div> </td> </tr> <tr> <td> <div class="G">paraloke anāsavā”.</div> </td> </tr> </table> </div>
</div>
<div class="q" id="p_19Th2_412"> <div class="divNumber">331.</div> <div class="p"> <table class="singleColumn"> <tr> <td> <div class="pN">412</div> <div class="G">“Sikkhamānāya me ayye,</div> </td> </tr> <tr> <td> <div class="G">dibbacakkhu visodhitaṃ;</div> </td> </tr> <tr> <td> <div class="G">Pubbenivāsaṃ jānāmi,</div> </td> </tr> <tr> <td> <div class="G">yattha me vusitaṃ pure.</div> </td> </tr> </table> </div>
</div>
<div class="q" id="p_19Th2_413"> <div class="divNumber">332.</div> <div class="p"> <table class="singleColumn"> <tr> <td> <div class="pN">413</div> <div class="G">Tuvaṃ nissāya kalyāṇi,</div> </td> </tr> <tr> <td> <div class="G">theri saṃghassa sobhane;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_19Th2_414"> <div class="divNumber">333.</div> <div class="p"> <table class="singleColumn"> <tr> <td> <div class="pN">414</div> <div class="G">Anujānāhi me ayye,</div> </td> </tr> <tr> <td> <div class="G">icche sāvatthi gantave;</div> </td> </tr> <tr> <td> <div class="G">Sīhanādaṃ nadissāmi,</div> </td> </tr> <tr> <td> <div class="G">buddhaseṭṭhassa santike”.</div> </td> </tr> </table> </div>
</div>
<div class="q" id="p_19Th2_415"> <div class="divNumber">334.</div> <div class="p"> <table class="singleColumn"> <tr> <td> <div class="pN">415</div> <div class="G">“Passa sundari satthāraṃ,</div> </td> </tr> <tr> <td> <div class="G">hemavaṇṇaṃ harittacaṃ;</div> </td> </tr> <tr> <td> <div class="G">Adantānaṃ dametāraṃ,</div> </td> </tr> <tr> <td> <div class="G">sambuddhamakutobhayaṃ”.</div> </td> </tr> </table> </div>
</div>
<div class="q" id="p_19Th2_416"> <div class="divNumber">335.</div> <div class="p"> <table class="singleColumn"> <tr> <td> <div class="pN">416</div> <div class="G">“Passa sundarimāyantiṃ,</div> </td> </tr> <tr> <td> <div class="G">vippamuttaṃ nirūpadhiṃ;</div> </td> </tr> <tr> <td> <div class="G">Vītarāgaṃ visaṃyuttaṃ,</div> </td> </tr> <tr> <td> <div class="G">katakiccamanāsavaṃ.</div> </td> </tr> </table> </div>
</div>
<div class="q" id="p_19Th2_417"> <div class="divNumber">336.</div> <div class="p"> <table class="singleColumn"> <tr> <td> <div class="pN">417</div> <div class="G">Bārāṇasito nikkhamma,</div> </td> </tr> <tr> <td> <div class="G">tava santikamāgatā;</div> </td> </tr> <tr> <td> <div class="G">Sāvikā te mahāvīra,</div> </td> </tr> <tr> <td> <div class="G">pāde vandati sundarī.</div> </td> </tr> </table> </div>
</div>
<div class="q" id="p_19Th2_418"> <div class="divNumber">337.</div> <div class="p"> <table class="singleColumn"> <tr> <td> <div class="pN">418</div> <div class="G">Tuvaṃ buddho tuvaṃ satthā,</div> </td> </tr> <tr> <td> <div class="G">tuyhaṃ dhītāmhi brāhmaṇa;</div> </td> </tr> <tr> <td> <div class="G">Orasā mukhato jātā,</div> </td> </tr> <tr> <td> <div class="G">katakiccā anāsavā”.</div> </td> </tr> </table> </div>
</div>
<div class="q" id="p_19Th2_419"> <div class="divNumber">338.</div> <div class="p"> <table class="singleColumn"> <tr> <td> <div class="pN">419</div> <div class="G">“Tassā te svāgataṃ bhadde,</div> </td> </tr> <tr> <td> <div class="G">tato te adurāgataṃ;</div> </td> </tr> <tr> <td> <div class="G">Evañhi dantā āyanti,</div> </td> </tr> <tr> <td> <div class="G">satthu pādāni vandikā;</div> </td> </tr> <tr> <td> <div class="G">Vītarāgā visaṃyuttā,</div> </td> </tr> <tr> <td> <div class="G">katakiccā anāsavā”.</div> </td> </tr> </table> </div>
</div>
<div class="CENTER" id="p_19Th2_420">
<span class="pN">420</span>…  Sundarī therī… .</div>
</html>
