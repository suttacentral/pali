<html>
<div class="i">22.1.9.2 Maṇikaṇḍa</div>
<div class="h">Mahānipāta</div>
<div class="h">Mūgapakkhavagga</div>
<div class="h">Vidhurajātaka</div>
<div class="h">Maṇikaṇḍa</div>
<div class="q" id="p_23J_2728"> <div class="divNumber">1393.</div> <div class="p"> <table class="singleColumn"> <tr> <td> <div class="pN">2728</div> <div class="G">“Idañca me maṇiratanaṃ,</div> </td> </tr> <tr> <td> <div class="G">passa tvaṃ dvipaduttama;</div> </td> </tr> <tr> <td> <div class="G">Itthīnaṃ viggahā cettha,</div> </td> </tr> <tr> <td> <div class="G">purisānañca viggahā.</div> </td> </tr> </table> </div>
</div>
<div class="q" id="p_23J_2729"> <div class="divNumber">1394.</div> <div class="p"> <table class="singleColumn"> <tr> <td> <div class="pN">2729</div> <div class="G">Migānaṃ viggahā cettha,</div> </td> </tr> <tr> <td> <div class="G">sakuṇānañca viggahā;</div> </td> </tr> <tr> <td> <div class="G">Nāgarājā supaṇṇā ca,</div> </td> </tr> <tr> <td> <div class="G">maṇimhi passa nimmitaṃ.</div> </td> </tr> </table> </div>
</div>
<div class="q" id="p_23J_2730"> <div class="divNumber">1395.</div> <div class="p"> <table class="singleColumn"> <tr> <td> <div class="pN">2730</div> <div class="G">Hatthānīkaṃ rathānīkaṃ,</div> </td> </tr> <tr> <td> <div class="G">asse pattī ca vammine;</div> </td> </tr> <tr> <td> <div class="G">Caturaṅginimaṃ senaṃ,</div> </td> </tr> <tr> <td> <div class="G">maṇimhi passa nimmitaṃ.</div> </td> </tr> </table> </div>
</div>
<div class="q" id="p_23J_2731"> <div class="divNumber">1396.</div> <div class="p"> <table class="singleColumn"> <tr> <td> <div class="pN">2731</div> <div class="G">Hatthārohe anīkaṭṭhe,</div> </td> </tr> <tr> <td> <div class="G">rathike pattikārake;</div> </td> </tr> <tr> <td> <div class="G">Balaggāni viyūḷhāni,</div> </td> </tr> <tr> <td> <div class="G">maṇimhi passa nimmitaṃ.</div> </td> </tr> </table> </div>
</div>
<div class="q" id="p_23J_2732"> <div class="divNumber">1397.</div> <div class="p"> <table class="singleColumn"> <tr> <td> <div class="pN">2732</div> <div class="G">Puraṃ uddhāpasampannaṃ,</div> </td> </tr> <tr> <td> <div class="G">bahupākāratoraṇaṃ;</div> </td> </tr> <tr> <td> <div class="G">Siṅghāṭakesu bhūmiyo,</div> </td> </tr> <tr> <td> <div class="G">maṇimhi passa nimmitaṃ.</div> </td> </tr> </table> </div>
</div>
<div class="q" id="p_23J_2733"> <div class="divNumber">1398.</div> <div class="p"> <table class="singleColumn"> <tr> <td> <div class="pN">2733</div> <div class="G">Esikā parikhāyo ca,</div> </td> </tr> <tr> <td> <div class="G">palikhaṃ aggaḷāni ca;</div> </td> </tr> <tr> <td> <div class="G">Aṭṭālake ca dvāre ca,</div> </td> </tr> <tr> <td> <div class="G">maṇimhi passa nimmitaṃ.</div> </td> </tr> </table> </div>
</div>
<div class="q" id="p_23J_2734"> <div class="divNumber">1399.</div> <div class="p"> <table class="singleColumn"> <tr> <td> <div class="pN">2734</div> <div class="G">Passa toraṇamaggesu,</div> </td> </tr> <tr> <td> <div class="G">nānādijagaṇā bahū;</div> </td> </tr> <tr> <td> <div class="G">Haṃsā koñcā mayūrā ca,</div> </td> </tr> <tr> <td> <div class="G">cakkavākā ca kukkuhā.</div> </td> </tr> </table> </div>
</div>
<div class="q" id="p_23J_2735"> <div class="divNumber">1400.</div> <div class="p"> <table class="singleColumn"> <tr> <td> <div class="pN">2735</div> <div class="G">Kuṇālakā bahū citrā,</div> </td> </tr> <tr> <td> <div class="G">sikhaṇḍī jīvajīvakā;</div> </td> </tr> <tr> <td> <div class="G">Nānādijagaṇākiṇṇaṃ,</div> </td> </tr> <tr> <td> <div class="G">maṇimhi passa nimmitaṃ.</div> </td> </tr> </table> </div>
</div>
<div class="q" id="p_23J_2736"> <div class="divNumber">1401.</div> <div class="p"> <table class="singleColumn"> <tr> <td> <div class="pN">2736</div> <div class="G">Passa nagaraṃ supākāraṃ,</div> </td> </tr> <tr> <td> <div class="G">abbhutaṃ lomahaṃsanaṃ;</div> </td> </tr> <tr> <td> <div class="G">Samussitadhajaṃ rammaṃ,</div> </td> </tr> <tr> <td> <div class="G">soṇṇavālukasanthataṃ.</div> </td> </tr> </table> </div>
</div>
<div class="q" id="p_23J_2737"> <div class="divNumber">1402.</div> <div class="p"> <table class="singleColumn"> <tr> <td> <div class="pN">2737</div> <div class="G">Passettha paṇṇasālāyo,</div> </td> </tr> <tr> <td> <div class="G">vibhattā bhāgaso mitā;</div> </td> </tr> <tr> <td> <div class="G">Nivesane nivese ca,</div> </td> </tr> <tr> <td> <div class="G">sandhibyūhe pathaddhiyo.</div> </td> </tr> </table> </div>
</div>
<div class="q" id="p_23J_2738"> <div class="divNumber">1403.</div> <div class="p"> <table class="singleColumn"> <tr> <td> <div class="pN">2738</div> <div class="G">Pānāgāre ca soṇḍe ca,</div> </td> </tr> <tr> <td> <div class="G">sūnā odaniyā gharā;</div> </td> </tr> <tr> <td> <div class="G">Vesī ca gaṇikāyo ca,</div> </td> </tr> <tr> <td> <div class="G">maṇimhi passa nimmitaṃ.</div> </td> </tr> </table> </div>
</div>
<div class="q" id="p_23J_2739"> <div class="divNumber">1404.</div> <div class="p"> <table class="singleColumn"> <tr> <td> <div class="pN">2739</div> <div class="G">Mālākāre ca rajake,</div> </td> </tr> <tr> <td> <div class="G">gandhike atha dussike;</div> </td> </tr> <tr> <td> <div class="G">Suvaṇṇakāre maṇikāre,</div> </td> </tr> <tr> <td> <div class="G">maṇimhi passa nimmitaṃ.</div> </td> </tr> </table> </div>
</div>
<div class="q" id="p_23J_2740"> <div class="divNumber">1405.</div> <div class="p"> <table class="singleColumn"> <tr> <td> <div class="pN">2740</div> <div class="G">Āḷārike ca sūde ca,</div> </td> </tr> <tr> <td> <div class="G">naṭanāṭakagāyino;</div> </td> </tr> <tr> <td> <div class="G">Pāṇissare kumbhathūnike,</div> </td> </tr> <tr> <td> <div class="G">maṇimhi passa nimmitaṃ.</div> </td> </tr> </table> </div>
</div>
<div class="q" id="p_23J_2741"> <div class="divNumber">1406.</div> <div class="p"> <table class="singleColumn"> <tr> <td> <div class="pN">2741</div> <div class="G">Passa bherī mudiṅgā ca,</div> </td> </tr> <tr> <td> <div class="G">saṅkhā paṇavadindimā;</div> </td> </tr> <tr> <td> <div class="G">Sabbañca tāḷāvacaraṃ,</div> </td> </tr> <tr> <td> <div class="G">maṇimhi passa nimmitaṃ.</div> </td> </tr> </table> </div>
</div>
<div class="q" id="p_23J_2742"> <div class="divNumber">1407.</div> <div class="p"> <table class="singleColumn"> <tr> <td> <div class="pN">2742</div> <div class="G">Sammatālañca vīṇañca,</div> </td> </tr> <tr> <td> <div class="G">naccagītaṃ suvāditaṃ;</div> </td> </tr> <tr> <td> <div class="G">Tūriyatāḷitasaṅghuṭṭhaṃ,</div> </td> </tr> <tr> <td> <div class="G">maṇimhi passa nimmitaṃ.</div> </td> </tr> </table> </div>
</div>
<div class="q" id="p_23J_2743"> <div class="divNumber">1408.</div> <div class="p"> <table class="singleColumn"> <tr> <td> <div class="pN">2743</div> <div class="G">Laṅghikā muṭṭhikā cettha,</div> </td> </tr> <tr> <td> <div class="G">māyākārā ca sobhiyā;</div> </td> </tr> <tr> <td> <div class="G">Vetālike ca jalle ca,</div> </td> </tr> <tr> <td> <div class="G">maṇimhi passa nimmitaṃ.</div> </td> </tr> </table> </div>
</div>
<div class="q" id="p_23J_2744"> <div class="divNumber">1409.</div> <div class="p"> <table class="singleColumn"> <tr> <td> <div class="pN">2744</div> <div class="G">Samajjā cettha vattanti,</div> </td> </tr> <tr> <td> <div class="G">ākiṇṇā naranāribhi;</div> </td> </tr> <tr> <td> <div class="G">Mañcātimañce bhūmiyo,</div> </td> </tr> <tr> <td> <div class="G">maṇimhi passa nimmitaṃ.</div> </td> </tr> </table> </div>
</div>
<div class="q" id="p_23J_2745"> <div class="divNumber">1410.</div> <div class="p"> <table class="singleColumn"> <tr> <td> <div class="pN">2745</div> <div class="G">Passa malle samajjasmiṃ,</div> </td> </tr> <tr> <td> <div class="G">phoṭente diguṇaṃ bhujaṃ;</div> </td> </tr> <tr> <td> <div class="G">Nihate nihatamāne ca,</div> </td> </tr> <tr> <td> <div class="G">maṇimhi passa nimmitaṃ.</div> </td> </tr> </table> </div>
</div>
<div class="q" id="p_23J_2746"> <div class="divNumber">1411.</div> <div class="p"> <table class="singleColumn"> <tr> <td> <div class="pN">2746</div> <div class="G">Passa pabbatapādesu,</div> </td> </tr> <tr> <td> <div class="G">nānāmigagaṇā bahū;</div> </td> </tr> <tr> <td> <div class="G">Sīhā byagghā varāhā ca,</div> </td> </tr> <tr> <td> <div class="G">acchakokataracchayo.</div> </td> </tr> </table> </div>
</div>
<div class="q" id="p_23J_2747"> <div class="divNumber">1412.</div> <div class="p"> <table class="singleColumn"> <tr> <td> <div class="pN">2747</div> <div class="G">Palāsādā gavajā ca,</div> </td> </tr> <tr> <td> <div class="G">mahiṃsā rohitā rurū;</div> </td> </tr> <tr> <td> <div class="G">Eṇeyyā ca varāhā ca,</div> </td> </tr> <tr> <td> <div class="G">gaṇino nīkasūkarā.</div> </td> </tr> </table> </div>
</div>
<div class="q" id="p_23J_2748"> <div class="divNumber">1413.</div> <div class="p"> <table class="singleColumn"> <tr> <td> <div class="pN">2748</div> <div class="G">Kadalimigā bahū citrā,</div> </td> </tr> <tr> <td> <div class="G">biḷārā sasakaṇṭakā;</div> </td> </tr> <tr> <td> <div class="G">Nānāmigagaṇākiṇṇaṃ,</div> </td> </tr> <tr> <td> <div class="G">maṇimhi passa nimmitaṃ.</div> </td> </tr> </table> </div>
</div>
<div class="q" id="p_23J_2749"> <div class="divNumber">1414.</div> <div class="p"> <table class="singleColumn"> <tr> <td> <div class="pN">2749</div> <div class="G">Najjāyo supatitthāyo,</div> </td> </tr> <tr> <td> <div class="G">soṇṇavālukasanthatā;</div> </td> </tr> <tr> <td> <div class="G">Acchā savanti ambūni,</div> </td> </tr> <tr> <td> <div class="G">macchagumbanisevitā.</div> </td> </tr> </table> </div>
</div>
<div class="q" id="p_23J_2750"> <div class="divNumber">1415.</div> <div class="p"> <table class="singleColumn"> <tr> <td> <div class="pN">2750</div> <div class="G">Kumbhīlā makarā cettha,</div> </td> </tr> <tr> <td> <div class="G">susumārā ca kacchapā;</div> </td> </tr> <tr> <td> <div class="G">Pāṭhīnā pāvusā macchā,</div> </td> </tr> <tr> <td> <div class="G">balajā muñjarohitā.</div> </td> </tr> </table> </div>
</div>
<div class="q" id="p_23J_2751"> <div class="divNumber">1416.</div> <div class="p"> <table class="singleColumn"> <tr> <td> <div class="pN">2751</div> <div class="G">Nānādijagaṇākiṇṇā,</div> </td> </tr> <tr> <td> <div class="G">nānādumagaṇāyutā;</div> </td> </tr> <tr> <td> <div class="G">Veḷuriyakarodāyo,</div> </td> </tr> <tr> <td> <div class="G">maṇimhi passa nimmitaṃ.</div> </td> </tr> </table> </div>
</div>
<div class="q" id="p_23J_2752"> <div class="divNumber">1417.</div> <div class="p"> <table class="singleColumn"> <tr> <td> <div class="pN">2752</div> <div class="G">Passettha pokkharaṇiyo,</div> </td> </tr> <tr> <td> <div class="G">suvibhattā catuddisā;</div> </td> </tr> <tr> <td> <div class="G">Nānādijagaṇākiṇṇā,</div> </td> </tr> <tr> <td> <div class="G">puthulomanisevitā.</div> </td> </tr> </table> </div>
</div>
<div class="q" id="p_23J_2753"> <div class="divNumber">1418.</div> <div class="p"> <table class="singleColumn"> <tr> <td> <div class="pN">2753</div> <div class="G">Samantodakasampannaṃ,</div> </td> </tr> <tr> <td> <div class="G">mahiṃ sāgarakuṇḍalaṃ;</div> </td> </tr> <tr> <td> <div class="G">Upetaṃ vanarājehi,</div> </td> </tr> <tr> <td> <div class="G">maṇimhi passa nimmitaṃ.</div> </td> </tr> </table> </div>
</div>
<div class="q" id="p_23J_2754"> <div class="divNumber">1419.</div> <div class="p"> <table class="singleColumn"> <tr> <td> <div class="pN">2754</div> <div class="G">Purato videhe passa,</div> </td> </tr> <tr> <td> <div class="G">goyāniye ca pacchato;</div> </td> </tr> <tr> <td> <div class="G">Kuruyo jambudīpañca,</div> </td> </tr> <tr> <td> <div class="G">maṇimhi passa nimmitaṃ.</div> </td> </tr> </table> </div>
</div>
<div class="q" id="p_23J_2755"> <div class="divNumber">1420.</div> <div class="p"> <table class="singleColumn"> <tr> <td> <div class="pN">2755</div> <div class="G">Passa candaṃ sūriyañca,</div> </td> </tr> <tr> <td> <div class="G">obhāsante catuddisā;</div> </td> </tr> <tr> <td> <div class="G">Sineruṃ anupariyante,</div> </td> </tr> <tr> <td> <div class="G">maṇimhi passa nimmitaṃ.</div> </td> </tr> </table> </div>
</div>
<div class="q" id="p_23J_2756"> <div class="divNumber">1421.</div> <div class="p"> <table class="singleColumn"> <tr> <td> <div class="pN">2756</div> <div class="G">Sineruṃ himavantañca,</div> </td> </tr> <tr> <td> <div class="G">sāgarañca mahītalaṃ;</div> </td> </tr> <tr> <td> <div class="G">Cattāro ca mahārāje,</div> </td> </tr> <tr> <td> <div class="G">maṇimhi passa nimmitaṃ.</div> </td> </tr> </table> </div>
</div>
<div class="q" id="p_23J_2757"> <div class="divNumber">1422.</div> <div class="p"> <table class="singleColumn"> <tr> <td> <div class="pN">2757</div> <div class="G">Ārāme vanagumbe ca,</div> </td> </tr> <tr> <td> <div class="G">pāṭiye ca siluccaye;</div> </td> </tr> <tr> <td> <div class="G">Ramme kimpurisākiṇṇe,</div> </td> </tr> <tr> <td> <div class="G">maṇimhi passa nimmitaṃ.</div> </td> </tr> </table> </div>
</div>
<div class="q" id="p_23J_2758"> <div class="divNumber">1423.</div> <div class="p"> <table class="singleColumn"> <tr> <td> <div class="pN">2758</div> <div class="G">Phārusakaṃ cittalataṃ,</div> </td> </tr> <tr> <td> <div class="G">missakaṃ nandanaṃ vanaṃ;</div> </td> </tr> <tr> <td> <div class="G">Vejayantañca pāsādaṃ,</div> </td> </tr> <tr> <td> <div class="G">maṇimhi passa nimmitaṃ.</div> </td> </tr> </table> </div>
</div>
<div class="q" id="p_23J_2759"> <div class="divNumber">1424.</div> <div class="p"> <table class="singleColumn"> <tr> <td> <div class="pN">2759</div> <div class="G">Sudhammaṃ tāvatiṃsañca,</div> </td> </tr> <tr> <td> <div class="G">pārichattañca pupphitaṃ;</div> </td> </tr> <tr> <td> <div class="G">Erāvaṇaṃ nāgarājaṃ,</div> </td> </tr> <tr> <td> <div class="G">maṇimhi passa nimmitaṃ.</div> </td> </tr> </table> </div>
</div>
<div class="q" id="p_23J_2760"> <div class="divNumber">1425.</div> <div class="p"> <table class="singleColumn"> <tr> <td> <div class="pN">2760</div> <div class="G">Passettha devakaññāyo,</div> </td> </tr> <tr> <td> <div class="G">nabhā vijjurivuggatā;</div> </td> </tr> <tr> <td> <div class="G">Nandane vicarantiyo,</div> </td> </tr> <tr> <td> <div class="G">maṇimhi passa nimmitaṃ.</div> </td> </tr> </table> </div>
</div>
<div class="q" id="p_23J_2761"> <div class="divNumber">1426.</div> <div class="p"> <table class="singleColumn"> <tr> <td> <div class="pN">2761</div> <div class="G">Passettha devakaññāyo,</div> </td> </tr> <tr> <td> <div class="G">devaputtapalobhinī;</div> </td> </tr> <tr> <td> <div class="G">Devaputte ramamāne,</div> </td> </tr> <tr> <td> <div class="G">maṇimhi passa nimmitaṃ.</div> </td> </tr> </table> </div>
</div>
<div class="q" id="p_23J_2762"> <div class="divNumber">1427.</div> <div class="p"> <table class="singleColumn"> <tr> <td> <div class="pN">2762</div> <div class="G">Parosahassapāsāde,</div> </td> </tr> <tr> <td> <div class="G">veḷuriyaphalasanthate;</div> </td> </tr> <tr> <td> <div class="G">Pajjalante ca vaṇṇena,</div> </td> </tr> <tr> <td> <div class="G">maṇimhi passa nimmitaṃ.</div> </td> </tr> </table> </div>
</div>
<div class="q" id="p_23J_2763"> <div class="divNumber">1428.</div> <div class="p"> <table class="singleColumn"> <tr> <td> <div class="pN">2763</div> <div class="G">Tāvatiṃse ca yāme ca,</div> </td> </tr> <tr> <td> <div class="G">Tusite cāpi nimmite;</div> </td> </tr> <tr> <td> <div class="G">Paranimmitavasavattino,</div> </td> </tr> <tr> <td> <div class="G">Maṇimhi passa nimmitaṃ.</div> </td> </tr> </table> </div>
</div>
<div class="q" id="p_23J_2764"> <div class="divNumber">1429.</div> <div class="p"> <table class="singleColumn"> <tr> <td> <div class="pN">2764</div> <div class="G">Passettha pokkharaṇiyo,</div> </td> </tr> <tr> <td> <div class="G">vippasannodikā sucī;</div> </td> </tr> <tr> <td> <div class="G">Mandālakehi sañchannā,</div> </td> </tr> <tr> <td> <div class="G">padumuppalakehi ca.</div> </td> </tr> </table> </div>
</div>
<div class="q" id="p_23J_2765"> <div class="divNumber">1430.</div> <div class="p"> <table class="singleColumn"> <tr> <td> <div class="pN">2765</div> <div class="G">Dasettha rājiyo setā,</div> </td> </tr> <tr> <td> <div class="G">dasanīlā manoramā;</div> </td> </tr> <tr> <td> <div class="G">Cha piṅgalā pannarasa,</div> </td> </tr> <tr> <td> <div class="G">haliddā ca catuddasa.</div> </td> </tr> </table> </div>
</div>
<div class="q" id="p_23J_2766"> <div class="divNumber">1431.</div> <div class="p"> <table class="singleColumn"> <tr> <td> <div class="pN">2766</div> <div class="G">Vīsati tattha sovaṇṇā,</div> </td> </tr> <tr> <td> <div class="G">vīsati rajatāmayā;</div> </td> </tr> <tr> <td> <div class="G">Indagopakavaṇṇābhā,</div> </td> </tr> <tr> <td> <div class="G">tāva dissanti tiṃsati.</div> </td> </tr> </table> </div>
</div>
<div class="q" id="p_23J_2767"> <div class="divNumber">1432.</div> <div class="p"> <table class="singleColumn"> <tr> <td> <div class="pN">2767</div> <div class="G">Dasettha kāḷiyo chacca,</div> </td> </tr> <tr> <td> <div class="G">mañjeṭṭhā pannavīsati;</div> </td> </tr> <tr> <td> <div class="G">Missā bandhukapupphehi,</div> </td> </tr> <tr> <td> <div class="G">nīluppalavicittikā.</div> </td> </tr> </table> </div>
</div>
<div class="q" id="p_23J_2768"> <div class="divNumber">1433.</div> <div class="p"> <table class="singleColumn"> <tr> <td> <div class="pN">2768</div> <div class="G">Evaṃ sabbaṅgasampannaṃ,</div> </td> </tr> <tr> <td> <div class="G">accimantaṃ pabhassaraṃ;</div> </td> </tr> <tr> <td> <div class="G">Odhisuṅkaṃ mahārāja,</div> </td> </tr> <tr> <td> <div class="G">passa tvaṃ dvipaduttama”.</div> </td> </tr> </table> </div>
</div>
<div class="CENTER" id="p_23J_2769">
<span class="pN">2769</span>Maṇikaṇḍaṃ nāma.</div>
</html>
