<html>
<div class="i">1.4.3 Nāgavimānavatthu</div>
<div class="h">Itthivimāna</div>
<div class="h">Mañjiṭṭhakavagga</div>
<div class="h">Nāgavimānavatthu</div>
<div class="q" id="p_19Vv_553"> <div class="divNumber">705.</div> <div class="p"> <table class="singleColumn"> <tr> <td> <div class="pN">553</div> <div class="G">“Alaṅkatā maṇikañcanācitaṃ,</div> </td> </tr> <tr> <td> <div class="G">Sovaṇṇajālacitaṃ mahantaṃ;</div> </td> </tr> <tr> <td> <div class="G">Abhiruyha gajavaraṃ sukappitaṃ,</div> </td> </tr> <tr> <td> <div class="G">Idhāgamā vehāyasaṃ antalikkhe.</div> </td> </tr> </table> </div>
</div>
<div class="q" id="p_19Vv_554"> <div class="divNumber">706.</div> <div class="p"> <table class="singleColumn"> <tr> <td> <div class="pN">554</div> <div class="G">Nāgassa dantesu duvesu nimmitā,</div> </td> </tr> <tr> <td> <div class="G">Acchodakā paduminiyo suphullā;</div> </td> </tr> <tr> <td> <div class="G">Padumesu ca tūriyagaṇā pabhijjare,</div> </td> </tr> <tr> <td> <div class="G">Imā ca naccanti manoharāyo.</div> </td> </tr> </table> </div>
</div>
<div class="q" id="p_19Vv_555"> <div class="divNumber">707.</div> <div class="p"> <table class="singleColumn"> <tr> <td> <div class="pN">555</div> <div class="G">Deviddhipattāsi mahānubhāve,</div> </td> </tr> <tr> <td> <div class="G">Manussabhūtā kimakāsi puññaṃ;</div> </td> </tr> <tr> <td> <div class="G">Kenāsi evaṃ jalitānubhāvā,</div> </td> </tr> <tr> <td> <div class="G">Vaṇṇo ca te sabbadisā pabhāsatī”ti.</div> </td> </tr> </table> </div>
</div>
<div class="q" id="p_19Vv_556"> <div class="divNumber">708.</div> <div class="p"> <table class="singleColumn"> <tr> <td> <div class="pN">556</div> <div class="G">“Bārāṇasiyaṃ upasaṅkamitvā,</div> </td> </tr> <tr> <td> <div class="G">Buddhassahaṃ vatthayugaṃ adāsiṃ;</div> </td> </tr> <tr> <td> <div class="G">Pādāni vanditvā chamā nisīdiṃ,</div> </td> </tr> <tr> <td> <div class="G">Vittā cahaṃ añjalikaṃ akāsiṃ.</div> </td> </tr> </table> </div>
</div>
<div class="q" id="p_19Vv_557"> <div class="divNumber">709.</div> <div class="p"> <table class="singleColumn"> <tr> <td> <div class="pN">557</div> <div class="G">Buddho ca me kañcanasannibhattaco,</div> </td> </tr> <tr> <td> <div class="G">Adesayi samudayadukkhaniccataṃ;</div> </td> </tr> <tr> <td> <div class="G">Asaṅkhataṃ dukkhanirodhasassataṃ,</div> </td> </tr> <tr> <td> <div class="G">Maggaṃ adesayi yato vijānisaṃ.</div> </td> </tr> </table> </div>
</div>
<div class="q" id="p_19Vv_558"> <div class="divNumber">710.</div> <div class="p"> <table class="singleColumn"> <tr> <td> <div class="pN">558</div> <div class="G">Appāyukī kālakatā tato cutā,</div> </td> </tr> <tr> <td> <div class="G">Upapannā tidasagaṇaṃ yasassinī;</div> </td> </tr> <tr> <td> <div class="G">Sakkassahaṃ aññatarā pajāpati,</div> </td> </tr> <tr> <td> <div class="G">Yasuttarā nāma disāsu vissutā”ti.</div> </td> </tr> </table> </div>
</div>
<div class="CENTER" id="p_19Vv_559">
<span class="pN">559</span>Nāgavimānaṃ tatiyaṃ.</div>
</html>
