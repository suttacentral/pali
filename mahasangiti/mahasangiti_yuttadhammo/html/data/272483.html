<html>
<div class="i">7.9--10 Ussaṅkhapāda-uddhaggalomatālakkhaṇāni</div>
<div class="h">Lakkhaṇasutta</div>
<div class="q" id="h_8D_448"> <h2 class="paliSectionName">
<span class="pN">448</span>Ussaṅkhapāda-uddhaggalomatālakkhaṇāni </h2>
</div>
<div class="q" id="p_8D_449"> <div class="divNumber">212.</div> <div class="p">
<span class="pN">449</span>“Yampi, bhikkhave, tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto samāno atthūpasaṃhitaṃ dhammūpasaṃhitaṃ vācaṃ bhāsitā ahosi, bahujanaṃ nidaṃsesi, pāṇīnaṃ hitasukhāvaho dhammayāgī. So tassa kammassa kaṭattā…pe…  so tato cuto itthattaṃ āgato samāno imāni dve mahāpurisalakkhaṇāni paṭilabhati. Ussaṅkhapādo ca hoti, uddhaggalomo ca. </div>
</div>
<div class="q" id="p_8D_450"> <div class="p">
<span class="pN">450</span>So tehi lakkhaṇehi samannāgato, sace agāraṃ ajjhāvasati, rājā hoti cakkavattī…pe…  rājā samāno kiṃ labhati? Aggo ca hoti seṭṭho ca pāmokkho ca uttamo ca pavaro ca kāmabhogīnaṃ. Rājā samāno idaṃ labhati…pe…  buddho samāno kiṃ labhati? Aggo ca hoti seṭṭho ca pāmokkho ca uttamo ca pavaro ca sabbasattānaṃ. Buddho samāno idaṃ labhati”. Etamatthaṃ bhagavā avoca. </div>
</div>
<div class="q" id="p_8D_451"> <div class="divNumber">213.</div> <div class="p">
<span class="pN">451</span>Tatthetaṃ vuccati—  </div>
</div>
<div class="q" id="p_8D_452"> <div class="p"> <table class="singleColumn"> <tr> <td> <div class="pN">452</div> <div class="G">“Atthadhammasahitaṃ pure giraṃ,</div> </td> </tr> <tr> <td> <div class="G">Erayaṃ bahujanaṃ nidaṃsayi;</div> </td> </tr> <tr> <td> <div class="G">Pāṇinaṃ hitasukhāvaho ahu,</div> </td> </tr> <tr> <td> <div class="G">Dhammayāgamayajī amaccharī.</div> </td> </tr> </table> </div>
</div>
<div class="q" id="p_8D_453"> <div class="p"> <table class="singleColumn"> <tr> <td> <div class="pN">453</div> <div class="G">Tena so sucaritena kammunā,</div> </td> </tr> <tr> <td> <div class="G">Suggatiṃ vajati tattha modati;</div> </td> </tr> <tr> <td> <div class="G">Lakkhaṇāni ca duve idhāgato,</div> </td> </tr> <tr> <td> <div class="G">Uttamappamukhatāya vindati.</div> </td> </tr> </table> </div>
</div>
<div class="q" id="p_8D_454"> <div class="p"> <table class="singleColumn"> <tr> <td> <div class="pN">454</div> <div class="G">Ubbhamuppatitalomavā saso,</div> </td> </tr> <tr> <td> <div class="G">Pādagaṇṭhirahu sādhusaṇṭhitā;</div> </td> </tr> <tr> <td> <div class="G">Maṃsalohitācitā tacotthatā,</div> </td> </tr> <tr> <td> <div class="G">Uparicaraṇasobhanā ahu.</div> </td> </tr> </table> </div>
</div>
<div class="q" id="p_8D_455"> <div class="p"> <table class="singleColumn"> <tr> <td> <div class="pN">455</div> <div class="G">Gehamāvasati ce tathāvidho,</div> </td> </tr> <tr> <td> <div class="G">Aggataṃ vajati kāmabhoginaṃ;</div> </td> </tr> <tr> <td> <div class="G">Tena uttaritaro na vijjati,</div> </td> </tr> <tr> <td> <div class="G">Jambudīpamabhibhuyya iriyati.</div> </td> </tr> </table> </div>
</div>
<div class="q" id="p_8D_456"> <div class="p"> <table class="singleColumn"> <tr> <td> <div class="pN">456</div> <div class="G">Pabbajampi ca anomanikkamo,</div> </td> </tr> <tr> <td> <div class="G">Aggataṃ vajati sabbapāṇinaṃ;</div> </td> </tr> <tr> <td> <div class="G">Tena uttaritaro na vijjati,</div> </td> </tr> <tr> <td> <div class="G">Sabbalokamabhibhuyya viharatī”ti.</div> </td> </tr> </table> </div>
</div>
</html>
