<html>
<div class="i">2.8 Khemātherīapadāna</div>
<div class="h">Ekūposathikavagga</div>
<div class="h">Khemātherīapadāna</div>
<div class="q" id="p_20Ap2_460"> <div class="divNumber">289.</div> <div class="p"> <table class="singleColumn"> <tr> <td> <div class="pN">460</div> <div class="G">“Padumuttaro nāma jino,</div> </td> </tr> <tr> <td> <div class="G">sabbadhammesu cakkhumā;</div> </td> </tr> <tr> <td> <div class="G">Ito satasahassamhi,</div> </td> </tr> <tr> <td> <div class="G">kappe uppajji nāyako.</div> </td> </tr> </table> </div>
</div>
<div class="q" id="p_20Ap2_461"> <div class="divNumber">290.</div> <div class="p"> <table class="singleColumn"> <tr> <td> <div class="pN">461</div> <div class="G">Tadāhaṃ haṃsavatiyaṃ,</div> </td> </tr> <tr> <td> <div class="G">jātā seṭṭhikule ahuṃ;</div> </td> </tr> <tr> <td> <div class="G">Nānāratanapajjote,</div> </td> </tr> <tr> <td> <div class="G">mahāsukhasamappitā.</div> </td> </tr> </table> </div>
</div>
<div class="q" id="p_20Ap2_462"> <div class="divNumber">291.</div> <div class="p"> <table class="singleColumn"> <tr> <td> <div class="pN">462</div> <div class="G">Upetvā taṃ mahāvīraṃ,</div> </td> </tr> <tr> <td> <div class="G">assosiṃ dhammadesanaṃ;</div> </td> </tr> <tr> <td> <div class="G">Tato jātappasādāhaṃ,</div> </td> </tr> <tr> <td> <div class="G">upemi saraṇaṃ jinaṃ.</div> </td> </tr> </table> </div>
</div>
<div class="q" id="p_20Ap2_463"> <div class="divNumber">292.</div> <div class="p"> <table class="singleColumn"> <tr> <td> <div class="pN">463</div> <div class="G">Mātaraṃ pitarañcāhaṃ,</div> </td> </tr> <tr> <td> <div class="G">āyācitvā vināyakaṃ;</div> </td> </tr> <tr> <td> <div class="G">Nimantayitvā sattāhaṃ,</div> </td> </tr> <tr> <td> <div class="G">bhojayiṃ sahasāvakaṃ.</div> </td> </tr> </table> </div>
</div>
<div class="q" id="p_20Ap2_464"> <div class="divNumber">293.</div> <div class="p"> <table class="singleColumn"> <tr> <td> <div class="pN">464</div> <div class="G">Atikkante ca sattāhe,</div> </td> </tr> <tr> <td> <div class="G">mahāpaññānamuttamaṃ;</div> </td> </tr> <tr> <td> <div class="G">Bhikkhuniṃ etadaggamhi,</div> </td> </tr> <tr> <td> <div class="G">ṭhapesi narasārathi.</div> </td> </tr> </table> </div>
</div>
<div class="q" id="p_20Ap2_465"> <div class="divNumber">294.</div> <div class="p"> <table class="singleColumn"> <tr> <td> <div class="pN">465</div> <div class="G">Taṃ sutvā muditā hutvā,</div> </td> </tr> <tr> <td> <div class="G">puno tassa mahesino;</div> </td> </tr> <tr> <td> <div class="G">Kāraṃ katvāna taṃ ṭhānaṃ,</div> </td> </tr> <tr> <td> <div class="G">paṇipacca paṇīdahiṃ.</div> </td> </tr> </table> </div>
</div>
<div class="q" id="p_20Ap2_466"> <div class="divNumber">295.</div> <div class="p"> <table class="singleColumn"> <tr> <td> <div class="pN">466</div> <div class="G">Tato mama jino āha,</div> </td> </tr> <tr> <td> <div class="G">‘sijjhataṃ paṇidhī tava;</div> </td> </tr> <tr> <td> <div class="G">Sasaṃghe me kataṃ kāraṃ,</div> </td> </tr> <tr> <td> <div class="G">appameyyaphalaṃ tayā.</div> </td> </tr> </table> </div>
</div>
<div class="q" id="p_20Ap2_467"> <div class="divNumber">296.</div> <div class="p"> <table class="singleColumn"> <tr> <td> <div class="pN">467</div> <div class="G">Satasahassito kappe,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap2_468"> <div class="divNumber">297.</div> <div class="p"> <table class="singleColumn"> <tr> <td> <div class="pN">468</div> <div class="G">Tassa dhammesu dāyādā,</div> </td> </tr> <tr> <td> <div class="G">orasā dhammanimmitā;</div> </td> </tr> <tr> <td> <div class="G">Etadaggamanuppattā,</div> </td> </tr> <tr> <td> <div class="G">khemā nāma bhavissati’.</div> </td> </tr> </table> </div>
</div>
<div class="q" id="p_20Ap2_469"> <div class="divNumber">298.</div> <div class="p"> <table class="singleColumn"> <tr> <td> <div class="pN">469</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṃ dehaṃ,</div> </td> </tr> <tr> <td> <div class="G">tāvatiṃsūpagā ahaṃ.</div> </td> </tr> </table> </div>
</div>
<div class="q" id="p_20Ap2_470"> <div class="divNumber">299.</div> <div class="p"> <table class="singleColumn"> <tr> <td> <div class="pN">470</div> <div class="G">Tato cutā yāmamagaṃ,</div> </td> </tr> <tr> <td> <div class="G">tatohaṃ tusitaṃ gatā;</div> </td> </tr> <tr> <td> <div class="G">Tato ca nimmānaratiṃ,</div> </td> </tr> <tr> <td> <div class="G">vasavattipuraṃ tato.</div> </td> </tr> </table> </div>
</div>
<div class="q" id="p_20Ap2_471"> <div class="divNumber">300.</div> <div class="p"> <table class="singleColumn"> <tr> <td> <div class="pN">471</div> <div class="G">Yattha yatthūpapajjāmi,</div> </td> </tr> <tr> <td> <div class="G">tassa kammassa vāhasā;</div> </td> </tr> <tr> <td> <div class="G">Tattha tattheva rājūnaṃ,</div> </td> </tr> <tr> <td> <div class="G">mahesittamakārayiṃ.</div> </td> </tr> </table> </div>
</div>
<div class="q" id="p_20Ap2_472"> <div class="divNumber">301.</div> <div class="p"> <table class="singleColumn"> <tr> <td> <div class="pN">472</div> <div class="G">Tato cutā manussatte,</div> </td> </tr> <tr> <td> <div class="G">rājūnaṃ cakkavattinaṃ;</div> </td> </tr> <tr> <td> <div class="G">Maṇḍalīnañca rājūnaṃ,</div> </td> </tr> <tr> <td> <div class="G">mahesittamakārayiṃ.</div> </td> </tr> </table> </div>
</div>
<div class="q" id="p_20Ap2_473"> <div class="divNumber">302.</div> <div class="p"> <table class="singleColumn"> <tr> <td> <div class="pN">473</div> <div class="G">Sampattiṃ anubhotvāna,</div> </td> </tr> <tr> <td> <div class="G">devesu manujesu ca;</div> </td> </tr> <tr> <td> <div class="G">Sabbattha sukhitā hutvā,</div> </td> </tr> <tr> <td> <div class="G">nekakappesu saṃsariṃ.</div> </td> </tr> </table> </div>
</div>
<div class="q" id="p_20Ap2_474"> <div class="divNumber">303.</div> <div class="p"> <table class="singleColumn"> <tr> <td> <div class="pN">474</div> <div class="G">Ekanavutito kappe,</div> </td> </tr> <tr> <td> <div class="G">vipassī lokanāyako;</div> </td> </tr> <tr> <td> <div class="G">Uppajji cārudassano,</div> </td> </tr> <tr> <td> <div class="G">sabbadhammavipassako.</div> </td> </tr> </table> </div>
</div>
<div class="q" id="p_20Ap2_475"> <div class="divNumber">304.</div> <div class="p"> <table class="singleColumn"> <tr> <td> <div class="pN">475</div> <div class="G">Tamahaṃ lokanāyakaṃ,</div> </td> </tr> <tr> <td> <div class="G">upetvā narasārathiṃ;</div> </td> </tr> <tr> <td> <div class="G">Dhammaṃ bhaṇitaṃ sutvāna,</div> </td> </tr> <tr> <td> <div class="G">pabbajiṃ anagāriyaṃ.</div> </td> </tr> </table> </div>
</div>
<div class="q" id="p_20Ap2_476"> <div class="divNumber">305.</div> <div class="p"> <table class="singleColumn"> <tr> <td> <div class="pN">476</div> <div class="G">Dasavassasahassāni,</div> </td> </tr> <tr> <td> <div class="G">tassa vīrassa sāsane;</div> </td> </tr> <tr> <td> <div class="G">Brahmacariyaṃ caritvāna,</div> </td> </tr> <tr> <td> <div class="G">yuttayogā bahussutā.</div> </td> </tr> </table> </div>
</div>
<div class="q" id="p_20Ap2_477"> <div class="divNumber">306.</div> <div class="p"> <table class="singleColumn"> <tr> <td> <div class="pN">477</div> <div class="G">Paccayākārakusalā,</div> </td> </tr> <tr> <td> <div class="G">catusaccavisāradā;</div> </td> </tr> <tr> <td> <div class="G">Nipuṇā cittakathikā,</div> </td> </tr> <tr> <td> <div class="G">satthusāsanakārikā.</div> </td> </tr> </table> </div>
</div>
<div class="q" id="p_20Ap2_478"> <div class="divNumber">307.</div> <div class="p"> <table class="singleColumn"> <tr> <td> <div class="pN">478</div> <div class="G">Tato cutāhaṃ tusitaṃ,</div> </td> </tr> <tr> <td> <div class="G">upapannā yasassinī;</div> </td> </tr> <tr> <td> <div class="G">Abhibhomi tahiṃ aññe,</div> </td> </tr> <tr> <td> <div class="G">brahmacārīphalenahaṃ.</div> </td> </tr> </table> </div>
</div>
<div class="q" id="p_20Ap2_479"> <div class="divNumber">308.</div> <div class="p"> <table class="singleColumn"> <tr> <td> <div class="pN">479</div> <div class="G">Yattha yatthūpapannāhaṃ,</div> </td> </tr> <tr> <td> <div class="G">mahābhogā mahaddhanā;</div> </td> </tr> <tr> <td> <div class="G">Medhāvinī rūpavatī,</div> </td> </tr> <tr> <td> <div class="G">vinītaparisāpi ca.</div> </td> </tr> </table> </div>
</div>
<div class="q" id="p_20Ap2_480"> <div class="divNumber">309.</div> <div class="p"> <table class="singleColumn"> <tr> <td> <div class="pN">480</div> <div class="G">Bhavāmi tena kammena,</div> </td> </tr> <tr> <td> <div class="G">yogena jinasāsane;</div> </td> </tr> <tr> <td> <div class="G">Sabbā sampattiyo mayhaṃ,</div> </td> </tr> <tr> <td> <div class="G">sulabhā manaso piyā.</div> </td> </tr> </table> </div>
</div>
<div class="q" id="p_20Ap2_481"> <div class="divNumber">310.</div> <div class="p"> <table class="singleColumn"> <tr> <td> <div class="pN">481</div> <div class="G">Yopi me bhavate bhattā,</div> </td> </tr> <tr> <td> <div class="G">yattha yattha gatāyapi;</div> </td> </tr> <tr> <td> <div class="G">Vimāneti na maṃ koci,</div> </td> </tr> <tr> <td> <div class="G">paṭipattibalena me.</div> </td> </tr> </table> </div>
</div>
<div class="q" id="p_20Ap2_482"> <div class="divNumber">311.</div> <div class="p"> <table class="singleColumn"> <tr> <td> <div class="pN">482</div> <div class="G">Imamhi bhaddake kappe,</div> </td> </tr> <tr> <td> <div class="G">brahmabandhu mahāyaso;</div> </td> </tr> <tr> <td> <div class="G">Nāmena koṇāgamano,</div> </td> </tr> <tr> <td> <div class="G">uppajji vadataṃ varo.</div> </td> </tr> </table> </div>
</div>
<div class="q" id="p_20Ap2_483"> <div class="divNumber">312.</div> <div class="p"> <table class="singleColumn"> <tr> <td> <div class="pN">483</div> <div class="G">Tadā hi bārāṇasiyaṃ,</div> </td> </tr> <tr> <td> <div class="G">susamiddhakulappajā;</div> </td> </tr> <tr> <td> <div class="G">Dhanañjānī sumedhā ca,</div> </td> </tr> <tr> <td> <div class="G">ahampi ca tayo janā.</div> </td> </tr> </table> </div>
</div>
<div class="q" id="p_20Ap2_484"> <div class="divNumber">313.</div> <div class="p"> <table class="singleColumn"> <tr> <td> <div class="pN">484</div> <div class="G">Saṃghārāmamadāsimha,</div> </td> </tr> <tr> <td> <div class="G">dānasahāyikā pure;</div> </td> </tr> <tr> <td> <div class="G">Saṃghassa ca vihārampi,</div> </td> </tr> <tr> <td> <div class="G">uddissa kārikā mayaṃ.</div> </td> </tr> </table> </div>
</div>
<div class="q" id="p_20Ap2_485"> <div class="divNumber">314.</div> <div class="p"> <table class="singleColumn"> <tr> <td> <div class="pN">485</div> <div class="G">Tato cutā mayaṃ sabbā,</div> </td> </tr> <tr> <td> <div class="G">tāvatiṃsūpagā ahuṃ;</div> </td> </tr> <tr> <td> <div class="G">Yasasā aggataṃ pattā,</div> </td> </tr> <tr> <td> <div class="G">manussesu tatheva ca.</div> </td> </tr> </table> </div>
</div>
<div class="q" id="p_20Ap2_486"> <div class="divNumber">315.</div> <div class="p"> <table class="singleColumn"> <tr> <td> <div class="pN">486</div> <div class="G">Imasmiṃyeva kappamhi,</div> </td> </tr> <tr> <td> <div class="G">brahmabandhu mahāyaso;</div> </td> </tr> <tr> <td> <div class="G">Kassapo nāma gottena,</div> </td> </tr> <tr> <td> <div class="G">uppajji vadataṃ varo.</div> </td> </tr> </table> </div>
</div>
<div class="q" id="p_20Ap2_487"> <div class="divNumber">316.</div> <div class="p"> <table class="singleColumn"> <tr> <td> <div class="pN">487</div> <div class="G">Upaṭṭhāko mahesissa,</div> </td> </tr> <tr> <td> <div class="G">tadā āsi narissaro;</div> </td> </tr> <tr> <td> <div class="G">Kāsirājā kikī nāma,</div> </td> </tr> <tr> <td> <div class="G">bārāṇasipuruttame.</div> </td> </tr> </table> </div>
</div>
<div class="q" id="p_20Ap2_488"> <div class="divNumber">317.</div> <div class="p"> <table class="singleColumn"> <tr> <td> <div class="pN">488</div> <div class="G">Tassāsiṃ jeṭṭhikā dhītā,</div> </td> </tr> <tr> <td> <div class="G">samaṇī iti vissutā;</div> </td> </tr> <tr> <td> <div class="G">Dhammaṃ sutvā jinaggassa,</div> </td> </tr> <tr> <td> <div class="G">pabbajjaṃ samarocayiṃ.</div> </td> </tr> </table> </div>
</div>
<div class="q" id="p_20Ap2_489"> <div class="divNumber">318.</div> <div class="p"> <table class="singleColumn"> <tr> <td> <div class="pN">489</div> <div class="G">Anujāni na no tāto,</div> </td> </tr> <tr> <td> <div class="G">agāreva tadā mayaṃ;</div> </td> </tr> <tr> <td> <div class="G">Vīsavassasahassāni,</div> </td> </tr> <tr> <td> <div class="G">vicarimha atanditā.</div> </td> </tr> </table> </div>
</div>
<div class="q" id="p_20Ap2_490"> <div class="divNumber">319.</div> <div class="p"> <table class="singleColumn"> <tr> <td> <div class="pN">490</div> <div class="G">Komāribrahmacariyaṃ,</div> </td> </tr> <tr> <td> <div class="G">rājakaññā sukhedhitā;</div> </td> </tr> <tr> <td> <div class="G">Buddhopaṭṭhānaniratā,</div> </td> </tr> <tr> <td> <div class="G">muditā satta dhītaro.</div> </td> </tr> </table> </div>
</div>
<div class="q" id="p_20Ap2_491"> <div class="divNumber">320.</div> <div class="p"> <table class="singleColumn"> <tr> <td> <div class="pN">491</div> <div class="G">Samaṇī samaṇaguttā ca,</div> </td> </tr> <tr> <td> <div class="G">bhikkhunī bhikkhudāyikā;</div> </td> </tr> <tr> <td> <div class="G">Dhammā ceva sudhammā ca,</div> </td> </tr> <tr> <td> <div class="G">sattamī saṃghadāyikā.</div> </td> </tr> </table> </div>
</div>
<div class="q" id="p_20Ap2_492"> <div class="divNumber">321.</div> <div class="p"> <table class="singleColumn"> <tr> <td> <div class="pN">492</div> <div class="G">Ahaṃ uppalavaṇṇā ca,</div> </td> </tr> <tr> <td> <div class="G">paṭācārā ca kuṇḍalā;</div> </td> </tr> <tr> <td> <div class="G">Kisāgotamī dhammadinnā,</div> </td> </tr> <tr> <td> <div class="G">visākhā hoti sattamī.</div> </td> </tr> </table> </div>
</div>
<div class="q" id="p_20Ap2_493"> <div class="divNumber">322.</div> <div class="p"> <table class="singleColumn"> <tr> <td> <div class="pN">493</div> <div class="G">Kadāci so narādicco,</div> </td> </tr> <tr> <td> <div class="G">dhammaṃ desesi abbhutaṃ;</div> </td> </tr> <tr> <td> <div class="G">Mahānidānasuttantaṃ,</div> </td> </tr> <tr> <td> <div class="G">sutvā taṃ pariyāpuṇiṃ.</div> </td> </tr> </table> </div>
</div>
<div class="q" id="p_20Ap2_494"> <div class="divNumber">323.</div> <div class="p"> <table class="singleColumn"> <tr> <td> <div class="pN">494</div> <div class="G">Tehi kammehi sukatehi,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṃ dehaṃ,</div> </td> </tr> <tr> <td> <div class="G">tāvatiṃsamagacchahaṃ.</div> </td> </tr> </table> </div>
</div>
<div class="q" id="p_20Ap2_495"> <div class="divNumber">324.</div> <div class="p"> <table class="singleColumn"> <tr> <td> <div class="pN">495</div> <div class="G">Pacchime ca bhave dāni,</div> </td> </tr> <tr> <td> <div class="G">sākalāya puruttame;</div> </td> </tr> <tr> <td> <div class="G">Rañño maddassa dhītāmhi,</div> </td> </tr> <tr> <td> <div class="G">manāpā dayitā piyā.</div> </td> </tr> </table> </div>
</div>
<div class="q" id="p_20Ap2_496"> <div class="divNumber">325.</div> <div class="p"> <table class="singleColumn"> <tr> <td> <div class="pN">496</div> <div class="G">Saha me jātamattamhi,</div> </td> </tr> <tr> <td> <div class="G">khemaṃ tamhi pure ahu;</div> </td> </tr> <tr> <td> <div class="G">Tato khemāti nāmaṃ me,</div> </td> </tr> <tr> <td> <div class="G">guṇato upapajjatha.</div> </td> </tr> </table> </div>
</div>
<div class="q" id="p_20Ap2_497"> <div class="divNumber">326.</div> <div class="p"> <table class="singleColumn"> <tr> <td> <div class="pN">497</div> <div class="G">Yadāhaṃ yobbanaṃ pattā,</div> </td> </tr> <tr> <td> <div class="G">rūpalāvaññabhūsitā;</div> </td> </tr> <tr> <td> <div class="G">Tadā adāsi maṃ tāto,</div> </td> </tr> <tr> <td> <div class="G">bimbisārassa rājino.</div> </td> </tr> </table> </div>
</div>
<div class="q" id="p_20Ap2_498"> <div class="divNumber">327.</div> <div class="p"> <table class="singleColumn"> <tr> <td> <div class="pN">498</div> <div class="G">Tassāhaṃ suppiyā āsiṃ,</div> </td> </tr> <tr> <td> <div class="G">rūpake lāyane ratā;</div> </td> </tr> <tr> <td> <div class="G">Rūpānaṃ dosavādīti,</div> </td> </tr> <tr> <td> <div class="G">na upesiṃ mahādayaṃ.</div> </td> </tr> </table> </div>
</div>
<div class="q" id="p_20Ap2_499"> <div class="divNumber">328.</div> <div class="p"> <table class="singleColumn"> <tr> <td> <div class="pN">499</div> <div class="G">Bimbisāro tadā rājā,</div> </td> </tr> <tr> <td> <div class="G">mamānuggahabuddhiyā;</div> </td> </tr> <tr> <td> <div class="G">Vaṇṇayitvā veḷuvanaṃ,</div> </td> </tr> <tr> <td> <div class="G">gāyake gāpayī mamaṃ.</div> </td> </tr> </table> </div>
</div>
<div class="q" id="p_20Ap2_500"> <div class="divNumber">329.</div> <div class="p"> <table class="singleColumn"> <tr> <td> <div class="pN">500</div> <div class="G">Rammaṃ veḷuvanaṃ yena,</div> </td> </tr> <tr> <td> <div class="G">na diṭṭhaṃ sugatālayaṃ;</div> </td> </tr> <tr> <td> <div class="G">Na tena nandanaṃ diṭṭhaṃ,</div> </td> </tr> <tr> <td> <div class="G">iti maññāmase mayaṃ.</div> </td> </tr> </table> </div>
</div>
<div class="q" id="p_20Ap2_501"> <div class="divNumber">330.</div> <div class="p"> <table class="singleColumn"> <tr> <td> <div class="pN">501</div> <div class="G">Yena veḷuvanaṃ diṭṭhaṃ,</div> </td> </tr> <tr> <td> <div class="G">naranandananandanaṃ;</div> </td> </tr> <tr> <td> <div class="G">Sudiṭṭhaṃ nandanaṃ tena,</div> </td> </tr> <tr> <td> <div class="G">amarindasunandanaṃ.</div> </td> </tr> </table> </div>
</div>
<div class="q" id="p_20Ap2_502"> <div class="divNumber">331.</div> <div class="p"> <table class="singleColumn"> <tr> <td> <div class="pN">502</div> <div class="G">Vihāya nandanaṃ devā,</div> </td> </tr> <tr> <td> <div class="G">otaritvā mahītalaṃ;</div> </td> </tr> <tr> <td> <div class="G">Rammaṃ veḷuvanaṃ disvā,</div> </td> </tr> <tr> <td> <div class="G">na tappanti suvimhitā.</div> </td> </tr> </table> </div>
</div>
<div class="q" id="p_20Ap2_503"> <div class="divNumber">332.</div> <div class="p"> <table class="singleColumn"> <tr> <td> <div class="pN">503</div> <div class="G">Rājapuññena nibbattaṃ,</div> </td> </tr> <tr> <td> <div class="G">buddhapuññena bhūsitaṃ;</div> </td> </tr> <tr> <td> <div class="G">Ko vattā tassa nissesaṃ,</div> </td> </tr> <tr> <td> <div class="G">vanassa guṇasañcayaṃ.</div> </td> </tr> </table> </div>
</div>
<div class="q" id="p_20Ap2_504"> <div class="divNumber">333.</div> <div class="p"> <table class="singleColumn"> <tr> <td> <div class="pN">504</div> <div class="G">Taṃ sutvā vanasamiddhaṃ,</div> </td> </tr> <tr> <td> <div class="G">mama sotamanoharaṃ;</div> </td> </tr> <tr> <td> <div class="G">Daṭṭhukāmā tamuyyānaṃ,</div> </td> </tr> <tr> <td> <div class="G">rañño ārocayiṃ tadā.</div> </td> </tr> </table> </div>
</div>
<div class="q" id="p_20Ap2_505"> <div class="divNumber">334.</div> <div class="p"> <table class="singleColumn"> <tr> <td> <div class="pN">505</div> <div class="G">Mahatā parivārena,</div> </td> </tr> <tr> <td> <div class="G">tadā ca so mahīpati;</div> </td> </tr> <tr> <td> <div class="G">Maṃ pesesi tamuyyānaṃ,</div> </td> </tr> <tr> <td> <div class="G">dassanāya samussukaṃ.</div> </td> </tr> </table> </div>
</div>
<div class="q" id="p_20Ap2_506"> <div class="divNumber">335.</div> <div class="p"> <table class="singleColumn"> <tr> <td> <div class="pN">506</div> <div class="G">‘Gaccha passa mahābhoge,</div> </td> </tr> <tr> <td> <div class="G">vanaṃ nettarasāyanaṃ;</div> </td> </tr> <tr> <td> <div class="G">Yaṃ sadā bhāti siriyā,</div> </td> </tr> <tr> <td> <div class="G">sugatābhānurañjitaṃ’.</div> </td> </tr> </table> </div>
</div>
<div class="q" id="p_20Ap2_507"> <div class="divNumber">336.</div> <div class="p"> <table class="singleColumn"> <tr> <td> <div class="pN">507</div> <div class="G">‘Yadā ca piṇḍāya muni,</div> </td> </tr> <tr> <td> <div class="G">giribbajapuruttamaṃ;</div> </td> </tr> <tr> <td> <div class="G">Paviṭṭhohaṃ tadāyeva,</div> </td> </tr> <tr> <td> <div class="G">vanaṃ daṭṭhumupāgamiṃ’.</div> </td> </tr> </table> </div>
</div>
<div class="q" id="p_20Ap2_508"> <div class="divNumber">337.</div> <div class="p"> <table class="singleColumn"> <tr> <td> <div class="pN">508</div> <div class="G">Tadā taṃ phullavipinaṃ,</div> </td> </tr> <tr> <td> <div class="G">nānābhamarakūjitaṃ;</div> </td> </tr> <tr> <td> <div class="G">Kokilāgītasahitaṃ,</div> </td> </tr> <tr> <td> <div class="G">mayūragaṇanaccitaṃ.</div> </td> </tr> </table> </div>
</div>
<div class="q" id="p_20Ap2_509"> <div class="divNumber">338.</div> <div class="p"> <table class="singleColumn"> <tr> <td> <div class="pN">509</div> <div class="G">Appasaddamanākiṇṇaṃ,</div> </td> </tr> <tr> <td> <div class="G">nānācaṅkamabhūsitaṃ;</div> </td> </tr> <tr> <td> <div class="G">Kuṭimaṇḍapasaṃkiṇṇaṃ,</div> </td> </tr> <tr> <td> <div class="G">yogīvaravirājitaṃ.</div> </td> </tr> </table> </div>
</div>
<div class="q" id="p_20Ap2_510"> <div class="divNumber">339.</div> <div class="p"> <table class="singleColumn"> <tr> <td> <div class="pN">510</div> <div class="G">Vicarantī amaññissaṃ,</div> </td> </tr> <tr> <td> <div class="G">‘saphalaṃ nayanaṃ mama’;</div> </td> </tr> <tr> <td> <div class="G">Tatthāpi taruṇaṃ bhikkhuṃ,</div> </td> </tr> <tr> <td> <div class="G">yuttaṃ disvā vicintayiṃ.</div> </td> </tr> </table> </div>
</div>
<div class="q" id="p_20Ap2_511"> <div class="divNumber">340.</div> <div class="p"> <table class="singleColumn"> <tr> <td> <div class="pN">511</div> <div class="G">‘Īdise vipine ramme,</div> </td> </tr> <tr> <td> <div class="G">ṭhitoyaṃ navayobbane;</div> </td> </tr> <tr> <td> <div class="G">Vasantamiva kantena,</div> </td> </tr> <tr> <td> <div class="G">rūpena ca samanvito.</div> </td> </tr> </table> </div>
</div>
<div class="q" id="p_20Ap2_512"> <div class="divNumber">341.</div> <div class="p"> <table class="singleColumn"> <tr> <td> <div class="pN">512</div> <div class="G">Nisinno rukkhamūlamhi,</div> </td> </tr> <tr> <td> <div class="G">muṇḍo saṅghāṭipāruto;</div> </td> </tr> <tr> <td> <div class="G">Jhāyate vatayaṃ bhikkhu,</div> </td> </tr> <tr> <td> <div class="G">hitvā visayajaṃ ratiṃ.</div> </td> </tr> </table> </div>
</div>
<div class="q" id="p_20Ap2_513"> <div class="divNumber">342.</div> <div class="p"> <table class="singleColumn"> <tr> <td> <div class="pN">513</div> <div class="G">Nanu nāma gahaṭṭhena,</div> </td> </tr> <tr> <td> <div class="G">kāmaṃ bhutvā yathāsukhaṃ;</div> </td> </tr> <tr> <td> <div class="G">Pacchā jiṇṇena dhammoyaṃ,</div> </td> </tr> <tr> <td> <div class="G">caritabbo subhaddako’.</div> </td> </tr> </table> </div>
</div>
<div class="q" id="p_20Ap2_514"> <div class="divNumber">343.</div> <div class="p"> <table class="singleColumn"> <tr> <td> <div class="pN">514</div> <div class="G">‘Suññakan’ti viditvāna,</div> </td> </tr> <tr> <td> <div class="G">‘gandhagehaṃ jinālayaṃ’;</div> </td> </tr> <tr> <td> <div class="G">Upetvā jinamaddakkhaṃ,</div> </td> </tr> <tr> <td> <div class="G">udayantaṃva bhākaraṃ.</div> </td> </tr> </table> </div>
</div>
<div class="q" id="p_20Ap2_515"> <div class="divNumber">344.</div> <div class="p"> <table class="singleColumn"> <tr> <td> <div class="pN">515</div> <div class="G">Ekakaṃ sukhamāsīnaṃ,</div> </td> </tr> <tr> <td> <div class="G">bījamānaṃ varitthiyā;</div> </td> </tr> <tr> <td> <div class="G">Disvānevaṃ vicintesiṃ,</div> </td> </tr> <tr> <td> <div class="G">‘nāyaṃ lūkho narāsabho.</div> </td> </tr> </table> </div>
</div>
<div class="q" id="p_20Ap2_516"> <div class="divNumber">345.</div> <div class="p"> <table class="singleColumn"> <tr> <td> <div class="pN">516</div> <div class="G">Sā kaññā kanakābhāsā,</div> </td> </tr> <tr> <td> <div class="G">padumānanalocanā;</div> </td> </tr> <tr> <td> <div class="G">Bimboṭṭhī kundadasanā,</div> </td> </tr> <tr> <td> <div class="G">manonettarasāyanā.</div> </td> </tr> </table> </div>
</div>
<div class="q" id="p_20Ap2_517"> <div class="divNumber">346.</div> <div class="p"> <table class="singleColumn"> <tr> <td> <div class="pN">517</div> <div class="G">Hemadolābhasavanā,</div> </td> </tr> <tr> <td> <div class="G">kalikākārasutthanī;</div> </td> </tr> <tr> <td> <div class="G">Vedimajjhāva sussoṇī,</div> </td> </tr> <tr> <td> <div class="G">rambhoru cārubhūsanā.</div> </td> </tr> </table> </div>
</div>
<div class="q" id="p_20Ap2_518"> <div class="divNumber">347.</div> <div class="p"> <table class="singleColumn"> <tr> <td> <div class="pN">518</div> <div class="G">Rattaṃsakupasambyānā,</div> </td> </tr> <tr> <td> <div class="G">nīlamaṭṭhanivāsanā;</div> </td> </tr> <tr> <td> <div class="G">Atappaneyyarūpena,</div> </td> </tr> <tr> <td> <div class="G">hāsabhāvasamanvitā’.</div> </td> </tr> </table> </div>
</div>
<div class="q" id="p_20Ap2_519"> <div class="divNumber">348.</div> <div class="p"> <table class="singleColumn"> <tr> <td> <div class="pN">519</div> <div class="G">Disvā tamevaṃ cintesiṃ,</div> </td> </tr> <tr> <td> <div class="G">‘ahoyamabhirūpinī;</div> </td> </tr> <tr> <td> <div class="G">Na mayānena nettena,</div> </td> </tr> <tr> <td> <div class="G">diṭṭhapubbā kudācanaṃ’.</div> </td> </tr> </table> </div>
</div>
<div class="q" id="p_20Ap2_520"> <div class="divNumber">349.</div> <div class="p"> <table class="singleColumn"> <tr> <td> <div class="pN">520</div> <div class="G">Tato jarābhibhūtā sā,</div> </td> </tr> <tr> <td> <div class="G">vivaṇṇā vikatānanā;</div> </td> </tr> <tr> <td> <div class="G">Bhinnadantā setasirā,</div> </td> </tr> <tr> <td> <div class="G">salālā vadanāsuci.</div> </td> </tr> </table> </div>
</div>
<div class="q" id="p_20Ap2_521"> <div class="divNumber">350.</div> <div class="p"> <table class="singleColumn"> <tr> <td> <div class="pN">521</div> <div class="G">Saṃkhittakaṇṇā setakkhī,</div> </td> </tr> <tr> <td> <div class="G">lambāsubhapayodharā;</div> </td> </tr> <tr> <td> <div class="G">Valivitatasabbaṅgī,</div> </td> </tr> <tr> <td> <div class="G">sirāvitatadehinī.</div> </td> </tr> </table> </div>
</div>
<div class="q" id="p_20Ap2_522"> <div class="divNumber">351.</div> <div class="p"> <table class="singleColumn"> <tr> <td> <div class="pN">522</div> <div class="G">Nataṅgā daṇḍadutiyā,</div> </td> </tr> <tr> <td> <div class="G">upphāsulikatā kisā;</div> </td> </tr> <tr> <td> <div class="G">Pavedhamānā patitā,</div> </td> </tr> <tr> <td> <div class="G">nissasantī muhuṃ muhuṃ.</div> </td> </tr> </table> </div>
</div>
<div class="q" id="p_20Ap2_523"> <div class="divNumber">352.</div> <div class="p"> <table class="singleColumn"> <tr> <td> <div class="pN">523</div> <div class="G">Tato me āsi saṃvego,</div> </td> </tr> <tr> <td> <div class="G">abbhuto lomahaṃsano;</div> </td> </tr> <tr> <td> <div class="G">‘Dhiratthu rūpaṃ asuciṃ,</div> </td> </tr> <tr> <td> <div class="G">ramante yattha bālisā’.</div> </td> </tr> </table> </div>
</div>
<div class="q" id="p_20Ap2_524"> <div class="divNumber">353.</div> <div class="p"> <table class="singleColumn"> <tr> <td> <div class="pN">524</div> <div class="G">Tadā mahākāruṇiko,</div> </td> </tr> <tr> <td> <div class="G">disvā saṃviggamānasaṃ;</div> </td> </tr> <tr> <td> <div class="G">Udaggacitto sugato,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_20Ap2_525"> <div class="divNumber">354.</div> <div class="p"> <table class="singleColumn"> <tr> <td> <div class="pN">525</div> <div class="G">‘Āturaṃ asuciṃ pūtiṃ,</div> </td> </tr> <tr> <td> <div class="G">passa kheme samussayaṃ;</div> </td> </tr> <tr> <td> <div class="G">Uggharantaṃ paggharantaṃ,</div> </td> </tr> <tr> <td> <div class="G">bālānaṃ abhinanditaṃ.</div> </td> </tr> </table> </div>
</div>
<div class="q" id="p_20Ap2_526"> <div class="divNumber">355.</div> <div class="p"> <table class="singleColumn"> <tr> <td> <div class="pN">526</div> <div class="G">Asubhāya cittaṃ bhāvehi,</div> </td> </tr> <tr> <td> <div class="G">ekaggaṃ susamāhitaṃ;</div> </td> </tr> <tr> <td> <div class="G">Sati kāyagatā tyatthu,</div> </td> </tr> <tr> <td> <div class="G">nibbidā bahulā bhava.</div> </td> </tr> </table> </div>
</div>
<div class="q" id="p_20Ap2_527"> <div class="divNumber">356.</div> <div class="p"> <table class="singleColumn"> <tr> <td> <div class="pN">527</div> <div class="G">Yathā idaṃ tathā etaṃ,</div> </td> </tr> <tr> <td> <div class="G">yathā etaṃ tathā idaṃ;</div> </td> </tr> <tr> <td> <div class="G">Ajjhattañca bahiddhā ca,</div> </td> </tr> <tr> <td> <div class="G">kāye chandaṃ virājaya.</div> </td> </tr> </table> </div>
</div>
<div class="q" id="p_20Ap2_528"> <div class="divNumber">357.</div> <div class="p"> <table class="singleColumn"> <tr> <td> <div class="pN">528</div> <div class="G">Animittañca bhāvehi,</div> </td> </tr> <tr> <td> <div class="G">mānānusayamujjaha;</div> </td> </tr> <tr> <td> <div class="G">Tato mānābhisamayā,</div> </td> </tr> <tr> <td> <div class="G">upasantā carissasi.</div> </td> </tr> </table> </div>
</div>
<div class="q" id="p_20Ap2_529"> <div class="divNumber">358.</div> <div class="p"> <table class="singleColumn"> <tr> <td> <div class="pN">529</div> <div class="G">Ye rāgarattānupatanti sotaṃ,</div> </td> </tr> <tr> <td> <div class="G">Sayaṃ kataṃ makkaṭakova jālaṃ;</div> </td> </tr> <tr> <td> <div class="G">Etampi chetvāna paribbajanti,</div> </td> </tr> <tr> <td> <div class="G">Anapekkhino kāmasukhaṃ pahāya’.</div> </td> </tr> </table> </div>
</div>
<div class="q" id="p_20Ap2_530"> <div class="divNumber">359.</div> <div class="p"> <table class="singleColumn"> <tr> <td> <div class="pN">530</div> <div class="G">Tato kallitacittaṃ maṃ,</div> </td> </tr> <tr> <td> <div class="G">ñatvāna narasārathi;</div> </td> </tr> <tr> <td> <div class="G">Mahānidānaṃ desesi,</div> </td> </tr> <tr> <td> <div class="G">suttantaṃ vinayāya me.</div> </td> </tr> </table> </div>
</div>
<div class="q" id="p_20Ap2_531"> <div class="divNumber">360.</div> <div class="p"> <table class="singleColumn"> <tr> <td> <div class="pN">531</div> <div class="G">Sutvā suttantaseṭṭhaṃ taṃ,</div> </td> </tr> <tr> <td> <div class="G">pubbasaññamanussariṃ;</div> </td> </tr> <tr> <td> <div class="G">Tattha ṭhitāvahaṃ santī,</div> </td> </tr> <tr> <td> <div class="G">dhammacakkhuṃ visodhayiṃ.</div> </td> </tr> </table> </div>
</div>
<div class="q" id="p_20Ap2_532"> <div class="divNumber">361.</div> <div class="p"> <table class="singleColumn"> <tr> <td> <div class="pN">532</div> <div class="G">Nipatitvā mahesissa,</div> </td> </tr> <tr> <td> <div class="G">pādamūlamhi tāvade;</div> </td> </tr> <tr> <td> <div class="G">Accayaṃ desanatthāya,</div> </td> </tr> <tr> <td> <div class="G">idaṃ vacanamabraviṃ.</div> </td> </tr> </table> </div>
</div>
<div class="q" id="p_20Ap2_533"> <div class="divNumber">362.</div> <div class="p"> <table class="singleColumn"> <tr> <td> <div class="pN">533</div> <div class="G">‘Namo te sabbadassāvī,</div> </td> </tr> <tr> <td> <div class="G">namo te karuṇākara;</div> </td> </tr> <tr> <td> <div class="G">Namo te tiṇṇasaṃsāra,</div> </td> </tr> <tr> <td> <div class="G">namo te amataṃdada.</div> </td> </tr> </table> </div>
</div>
<div class="q" id="p_20Ap2_534"> <div class="divNumber">363.</div> <div class="p"> <table class="singleColumn"> <tr> <td> <div class="pN">534</div> <div class="G">Diṭṭhigahanapakkhandā,</div> </td> </tr> <tr> <td> <div class="G">kāmarāgavimohitā;</div> </td> </tr> <tr> <td> <div class="G">Tayā sammā upāyena,</div> </td> </tr> <tr> <td> <div class="G">vinītā vinaye ratā.</div> </td> </tr> </table> </div>
</div>
<div class="q" id="p_20Ap2_535"> <div class="divNumber">364.</div> <div class="p"> <table class="singleColumn"> <tr> <td> <div class="pN">535</div> <div class="G">Adassanena vibhogā,</div> </td> </tr> <tr> <td> <div class="G">tādisānaṃ mahesinaṃ;</div> </td> </tr> <tr> <td> <div class="G">Anubhonti mahādukkhaṃ,</div> </td> </tr> <tr> <td> <div class="G">sattā saṃsārasāgare.</div> </td> </tr> </table> </div>
</div>
<div class="q" id="p_20Ap2_536"> <div class="divNumber">365.</div> <div class="p"> <table class="singleColumn"> <tr> <td> <div class="pN">536</div> <div class="G">Yadāhaṃ lokasaraṇaṃ,</div> </td> </tr> <tr> <td> <div class="G">araṇaṃ araṇantaguṃ;</div> </td> </tr> <tr> <td> <div class="G">Nāddasāmi adūraṭṭhaṃ,</div> </td> </tr> <tr> <td> <div class="G">desayāmi tamaccayaṃ.</div> </td> </tr> </table> </div>
</div>
<div class="q" id="p_20Ap2_537"> <div class="divNumber">366.</div> <div class="p"> <table class="singleColumn"> <tr> <td> <div class="pN">537</div> <div class="G">Mahāhitaṃ varadadaṃ,</div> </td> </tr> <tr> <td> <div class="G">ahitoti visaṅkitā;</div> </td> </tr> <tr> <td> <div class="G">Nopesiṃ rūpaniratā,</div> </td> </tr> <tr> <td> <div class="G">desayāmi tamaccayaṃ’.</div> </td> </tr> </table> </div>
</div>
<div class="q" id="p_20Ap2_538"> <div class="divNumber">367.</div> <div class="p"> <table class="singleColumn"> <tr> <td> <div class="pN">538</div> <div class="G">Tadā madhuranigghoso,</div> </td> </tr> <tr> <td> <div class="G">mahākāruṇiko jino;</div> </td> </tr> <tr> <td> <div class="G">Avoca tiṭṭha khemeti,</div> </td> </tr> <tr> <td> <div class="G">siñcanto amatena maṃ.</div> </td> </tr> </table> </div>
</div>
<div class="q" id="p_20Ap2_539"> <div class="divNumber">368.</div> <div class="p"> <table class="singleColumn"> <tr> <td> <div class="pN">539</div> <div class="G">Tadā paṇamya sirasā,</div> </td> </tr> <tr> <td> <div class="G">katvā ca naṃ padakkhiṇaṃ;</div> </td> </tr> <tr> <td> <div class="G">Gantvā disvā narapatiṃ,</div> </td> </tr> <tr> <td> <div class="G">idaṃ vacanamabraviṃ.</div> </td> </tr> </table> </div>
</div>
<div class="q" id="p_20Ap2_540"> <div class="divNumber">369.</div> <div class="p"> <table class="singleColumn"> <tr> <td> <div class="pN">540</div> <div class="G">‘Aho sammā upāyo te,</div> </td> </tr> <tr> <td> <div class="G">cintitoyamarindama;</div> </td> </tr> <tr> <td> <div class="G">Vanadassanakāmāya,</div> </td> </tr> <tr> <td> <div class="G">diṭṭho nibbānato muni.</div> </td> </tr> </table> </div>
</div>
<div class="q" id="p_20Ap2_541"> <div class="divNumber">370.</div> <div class="p"> <table class="singleColumn"> <tr> <td> <div class="pN">541</div> <div class="G">Yadi te ruccate rāja,</div> </td> </tr> <tr> <td> <div class="G">sāsane tassa tādino;</div> </td> </tr> <tr> <td> <div class="G">Pabbajissāmi rūpehaṃ,</div> </td> </tr> <tr> <td> <div class="G">nibbinnā munivāṇinā’.</div> </td> </tr> </table> </div>
</div>
<div class="CENTER" id="p_20Ap2_542">
<span class="pN">542</span>Dutiyaṃ bhāṇavāraṃ.</div>
<div class="q" id="p_20Ap2_543"> <div class="divNumber">371.</div> <div class="p"> <table class="singleColumn"> <tr> <td> <div class="pN">543</div> <div class="G">Añjaliṃ paggahetvāna,</div> </td> </tr> <tr> <td> <div class="G">tadāha sa mahīpati;</div> </td> </tr> <tr> <td> <div class="G">‘Anujānāmi te bhadde,</div> </td> </tr> <tr> <td> <div class="G">pabbajjā tava sijjhatu’.</div> </td> </tr> </table> </div>
</div>
<div class="q" id="p_20Ap2_544"> <div class="divNumber">372.</div> <div class="p"> <table class="singleColumn"> <tr> <td> <div class="pN">544</div> <div class="G">Pabbajitvā tadā cāhaṃ,</div> </td> </tr> <tr> <td> <div class="G">addhamāse upaṭṭhite;</div> </td> </tr> <tr> <td> <div class="G">Dīpodayañca bhedañca,</div> </td> </tr> <tr> <td> <div class="G">disvā saṃviggamānasā.</div> </td> </tr> </table> </div>
</div>
<div class="q" id="p_20Ap2_545"> <div class="divNumber">373.</div> <div class="p"> <table class="singleColumn"> <tr> <td> <div class="pN">545</div> <div class="G">Nibbinnā sabbasaṅkhāre,</div> </td> </tr> <tr> <td> <div class="G">paccayākārakovidā;</div> </td> </tr> <tr> <td> <div class="G">Caturoghe atikkamma,</div> </td> </tr> <tr> <td> <div class="G">arahattamapāpuṇiṃ.</div> </td> </tr> </table> </div>
</div>
<div class="q" id="p_20Ap2_546"> <div class="divNumber">374.</div> <div class="p"> <table class="singleColumn"> <tr> <td> <div class="pN">546</div> <div class="G">Iddhīsu ca vasī āsiṃ,</div> </td> </tr> <tr> <td> <div class="G">dibbāya sotadhātuyā;</div> </td> </tr> <tr> <td> <div class="G">Cetopariyañāṇassa,</div> </td> </tr> <tr> <td> <div class="G">vasī cāpi bhavāmahaṃ.</div> </td> </tr> </table> </div>
</div>
<div class="q" id="p_20Ap2_547"> <div class="divNumber">375.</div> <div class="p"> <table class="singleColumn"> <tr> <td> <div class="pN">547</div> <div class="G">Pubbenivāsaṃ jānāmi,</div> </td> </tr> <tr> <td> <div class="G">dibbacakkhu visodhitaṃ;</div> </td> </tr> <tr> <td> <div class="G">Sabbāsavā parikkhīṇā,</div> </td> </tr> <tr> <td> <div class="G">natthi dāni punabbhavo.</div> </td> </tr> </table> </div>
</div>
<div class="q" id="p_20Ap2_548"> <div class="divNumber">376.</div> <div class="p"> <table class="singleColumn"> <tr> <td> <div class="pN">548</div> <div class="G">Atthadhammaniruttīsu,</div> </td> </tr> <tr> <td> <div class="G">paṭibhāne tatheva ca;</div> </td> </tr> <tr> <td> <div class="G">Parisuddhaṃ mama ñāṇaṃ,</div> </td> </tr> <tr> <td> <div class="G">uppannaṃ buddhasāsane.</div> </td> </tr> </table> </div>
</div>
<div class="q" id="p_20Ap2_549"> <div class="divNumber">377.</div> <div class="p"> <table class="singleColumn"> <tr> <td> <div class="pN">549</div> <div class="G">Kusalāhaṃ visuddhīsu,</div> </td> </tr> <tr> <td> <div class="G">kathāvatthuvisāradā;</div> </td> </tr> <tr> <td> <div class="G">Abhidhammanayaññū ca,</div> </td> </tr> <tr> <td> <div class="G">vasippattāmhi sāsane.</div> </td> </tr> </table> </div>
</div>
<div class="q" id="p_20Ap2_550"> <div class="divNumber">378.</div> <div class="p"> <table class="singleColumn"> <tr> <td> <div class="pN">550</div> <div class="G">Tato toraṇavatthusmiṃ,</div> </td> </tr> <tr> <td> <div class="G">raññā kosalasāminā;</div> </td> </tr> <tr> <td> <div class="G">Pucchitā nipuṇe pañhe,</div> </td> </tr> <tr> <td> <div class="G">byākarontī yathātathaṃ.</div> </td> </tr> </table> </div>
</div>
<div class="q" id="p_20Ap2_551"> <div class="divNumber">379.</div> <div class="p"> <table class="singleColumn"> <tr> <td> <div class="pN">551</div> <div class="G">Tadā sa rājā sugataṃ,</div> </td> </tr> <tr> <td> <div class="G">upasaṅkamma pucchatha;</div> </td> </tr> <tr> <td> <div class="G">Tatheva buddho byākāsi,</div> </td> </tr> <tr> <td> <div class="G">yathā te byākatā mayā.</div> </td> </tr> </table> </div>
</div>
<div class="q" id="p_20Ap2_552"> <div class="divNumber">380.</div> <div class="p"> <table class="singleColumn"> <tr> <td> <div class="pN">552</div> <div class="G">Jino tasmiṃ guṇe tuṭṭho,</div> </td> </tr> <tr> <td> <div class="G">etadagge ṭhapesi maṃ;</div> </td> </tr> <tr> <td> <div class="G">Mahāpaññānamaggāti,</div> </td> </tr> <tr> <td> <div class="G">bhikkhunīnaṃ naruttamo.</div> </td> </tr> </table> </div>
</div>
<div class="q" id="p_20Ap2_553"> <div class="divNumber">381.</div> <div class="p"> <table class="singleColumn"> <tr> <td> <div class="pN">553</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavā.</div> </td> </tr> </table> </div>
</div>
<div class="q" id="p_20Ap2_554"> <div class="divNumber">382.</div> <div class="p"> <table class="singleColumn"> <tr> <td> <div class="pN">554</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap2_555"> <div class="divNumber">383.</div> <div class="p"> <table class="singleColumn"> <tr> <td> <div class="pN">555</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap2_556"> <div class="p">
<span class="pN">556</span>Itthaṃ sudaṃ khemā bhikkhunī imā gāthāyo abhāsitthāti. </div>
</div>
<div class="CENTER" id="p_20Ap2_557">
<span class="pN">557</span>Khemātheriyāpadānaṃ aṭṭhamaṃ.</div>
</html>
