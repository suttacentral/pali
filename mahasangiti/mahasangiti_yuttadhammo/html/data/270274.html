<html>
<div class="i">3.5.2 Aññamaññapaccayakathā</div>
<div class="h">Anusayapaṇṇāsaka</div>
<div class="h">Pannarasamavagga</div>
<div class="h">Aññamaññapaccayakathā</div>
<div class="q" id="p_32Kv_2292"> <div class="divNumber">718.</div> <div class="p">
<span class="pN">2292</span>๐ Avijjāpaccayāva saṅkhārā, na vattabbaṃ—  “saṅkhārapaccayāpi avijjā”ti? Āmantā. Nanu avijjā saṅkhārena sahajātāti? Āmantā. Hañci avijjā saṅkhārena sahajātā, tena vata re vattabbe—  “avijjāpaccayāpi saṅkhārā, saṅkhārapaccayāpi avijjā”ti. </div>
</div>
<div class="q" id="p_32Kv_2293"> <div class="p">
<span class="pN">2293</span>๐ Taṇhāpaccayāva upādānaṃ, na vattabbaṃ—  “upādānapaccayāpi taṇhā”ti? Āmantā. Nanu taṇhā upādānena sahajātāti? Āmantā. Hañci taṇhā upādānena sahajātā, tena vata re vattabbe—  “taṇhāpaccayāpi upādānaṃ, upādānapaccayāpi taṇhā”ti. </div>
</div>
<div class="q" id="p_32Kv_2294"> <div class="divNumber">719.</div> <div class="p">
<span class="pN">2294</span>× “Jarāmaraṇapaccayā, bhikkhave, jāti, jātipaccayā bhavo”ti—  attheva suttantoti? Natthi. Tena hi avijjāpaccayāva saṅkhārā, na vattabbaṃ—  “saṅkhārapaccayāpi avijjā”ti. Taṇhāpaccayāva upādānaṃ, na vattabbaṃ—  “upādānapaccayāpi taṇhā”ti. </div>
</div>
<div class="q" id="p_32Kv_2295"> <div class="p">
<span class="pN">2295</span>๐ “Viññāṇapaccayā, bhikkhave, nāmarūpaṃ, nāmarūpapaccayāpi viññāṇan”ti—  attheva suttantoti? Āmantā. Tena hi avijjāpaccayāpi saṅkhārā, saṅkhārapaccayāpi avijjā; taṇhāpaccayāpi upādānaṃ, upādānapaccayāpi taṇhāti. </div>
</div>
<div class="CENTER" id="p_32Kv_2296">
<span class="pN">2296</span>Aññamaññapaccayakathā niṭṭhitā.</div>
</html>
