<html>
<div class="i">1.10.2 Vedanānupassanā</div>
<div class="h">Mūlapariyāyavagga</div>
<div class="h">Mahāsatipaṭṭhānasutta</div>
<div class="h">Vedanānupassanā</div>
<div class="q" id="p_9M_336"> <div class="divNumber">113.</div> <div class="p">
<span class="pN">336</span>Kathañca, bhikkhave, bhikkhu vedanāsu vedanānupassī viharati? Idha, bhikkhave, bhikkhu sukhaṃ vā vedanaṃ vedayamāno ‘sukhaṃ vedanaṃ vedayāmī’ti pajānāti. (1) </div>
</div>
<div class="q" id="p_9M_337"> <div class="p">
<span class="pN">337</span>Dukkhaṃ vā vedanaṃ vedayamāno ‘dukkhaṃ vedanaṃ vedayāmī’ti pajānāti. (2) </div>
</div>
<div class="q" id="p_9M_338"> <div class="p">
<span class="pN">338</span>Adukkhamasukhaṃ vā vedanaṃ vedayamāno ‘adukkhamasukhaṃ vedanaṃ vedayāmī’ti pajānāti. (3) </div>
</div>
<div class="q" id="p_9M_339"> <div class="p">
<span class="pN">339</span>Sāmisaṃ vā sukhaṃ vedanaṃ vedayamāno ‘sāmisaṃ sukhaṃ vedanaṃ vedayāmī’ti pajānāti. (4) </div>
</div>
<div class="q" id="p_9M_340"> <div class="p">
<span class="pN">340</span>Nirāmisaṃ vā sukhaṃ vedanaṃ vedayamāno ‘nirāmisaṃ sukhaṃ vedanaṃ vedayāmī’ti pajānāti. (5) </div>
</div>
<div class="q" id="p_9M_341"> <div class="p">
<span class="pN">341</span>Sāmisaṃ vā dukkhaṃ vedanaṃ vedayamāno ‘sāmisaṃ dukkhaṃ vedanaṃ vedayāmī’ti pajānāti. (6) </div>
</div>
<div class="q" id="p_9M_342"> <div class="p">
<span class="pN">342</span>Nirāmisaṃ vā dukkhaṃ vedanaṃ vedayamāno ‘nirāmisaṃ dukkhaṃ vedanaṃ vedayāmī’ti pajānāti. (7) </div>
</div>
<div class="q" id="p_9M_343"> <div class="p">
<span class="pN">343</span>Sāmisaṃ vā adukkhamasukhaṃ vedanaṃ vedayamāno ‘sāmisaṃ adukkhamasukhaṃ vedanaṃ vedayāmī’ti pajānāti. (8) </div>
</div>
<div class="q" id="p_9M_344"> <div class="p">
<span class="pN">344</span>Nirāmisaṃ vā adukkhamasukhaṃ vedanaṃ vedayamāno ‘nirāmisaṃ adukkhamasukhaṃ vedanaṃ vedayāmī’ti pajānāti. (9) </div>
</div>
<div class="q" id="p_9M_345"> <div class="p">
<span class="pN">345</span>Iti ajjhattaṃ vā vedanāsu vedanānupassī viharati, bahiddhā vā vedanāsu vedanānupassī viharati, ajjhattabahiddhā vā vedanāsu vedanānupassī viharati; samudayadhammānupassī vā vedanāsu viharati, vayadhammānupassī vā vedanāsu viharati, samudayavayadhammānupassī vā vedanāsu viharati. ‘Atthi vedanā’ti vā panassa sati paccupaṭṭhitā hoti. Yāvadeva ñāṇamattāya paṭissatimattāya anissito ca viharati, na ca kiñci loke upādiyati. Evampi kho, bhikkhave, bhikkhu vedanāsu vedanānupassī viharati. </div>
</div>
<div class="CENTER" id="p_9M_346">
<span class="pN">346</span>Vedanānupassanā niṭṭhitā.</div>
</html>
