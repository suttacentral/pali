<html>
<div class="i">9.1.8 Kulagharaṇīsutta</div>
<div class="h">Vanasaṃyutta</div>
<div class="h">Vanavagga</div>
<div class="h">Kulagharaṇīsutta</div>
<div class="q" id="p_12S1_1412"> <div class="divNumber">228.</div> <div class="p">
<span class="pN">1412</span>Ekaṃ samayaṃ aññataro bhikkhu kosalesu viharati aññatarasmiṃ vanasaṇḍe. Tena kho pana samayena so bhikkhu aññatarasmiṃ kule ativelaṃ ajjhogāḷhappatto viharati. Atha kho yā tasmiṃ vanasaṇḍe adhivatthā devatā tassa bhikkhuno anukampikā atthakāmā taṃ bhikkhuṃ saṃvejetukāmā yā tasmiṃ kule kulagharaṇī, tassā vaṇṇaṃ abhinimminitvā yena so bhikkhu tenupasaṅkami; upasaṅkamitvā taṃ bhikkhuṃ gāthāya ajjhabhāsi—  </div>
</div>
<div class="q" id="p_12S1_1413"> <div class="p"> <table class="singleColumn"> <tr> <td> <div class="pN">1413</div> <div class="G">“Nadītīresu saṇṭhāne,</div> </td> </tr> <tr> <td> <div class="G">sabhāsu rathiyāsu ca;</div> </td> </tr> <tr> <td> <div class="G">Janā saṅgamma mantenti,</div> </td> </tr> <tr> <td> <div class="G">mañca tañca kimantaran”ti.</div> </td> </tr> </table> </div>
</div>
<div class="q" id="p_12S1_1414"> <div class="p"> <table class="singleColumn"> <tr> <td> <div class="pN">1414</div> <div class="G">“Bahūhi saddā paccūhā,</div> </td> </tr> <tr> <td> <div class="G">khamitabbā tapassinā;</div> </td> </tr> <tr> <td> <div class="G">Na tena maṅku hotabbaṃ,</div> </td> </tr> <tr> <td> <div class="G">na hi tena kilissati.</div> </td> </tr> </table> </div>
</div>
<div class="q" id="p_12S1_1415"> <div class="p"> <table class="singleColumn"> <tr> <td> <div class="pN">1415</div> <div class="G">Yo ca saddaparittāsī,</div> </td> </tr> <tr> <td> <div class="G">vane vātamigo yathā;</div> </td> </tr> <tr> <td> <div class="G">Lahucittoti taṃ āhu,</div> </td> </tr> <tr> <td> <div class="G">nāssa sampajjate vatan”ti.</div> </td> </tr> </table> </div>
</div>
</html>
