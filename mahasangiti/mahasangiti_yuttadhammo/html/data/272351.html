<html>
<div class="i">3.8 Ariyasaccakathā</div>
<div class="h">Mahāparinibbānasutta</div>
<div class="h">Ariyasaccakathā</div>
<div class="q" id="p_7D_325"> <div class="divNumber">155.</div> <div class="p">
<span class="pN">325</span>Atha kho bhagavā āyasmantaṃ ānandaṃ āmantesi—  “āyāmānanda, yena koṭigāmo tenupasaṅkamissāmā”ti. “Evaṃ, bhante”ti kho āyasmā ānando bhagavato paccassosi. Atha kho bhagavā mahatā bhikkhusaṃghena saddhiṃ yena koṭigāmo tadavasari. Tatra sudaṃ bhagavā koṭigāme viharati. Tatra kho bhagavā bhikkhū āmantesi—  </div>
</div>
<div class="q" id="p_7D_326"> <div class="p">
<span class="pN">326</span>“Catunnaṃ, bhikkhave, ariyasaccānaṃ ananubodhā appaṭivedhā evamidaṃ dīghamaddhānaṃ sandhāvitaṃ saṃsaritaṃ mamañceva tumhākañca. Katamesaṃ catunnaṃ? Dukkhassa, bhikkhave, ariyasaccassa ananubodhā appaṭivedhā evamidaṃ dīghamaddhānaṃ sandhāvitaṃ saṃsaritaṃ mamañceva tumhākañca. Dukkhasamudayassa, bhikkhave, ariyasaccassa ananubodhā appaṭivedhā evamidaṃ dīghamaddhānaṃ sandhāvitaṃ saṃsaritaṃ mamañceva tumhākañca. Dukkhanirodhassa, bhikkhave, ariyasaccassa ananubodhā appaṭivedhā evamidaṃ dīghamaddhānaṃ sandhāvitaṃ saṃsaritaṃ mamañceva tumhākañca. Dukkhanirodhagāminiyā paṭipadāya, bhikkhave, ariyasaccassa ananubodhā appaṭivedhā evamidaṃ dīghamaddhānaṃ sandhāvitaṃ saṃsaritaṃ mamañceva tumhākañca. Tayidaṃ, bhikkhave, dukkhaṃ ariyasaccaṃ anubuddhaṃ paṭividdhaṃ, dukkhasamudayaṃ ariyasaccaṃ anubuddhaṃ paṭividdhaṃ, dukkhanirodhaṃ ariyasaccaṃ anubuddhaṃ paṭividdhaṃ, dukkhanirodhagāminī paṭipadā ariyasaccaṃ anubuddhaṃ paṭividdhaṃ, ucchinnā bhavataṇhā, khīṇā bhavanetti, natthi dāni punabbhavo”ti. Idamavoca bhagavā. Idaṃ vatvāna sugato athāparaṃ etadavoca satthā—  </div>
</div>
<div class="q" id="p_7D_327"> <div class="p"> <table class="singleColumn"> <tr> <td> <div class="pN">327</div> <div class="G">“Catunnaṃ ariyasaccānaṃ,</div> </td> </tr> <tr> <td> <div class="G">yathābhūtaṃ adassanā;</div> </td> </tr> <tr> <td> <div class="G">Saṃsitaṃ dīghamaddhānaṃ,</div> </td> </tr> <tr> <td> <div class="G">tāsu tāsveva jātisu.</div> </td> </tr> </table> </div>
</div>
<div class="q" id="p_7D_328"> <div class="p"> <table class="singleColumn"> <tr> <td> <div class="pN">328</div> <div class="G">Tāni etāni diṭṭhāni,</div> </td> </tr> <tr> <td> <div class="G">bhavanetti samūhatā;</div> </td> </tr> <tr> <td> <div class="G">Ucchinnaṃ mūlaṃ dukkhassa,</div> </td> </tr> <tr> <td> <div class="G">natthi dāni punabbhavo”ti.</div> </td> </tr> </table> </div>
</div>
<div class="q" id="p_7D_329"> <div class="p">
<span class="pN">329</span>Tatrapi sudaṃ bhagavā koṭigāme viharanto etadeva bahulaṃ bhikkhūnaṃ dhammiṃ kathaṃ karoti—  “iti sīlaṃ, iti samādhi, iti paññā. Sīlaparibhāvito samādhi mahapphalo hoti mahānisaṃso. Samādhiparibhāvitā paññā mahapphalā hoti mahānisaṃsā. Paññāparibhāvitaṃ cittaṃ sammadeva āsavehi vimuccati, seyyathidaṃ—  kāmāsavā, bhavāsavā, avijjāsavā”ti. </div>
</div>
</html>
