<html>
<div class="i">1.1 Buddhaapadāna</div>
<div class="h">Buddhavagga</div>
<div class="h">Buddhaapadāna</div>
<div class="q" id="p_20Ap1_2"> <div class="divNumber">1.</div> <div class="p"> <table class="singleColumn"> <tr> <td> <div class="pN">2</div> <div class="G">Tathāgataṃ jetavane vasantaṃ,</div> </td> </tr> <tr> <td> <div class="G">Apucchi vedehamunī nataṅgo;</div> </td> </tr> <tr> <td> <div class="G">“Sabbaññubuddhā kira nāma honti,</div> </td> </tr> <tr> <td> <div class="G">Bhavanti te hetubhi kehi vīra”.</div> </td> </tr> </table> </div>
</div>
<div class="q" id="p_20Ap1_3"> <div class="divNumber">2.</div> <div class="p"> <table class="singleColumn"> <tr> <td> <div class="pN">3</div> <div class="G">Tadāha sabbaññuvaro mahesī,</div> </td> </tr> <tr> <td> <div class="G">Ānandabhaddaṃ madhurassarena;</div> </td> </tr> <tr> <td> <div class="G">“Ye pubbabuddhesu katādhikārā,</div> </td> </tr> <tr> <td> <div class="G">Aladdhamokkhā jinasāsanesu.</div> </td> </tr> </table> </div>
</div>
<div class="q" id="p_20Ap1_4"> <div class="divNumber">3.</div> <div class="p"> <table class="singleColumn"> <tr> <td> <div class="pN">4</div> <div class="G">Teneva sambodhimukhena dhīrā,</div> </td> </tr> <tr> <td> <div class="G">Ajjhāsayenāpi mahābalena;</div> </td> </tr> <tr> <td> <div class="G">Paññāya tejena sutikkhapaññā,</div> </td> </tr> <tr> <td> <div class="G">Sabbaññubhāvaṃ anupāpuṇanti.</div> </td> </tr> </table> </div>
</div>
<div class="q" id="p_20Ap1_5"> <div class="divNumber">4.</div> <div class="p"> <table class="singleColumn"> <tr> <td> <div class="pN">5</div> <div class="G">Ahampi pubbabuddhesu,</div> </td> </tr> <tr> <td> <div class="G">buddhattamabhipatthayiṃ;</div> </td> </tr> <tr> <td> <div class="G">Manasāyeva hutvāna,</div> </td> </tr> <tr> <td> <div class="G">dhammarājā asaṅkhiyā.</div> </td> </tr> </table> </div>
</div>
<div class="q" id="p_20Ap1_6"> <div class="divNumber">5.</div> <div class="p"> <table class="singleColumn"> <tr> <td> <div class="pN">6</div> <div class="G">Atha buddhāpadānāni,</div> </td> </tr> <tr> <td> <div class="G">suṇātha suddhamānasā;</div> </td> </tr> <tr> <td> <div class="G">Tiṃsapāramisampuṇṇā,</div> </td> </tr> <tr> <td> <div class="G">dhammarājā asaṅkhiyā.</div> </td> </tr> </table> </div>
</div>
<div class="q" id="p_20Ap1_7"> <div class="divNumber">6.</div> <div class="p"> <table class="singleColumn"> <tr> <td> <div class="pN">7</div> <div class="G">Sambodhiṃ buddhaseṭṭhānaṃ,</div> </td> </tr> <tr> <td> <div class="G">sasaṃghe lokanāyake;</div> </td> </tr> <tr> <td> <div class="G">Dasaṅgulī namassitvā,</div> </td> </tr> <tr> <td> <div class="G">sirasā abhivādayiṃ.</div> </td> </tr> </table> </div>
</div>
<div class="q" id="p_20Ap1_8"> <div class="divNumber">7.</div> <div class="p"> <table class="singleColumn"> <tr> <td> <div class="pN">8</div> <div class="G">Yāvatā buddhakhettesu,</div> </td> </tr> <tr> <td> <div class="G">ratanā vijjantisaṅkhiyā;</div> </td> </tr> <tr> <td> <div class="G">Ākāsaṭṭhā ca bhūmaṭṭhā,</div> </td> </tr> <tr> <td> <div class="G">manasā sabbamāhariṃ.</div> </td> </tr> </table> </div>
</div>
<div class="q" id="p_20Ap1_9"> <div class="divNumber">8.</div> <div class="p"> <table class="singleColumn"> <tr> <td> <div class="pN">9</div> <div class="G">Tattha rūpiyabhūmiyaṃ,</div> </td> </tr> <tr> <td> <div class="G">pāsādaṃ māpayiṃ ahaṃ;</div> </td> </tr> <tr> <td> <div class="G">Nekabhummaṃ ratanāmayaṃ,</div> </td> </tr> <tr> <td> <div class="G">ubbiddhaṃ nabhamuggataṃ.</div> </td> </tr> </table> </div>
</div>
<div class="q" id="p_20Ap1_10"> <div class="divNumber">9.</div> <div class="p"> <table class="singleColumn"> <tr> <td> <div class="pN">10</div> <div class="G">Vicittathambhaṃ sukataṃ,</div> </td> </tr> <tr> <td> <div class="G">suvibhattaṃ mahārahaṃ;</div> </td> </tr> <tr> <td> <div class="G">Kanakamayasaṅghāṭaṃ,</div> </td> </tr> <tr> <td> <div class="G">kontacchattehi maṇḍitaṃ.</div> </td> </tr> </table> </div>
</div>
<div class="q" id="p_20Ap1_11"> <div class="divNumber">10.</div> <div class="p"> <table class="singleColumn"> <tr> <td> <div class="pN">11</div> <div class="G">Paṭhamā veḷuriyā bhūmi,</div> </td> </tr> <tr> <td> <div class="G">vimalabbhasamā subhā;</div> </td> </tr> <tr> <td> <div class="G">Naḷinajalajākiṇṇā,</div> </td> </tr> <tr> <td> <div class="G">varakañcanabhūmiyā.</div> </td> </tr> </table> </div>
</div>
<div class="q" id="p_20Ap1_12"> <div class="divNumber">11.</div> <div class="p"> <table class="singleColumn"> <tr> <td> <div class="pN">12</div> <div class="G">Pavāḷaṃsā pavāḷavaṇṇā,</div> </td> </tr> <tr> <td> <div class="G">kāci lohitakā subhā;</div> </td> </tr> <tr> <td> <div class="G">Indagopakavaṇṇābhā,</div> </td> </tr> <tr> <td> <div class="G">bhūmi obhāsatī disā.</div> </td> </tr> </table> </div>
</div>
<div class="q" id="p_20Ap1_13"> <div class="divNumber">12.</div> <div class="p"> <table class="singleColumn"> <tr> <td> <div class="pN">13</div> <div class="G">Suvibhattā gharamukhā,</div> </td> </tr> <tr> <td> <div class="G">niyyūhā sīhapañjarā;</div> </td> </tr> <tr> <td> <div class="G">Caturo vedikā jālā,</div> </td> </tr> <tr> <td> <div class="G">gandhāveḷā manoramā.</div> </td> </tr> </table> </div>
</div>
<div class="q" id="p_20Ap1_14"> <div class="divNumber">13.</div> <div class="p"> <table class="singleColumn"> <tr> <td> <div class="pN">14</div> <div class="G">Nīlā pītā lohitakā,</div> </td> </tr> <tr> <td> <div class="G">odātā suddhakāḷakā;</div> </td> </tr> <tr> <td> <div class="G">Kūṭāgāravarūpetā,</div> </td> </tr> <tr> <td> <div class="G">sattaratanabhūsitā.</div> </td> </tr> </table> </div>
</div>
<div class="q" id="p_20Ap1_15"> <div class="divNumber">14.</div> <div class="p"> <table class="singleColumn"> <tr> <td> <div class="pN">15</div> <div class="G">Olokamayā padumā,</div> </td> </tr> <tr> <td> <div class="G">vāḷavihaṅgasobhitā;</div> </td> </tr> <tr> <td> <div class="G">Nakkhattatārakākiṇṇā,</div> </td> </tr> <tr> <td> <div class="G">candasūrehi maṇḍitā.</div> </td> </tr> </table> </div>
</div>
<div class="q" id="p_20Ap1_16"> <div class="divNumber">15.</div> <div class="p"> <table class="singleColumn"> <tr> <td> <div class="pN">16</div> <div class="G">Hemajālena sañchannā,</div> </td> </tr> <tr> <td> <div class="G">soṇṇakiṅkiṇikāyutā;</div> </td> </tr> <tr> <td> <div class="G">Vātavegena kūjanti,</div> </td> </tr> <tr> <td> <div class="G">soṇṇamālā manoramā.</div> </td> </tr> </table> </div>
</div>
<div class="q" id="p_20Ap1_17"> <div class="divNumber">16.</div> <div class="p"> <table class="singleColumn"> <tr> <td> <div class="pN">17</div> <div class="G">Mañjeṭṭhakaṃ lohitakaṃ,</div> </td> </tr> <tr> <td> <div class="G">pītakaṃ haripiñjaraṃ;</div> </td> </tr> <tr> <td> <div class="G">Nānāraṅgehi sampītaṃ,</div> </td> </tr> <tr> <td> <div class="G">ussitaddhajamālinī.</div> </td> </tr> </table> </div>
</div>
<div class="q" id="p_20Ap1_18"> <div class="divNumber">17.</div> <div class="p"> <table class="singleColumn"> <tr> <td> <div class="pN">18</div> <div class="G">Na naṃ bahūnekasatā,</div> </td> </tr> <tr> <td> <div class="G">phalikā rajatāmayā;</div> </td> </tr> <tr> <td> <div class="G">Maṇimayā lohitaṅgā,</div> </td> </tr> <tr> <td> <div class="G">masāragallamayā tathā;</div> </td> </tr> <tr> <td> <div class="G">Nānāsayanavicittā,</div> </td> </tr> <tr> <td> <div class="G">saṇhakāsikasanthatā.</div> </td> </tr> </table> </div>
</div>
<div class="q" id="p_20Ap1_19"> <div class="divNumber">18.</div> <div class="p"> <table class="singleColumn"> <tr> <td> <div class="pN">19</div> <div class="G">Kampalā dukūlā cīnā,</div> </td> </tr> <tr> <td> <div class="G">pattuṇṇā paṇḍupāvurā;</div> </td> </tr> <tr> <td> <div class="G">Vividhattharaṇaṃ sabbaṃ,</div> </td> </tr> <tr> <td> <div class="G">manasā paññapesahaṃ.</div> </td> </tr> </table> </div>
</div>
<div class="q" id="p_20Ap1_20"> <div class="divNumber">19.</div> <div class="p"> <table class="singleColumn"> <tr> <td> <div class="pN">20</div> <div class="G">Tāsu tāsveva bhūmīsu,</div> </td> </tr> <tr> <td> <div class="G">ratanakūṭalaṅkataṃ;</div> </td> </tr> <tr> <td> <div class="G">Maṇiverocanā ukkā,</div> </td> </tr> <tr> <td> <div class="G">dhārayantā sutiṭṭhare.</div> </td> </tr> </table> </div>
</div>
<div class="q" id="p_20Ap1_21"> <div class="divNumber">20.</div> <div class="p"> <table class="singleColumn"> <tr> <td> <div class="pN">21</div> <div class="G">Sobhanti esikā thambhā,</div> </td> </tr> <tr> <td> <div class="G">subhā kañcanatoraṇā;</div> </td> </tr> <tr> <td> <div class="G">Jambonadā sāramayā,</div> </td> </tr> <tr> <td> <div class="G">atho rajatamayāpi ca.</div> </td> </tr> </table> </div>
</div>
<div class="q" id="p_20Ap1_22"> <div class="divNumber">21.</div> <div class="p"> <table class="singleColumn"> <tr> <td> <div class="pN">22</div> <div class="G">Nekā sandhī suvibhattā,</div> </td> </tr> <tr> <td> <div class="G">kavāṭaggaḷacittitā;</div> </td> </tr> <tr> <td> <div class="G">Ubhato puṇṇaghaṭānekā,</div> </td> </tr> <tr> <td> <div class="G">padumuppalasaṃyutā.</div> </td> </tr> </table> </div>
</div>
<div class="q" id="p_20Ap1_23"> <div class="divNumber">22.</div> <div class="p"> <table class="singleColumn"> <tr> <td> <div class="pN">23</div> <div class="G">Atīte sabbabuddhe ca,</div> </td> </tr> <tr> <td> <div class="G">sasaṃghe lokanāyake;</div> </td> </tr> <tr> <td> <div class="G">Pakativaṇṇarūpena,</div> </td> </tr> <tr> <td> <div class="G">nimminitvā sasāvake.</div> </td> </tr> </table> </div>
</div>
<div class="q" id="p_20Ap1_24"> <div class="divNumber">23.</div> <div class="p"> <table class="singleColumn"> <tr> <td> <div class="pN">24</div> <div class="G">Tena dvārena pavisitvā,</div> </td> </tr> <tr> <td> <div class="G">sabbe buddhā sasāvakā;</div> </td> </tr> <tr> <td> <div class="G">Sabbasoṇṇamaye pīṭhe,</div> </td> </tr> <tr> <td> <div class="G">nisinnā ariyamaṇḍalā.</div> </td> </tr> </table> </div>
</div>
<div class="q" id="p_20Ap1_25"> <div class="divNumber">24.</div> <div class="p"> <table class="singleColumn"> <tr> <td> <div class="pN">25</div> <div class="G">Ye ca etarahi atthi,</div> </td> </tr> <tr> <td> <div class="G">Buddhā loke anuttarā;</div> </td> </tr> <tr> <td> <div class="G">Atīte vattamānā ca,</div> </td> </tr> <tr> <td> <div class="G">Bhavanaṃ sabbe samāruhuṃ.</div> </td> </tr> </table> </div>
</div>
<div class="q" id="p_20Ap1_26"> <div class="divNumber">25.</div> <div class="p"> <table class="singleColumn"> <tr> <td> <div class="pN">26</div> <div class="G">Paccekabuddhenekasate,</div> </td> </tr> <tr> <td> <div class="G">Sayambhū aparājite;</div> </td> </tr> <tr> <td> <div class="G">Atīte vattamāne ca,</div> </td> </tr> <tr> <td> <div class="G">Bhavanaṃ sabbe samāruhuṃ.</div> </td> </tr> </table> </div>
</div>
<div class="q" id="p_20Ap1_27"> <div class="divNumber">26.</div> <div class="p"> <table class="singleColumn"> <tr> <td> <div class="pN">27</div> <div class="G">Kapparukkhā bahū atthi,</div> </td> </tr> <tr> <td> <div class="G">Ye dibbā ye ca mānusā;</div> </td> </tr> <tr> <td> <div class="G">Sabbaṃ dussaṃ samāhantvā,</div> </td> </tr> <tr> <td> <div class="G">Acchādemi ticīvaraṃ.</div> </td> </tr> </table> </div>
</div>
<div class="q" id="p_20Ap1_28"> <div class="divNumber">27.</div> <div class="p"> <table class="singleColumn"> <tr> <td> <div class="pN">28</div> <div class="G">Khajjaṃ bhojjaṃ sāyanīyaṃ,</div> </td> </tr> <tr> <td> <div class="G">sampannaṃ pānabhojanaṃ;</div> </td> </tr> <tr> <td> <div class="G">Maṇimaye subhe patte,</div> </td> </tr> <tr> <td> <div class="G">sampūretvā adāsahaṃ.</div> </td> </tr> </table> </div>
</div>
<div class="q" id="p_20Ap1_29"> <div class="divNumber">28.</div> <div class="p"> <table class="singleColumn"> <tr> <td> <div class="pN">29</div> <div class="G">Dibbavatthasamā hutvā,</div> </td> </tr> <tr> <td> <div class="G">maṭṭhā cīvarasaṃyutā;</div> </td> </tr> <tr> <td> <div class="G">Madhurā sakkharā ceva,</div> </td> </tr> <tr> <td> <div class="G">telā ca madhuphāṇitā.</div> </td> </tr> </table> </div>
</div>
<div class="q" id="p_20Ap1_30"> <div class="divNumber">29.</div> <div class="p"> <table class="singleColumn"> <tr> <td> <div class="pN">30</div> <div class="G">Tappitā paramannena,</div> </td> </tr> <tr> <td> <div class="G">sabbe te ariyamaṇḍalā;</div> </td> </tr> <tr> <td> <div class="G">Ratanagabbhaṃ pavisitvā,</div> </td> </tr> <tr> <td> <div class="G">kesarīva guhāsayā.</div> </td> </tr> </table> </div>
</div>
<div class="q" id="p_20Ap1_31"> <div class="divNumber">30.</div> <div class="p"> <table class="singleColumn"> <tr> <td> <div class="pN">31</div> <div class="G">Mahārahamhi sayane,</div> </td> </tr> <tr> <td> <div class="G">sīhaseyyamakappayuṃ;</div> </td> </tr> <tr> <td> <div class="G">Sampajānā samuṭṭhāya,</div> </td> </tr> <tr> <td> <div class="G">sayane pallaṅkamābhujuṃ.</div> </td> </tr> </table> </div>
</div>
<div class="q" id="p_20Ap1_32"> <div class="divNumber">31.</div> <div class="p"> <table class="singleColumn"> <tr> <td> <div class="pN">32</div> <div class="G">Gocaraṃ sabbabuddhānaṃ,</div> </td> </tr> <tr> <td> <div class="G">jhānaratisamappitā;</div> </td> </tr> <tr> <td> <div class="G">Aññe dhammāni desenti,</div> </td> </tr> <tr> <td> <div class="G">aññe kīḷanti iddhiyā.</div> </td> </tr> </table> </div>
</div>
<div class="q" id="p_20Ap1_33"> <div class="divNumber">32.</div> <div class="p"> <table class="singleColumn"> <tr> <td> <div class="pN">33</div> <div class="G">Aññe abhiññā appenti,</div> </td> </tr> <tr> <td> <div class="G">abhiññā vasibhāvitā;</div> </td> </tr> <tr> <td> <div class="G">Vikubbanā vikubbanti,</div> </td> </tr> <tr> <td> <div class="G">aññenekasahassiyo.</div> </td> </tr> </table> </div>
</div>
<div class="q" id="p_20Ap1_34"> <div class="divNumber">33.</div> <div class="p"> <table class="singleColumn"> <tr> <td> <div class="pN">34</div> <div class="G">Buddhāpi buddhe pucchanti,</div> </td> </tr> <tr> <td> <div class="G">visayaṃ sabbaññumālayaṃ;</div> </td> </tr> <tr> <td> <div class="G">Gambhīraṃ nipuṇaṃ ṭhānaṃ,</div> </td> </tr> <tr> <td> <div class="G">paññāya vinibujjhare.</div> </td> </tr> </table> </div>
</div>
<div class="q" id="p_20Ap1_35"> <div class="divNumber">34.</div> <div class="p"> <table class="singleColumn"> <tr> <td> <div class="pN">35</div> <div class="G">Sāvakā buddhe pucchanti,</div> </td> </tr> <tr> <td> <div class="G">buddhā pucchanti sāvake;</div> </td> </tr> <tr> <td> <div class="G">Aññamaññañca pucchitvā,</div> </td> </tr> <tr> <td> <div class="G">aññoññaṃ byākaronti te.</div> </td> </tr> </table> </div>
</div>
<div class="q" id="p_20Ap1_36"> <div class="divNumber">35.</div> <div class="p"> <table class="singleColumn"> <tr> <td> <div class="pN">36</div> <div class="G">Buddhā paccekabuddhā ca,</div> </td> </tr> <tr> <td> <div class="G">sāvakā paricārakā;</div> </td> </tr> <tr> <td> <div class="G">Evaṃ sakāya ratiyā,</div> </td> </tr> <tr> <td> <div class="G">pāsādebhiramanti te.</div> </td> </tr> </table> </div>
</div>
<div class="q" id="p_20Ap1_37"> <div class="divNumber">36.</div> <div class="p"> <table class="singleColumn"> <tr> <td> <div class="pN">37</div> <div class="G">Chattā tiṭṭhantu ratanā,</div> </td> </tr> <tr> <td> <div class="G">kañcanāveḷapantikā;</div> </td> </tr> <tr> <td> <div class="G">Muttājālaparikkhittā,</div> </td> </tr> <tr> <td> <div class="G">sabbe dhārentu matthake.</div> </td> </tr> </table> </div>
</div>
<div class="q" id="p_20Ap1_38"> <div class="divNumber">37.</div> <div class="p"> <table class="singleColumn"> <tr> <td> <div class="pN">38</div> <div class="G">Bhavantu ceḷavitānā,</div> </td> </tr> <tr> <td> <div class="G">soṇṇatārakacittitā;</div> </td> </tr> <tr> <td> <div class="G">Vicittamalyavitatā,</div> </td> </tr> <tr> <td> <div class="G">sabbe dhārentu matthake.</div> </td> </tr> </table> </div>
</div>
<div class="q" id="p_20Ap1_39"> <div class="divNumber">38.</div> <div class="p"> <table class="singleColumn"> <tr> <td> <div class="pN">39</div> <div class="G">Vitatā malyadāmehi,</div> </td> </tr> <tr> <td> <div class="G">gandhadāmehi sobhitā;</div> </td> </tr> <tr> <td> <div class="G">Dussadāmaparikiṇṇā,</div> </td> </tr> <tr> <td> <div class="G">ratanadāmabhūsitā.</div> </td> </tr> </table> </div>
</div>
<div class="q" id="p_20Ap1_40"> <div class="divNumber">39.</div> <div class="p"> <table class="singleColumn"> <tr> <td> <div class="pN">40</div> <div class="G">Pupphābhikiṇṇā sucittā,</div> </td> </tr> <tr> <td> <div class="G">surabhigandhabhūsitā;</div> </td> </tr> <tr> <td> <div class="G">Gandhapañcaṅgulakatā,</div> </td> </tr> <tr> <td> <div class="G">hemacchadanachāditā.</div> </td> </tr> </table> </div>
</div>
<div class="q" id="p_20Ap1_41"> <div class="divNumber">40.</div> <div class="p"> <table class="singleColumn"> <tr> <td> <div class="pN">41</div> <div class="G">Catuddisā pokkharañño,</div> </td> </tr> <tr> <td> <div class="G">padumuppalasanthatā;</div> </td> </tr> <tr> <td> <div class="G">Sovaṇṇarūpā khāyantu,</div> </td> </tr> <tr> <td> <div class="G">padmareṇurajuggatā.</div> </td> </tr> </table> </div>
</div>
<div class="q" id="p_20Ap1_42"> <div class="divNumber">41.</div> <div class="p"> <table class="singleColumn"> <tr> <td> <div class="pN">42</div> <div class="G">Pupphantu pādapā sabbe,</div> </td> </tr> <tr> <td> <div class="G">pāsādassa samantato;</div> </td> </tr> <tr> <td> <div class="G">Sayañca pupphā muñcitvā,</div> </td> </tr> <tr> <td> <div class="G">gantvā bhavanamokiruṃ.</div> </td> </tr> </table> </div>
</div>
<div class="q" id="p_20Ap1_43"> <div class="divNumber">42.</div> <div class="p"> <table class="singleColumn"> <tr> <td> <div class="pN">43</div> <div class="G">Sikhino tattha naccantu,</div> </td> </tr> <tr> <td> <div class="G">dibbahaṃsā pakūjare;</div> </td> </tr> <tr> <td> <div class="G">Karavīkā ca gāyantu,</div> </td> </tr> <tr> <td> <div class="G">dijasaṅghā samantato.</div> </td> </tr> </table> </div>
</div>
<div class="q" id="p_20Ap1_44"> <div class="divNumber">43.</div> <div class="p"> <table class="singleColumn"> <tr> <td> <div class="pN">44</div> <div class="G">Bheriyo sabbā vajjantu,</div> </td> </tr> <tr> <td> <div class="G">vīṇā sabbā rasantu tā;</div> </td> </tr> <tr> <td> <div class="G">Sabbā saṅgīti vattantu,</div> </td> </tr> <tr> <td> <div class="G">pāsādassa samantato.</div> </td> </tr> </table> </div>
</div>
<div class="q" id="p_20Ap1_45"> <div class="divNumber">44.</div> <div class="p"> <table class="singleColumn"> <tr> <td> <div class="pN">45</div> <div class="G">Yāvatā buddhakhettamhi,</div> </td> </tr> <tr> <td> <div class="G">cakkavāḷe tato pare;</div> </td> </tr> <tr> <td> <div class="G">Mahantā jotisampannā,</div> </td> </tr> <tr> <td> <div class="G">acchinnā ratanāmayā.</div> </td> </tr> </table> </div>
</div>
<div class="q" id="p_20Ap1_46"> <div class="divNumber">45.</div> <div class="p"> <table class="singleColumn"> <tr> <td> <div class="pN">46</div> <div class="G">Tiṭṭhantu soṇṇapallaṅkā,</div> </td> </tr> <tr> <td> <div class="G">dīparukkhā jalantu te;</div> </td> </tr> <tr> <td> <div class="G">Bhavantu ekapajjotā,</div> </td> </tr> <tr> <td> <div class="G">dasasahassiparamparā.</div> </td> </tr> </table> </div>
</div>
<div class="q" id="p_20Ap1_47"> <div class="divNumber">46.</div> <div class="p"> <table class="singleColumn"> <tr> <td> <div class="pN">47</div> <div class="G">Gaṇikā lāsikā ceva,</div> </td> </tr> <tr> <td> <div class="G">naccantu accharāgaṇā;</div> </td> </tr> <tr> <td> <div class="G">Nānāraṅgā padissantu,</div> </td> </tr> <tr> <td> <div class="G">pāsādassa samantato.</div> </td> </tr> </table> </div>
</div>
<div class="q" id="p_20Ap1_48"> <div class="divNumber">47.</div> <div class="p"> <table class="singleColumn"> <tr> <td> <div class="pN">48</div> <div class="G">Dumagge pabbatagge vā,</div> </td> </tr> <tr> <td> <div class="G">sinerugirimuddhani;</div> </td> </tr> <tr> <td> <div class="G">Ussāpemi dhajaṃ sabbaṃ,</div> </td> </tr> <tr> <td> <div class="G">vicittaṃ pañcavaṇṇikaṃ.</div> </td> </tr> </table> </div>
</div>
<div class="q" id="p_20Ap1_49"> <div class="divNumber">48.</div> <div class="p"> <table class="singleColumn"> <tr> <td> <div class="pN">49</div> <div class="G">Narā nāgā ca gandhabbā,</div> </td> </tr> <tr> <td> <div class="G">sabbe devā upentu te;</div> </td> </tr> <tr> <td> <div class="G">Namassantā pañjalikā,</div> </td> </tr> <tr> <td> <div class="G">pāsādaṃ parivārayuṃ.</div> </td> </tr> </table> </div>
</div>
<div class="q" id="p_20Ap1_50"> <div class="divNumber">49.</div> <div class="p"> <table class="singleColumn"> <tr> <td> <div class="pN">50</div> <div class="G">Yaṃ kiñci kusalaṃ kammaṃ,</div> </td> </tr> <tr> <td> <div class="G">kattabbaṃ kiriyaṃ mama;</div> </td> </tr> <tr> <td> <div class="G">Kāyena vācā manasā,</div> </td> </tr> <tr> <td> <div class="G">tidase sukataṃ kataṃ.</div> </td> </tr> </table> </div>
</div>
<div class="q" id="p_20Ap1_51"> <div class="divNumber">50.</div> <div class="p"> <table class="singleColumn"> <tr> <td> <div class="pN">51</div> <div class="G">Ye sattā saññino atthi,</div> </td> </tr> <tr> <td> <div class="G">ye ca sattā asaññino;</div> </td> </tr> <tr> <td> <div class="G">Kataṃ puññaphalaṃ mayhaṃ,</div> </td> </tr> <tr> <td> <div class="G">sabbe bhāgī bhavantu te.</div> </td> </tr> </table> </div>
</div>
<div class="q" id="p_20Ap1_52"> <div class="divNumber">51.</div> <div class="p"> <table class="singleColumn"> <tr> <td> <div class="pN">52</div> <div class="G">Yesaṃ kataṃ suviditaṃ,</div> </td> </tr> <tr> <td> <div class="G">dinnaṃ puññaphalaṃ mayā;</div> </td> </tr> <tr> <td> <div class="G">Ye ca tattha na jānanti,</div> </td> </tr> <tr> <td> <div class="G">devā gantvā nivedayuṃ.</div> </td> </tr> </table> </div>
</div>
<div class="q" id="p_20Ap1_53"> <div class="divNumber">52.</div> <div class="p"> <table class="singleColumn"> <tr> <td> <div class="pN">53</div> <div class="G">Sabbalokamhi ye sattā,</div> </td> </tr> <tr> <td> <div class="G">Jīvantāhārahetukā;</div> </td> </tr> <tr> <td> <div class="G">Manuññaṃ bhojanaṃ sabbaṃ,</div> </td> </tr> <tr> <td> <div class="G">Labhantu mama cetasā.</div> </td> </tr> </table> </div>
</div>
<div class="q" id="p_20Ap1_54"> <div class="divNumber">53.</div> <div class="p"> <table class="singleColumn"> <tr> <td> <div class="pN">54</div> <div class="G">Manasā dānaṃ mayā dinnaṃ,</div> </td> </tr> <tr> <td> <div class="G">manasā pasādamāvahiṃ;</div> </td> </tr> <tr> <td> <div class="G">Pūjitā sabbasambuddhā,</div> </td> </tr> <tr> <td> <div class="G">paccekā jinasāvakā.</div> </td> </tr> </table> </div>
</div>
<div class="q" id="p_20Ap1_55"> <div class="divNumber">54.</div> <div class="p"> <table class="singleColumn"> <tr> <td> <div class="pN">55</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṃ dehaṃ,</div> </td> </tr> <tr> <td> <div class="G">tāvatiṃsamagacchahaṃ.</div> </td> </tr> </table> </div>
</div>
<div class="q" id="p_20Ap1_56"> <div class="divNumber">55.</div> <div class="p"> <table class="singleColumn"> <tr> <td> <div class="pN">56</div> <div class="G">Duve bhave pajānāmi,</div> </td> </tr> <tr> <td> <div class="G">devatte atha mānuse;</div> </td> </tr> <tr> <td> <div class="G">Aññaṃ gatiṃ na jānāmi,</div> </td> </tr> <tr> <td> <div class="G">manasā patthanāphalaṃ.</div> </td> </tr> </table> </div>
</div>
<div class="q" id="p_20Ap1_57"> <div class="divNumber">56.</div> <div class="p"> <table class="singleColumn"> <tr> <td> <div class="pN">57</div> <div class="G">Devānaṃ adhiko homi,</div> </td> </tr> <tr> <td> <div class="G">bhavāmi manujādhipo;</div> </td> </tr> <tr> <td> <div class="G">Rūpalakkhaṇasampanno,</div> </td> </tr> <tr> <td> <div class="G">paññāya asamo bhave.</div> </td> </tr> </table> </div>
</div>
<div class="q" id="p_20Ap1_58"> <div class="divNumber">57.</div> <div class="p"> <table class="singleColumn"> <tr> <td> <div class="pN">58</div> <div class="G">Bhojanaṃ vividhaṃ seṭṭhaṃ,</div> </td> </tr> <tr> <td> <div class="G">Ratanañca anappakaṃ;</div> </td> </tr> <tr> <td> <div class="G">Vividhāni ca vatthāni,</div> </td> </tr> <tr> <td> <div class="G">Nabhā khippaṃ upenti maṃ.</div> </td> </tr> </table> </div>
</div>
<div class="q" id="p_20Ap1_59"> <div class="divNumber">58.</div> <div class="p"> <table class="singleColumn"> <tr> <td> <div class="pN">59</div> <div class="G">Pathabyā pabbate ceva,</div> </td> </tr> <tr> <td> <div class="G">ākāse udake vane;</div> </td> </tr> <tr> <td> <div class="G">Yaṃ yaṃ hatthaṃ pasāremi,</div> </td> </tr> <tr> <td> <div class="G">dibbā bhakkhā upenti maṃ.</div> </td> </tr> </table> </div>
</div>
<div class="q" id="p_20Ap1_60"> <div class="divNumber">59.</div> <div class="p"> <table class="singleColumn"> <tr> <td> <div class="pN">60</div> <div class="G">Pathabyā pabbate ceva,</div> </td> </tr> <tr> <td> <div class="G">ākāse udake vane;</div> </td> </tr> <tr> <td> <div class="G">Yaṃ yaṃ hatthaṃ pasāremi,</div> </td> </tr> <tr> <td> <div class="G">ratanā sabbe upenti maṃ.</div> </td> </tr> </table> </div>
</div>
<div class="q" id="p_20Ap1_61"> <div class="divNumber">60.</div> <div class="p"> <table class="singleColumn"> <tr> <td> <div class="pN">61</div> <div class="G">Pathabyā pabbate ceva,</div> </td> </tr> <tr> <td> <div class="G">ākāse udake vane;</div> </td> </tr> <tr> <td> <div class="G">Yaṃ yaṃ hatthaṃ pasāremi,</div> </td> </tr> <tr> <td> <div class="G">sabbe gandhā upenti maṃ.</div> </td> </tr> </table> </div>
</div>
<div class="q" id="p_20Ap1_62"> <div class="divNumber">61.</div> <div class="p"> <table class="singleColumn"> <tr> <td> <div class="pN">62</div> <div class="G">Pathabyā pabbate ceva,</div> </td> </tr> <tr> <td> <div class="G">ākāse udake vane;</div> </td> </tr> <tr> <td> <div class="G">Yaṃ yaṃ hatthaṃ pasāremi,</div> </td> </tr> <tr> <td> <div class="G">sabbe yānā upenti maṃ.</div> </td> </tr> </table> </div>
</div>
<div class="q" id="p_20Ap1_63"> <div class="divNumber">62.</div> <div class="p"> <table class="singleColumn"> <tr> <td> <div class="pN">63</div> <div class="G">Pathabyā pabbate ceva,</div> </td> </tr> <tr> <td> <div class="G">ākāse udake vane;</div> </td> </tr> <tr> <td> <div class="G">Yaṃ yaṃ hatthaṃ pasāremi,</div> </td> </tr> <tr> <td> <div class="G">sabbe mālā upenti maṃ.</div> </td> </tr> </table> </div>
</div>
<div class="q" id="p_20Ap1_64"> <div class="divNumber">63.</div> <div class="p"> <table class="singleColumn"> <tr> <td> <div class="pN">64</div> <div class="G">Pathabyā pabbate ceva,</div> </td> </tr> <tr> <td> <div class="G">ākāse udake vane;</div> </td> </tr> <tr> <td> <div class="G">Yaṃ yaṃ hatthaṃ pasāremi,</div> </td> </tr> <tr> <td> <div class="G">alaṅkārā upenti maṃ.</div> </td> </tr> </table> </div>
</div>
<div class="q" id="p_20Ap1_65"> <div class="divNumber">64.</div> <div class="p"> <table class="singleColumn"> <tr> <td> <div class="pN">65</div> <div class="G">Pathabyā pabbate ceva,</div> </td> </tr> <tr> <td> <div class="G">ākāse udake vane;</div> </td> </tr> <tr> <td> <div class="G">Yaṃ yaṃ hatthaṃ pasāremi,</div> </td> </tr> <tr> <td> <div class="G">sabbā kaññā upenti maṃ.</div> </td> </tr> </table> </div>
</div>
<div class="q" id="p_20Ap1_66"> <div class="divNumber">65.</div> <div class="p"> <table class="singleColumn"> <tr> <td> <div class="pN">66</div> <div class="G">Pathabyā pabbate ceva,</div> </td> </tr> <tr> <td> <div class="G">ākāse udake vane;</div> </td> </tr> <tr> <td> <div class="G">Yaṃ yaṃ hatthaṃ pasāremi,</div> </td> </tr> <tr> <td> <div class="G">madhusakkharā upenti maṃ.</div> </td> </tr> </table> </div>
</div>
<div class="q" id="p_20Ap1_67"> <div class="divNumber">66.</div> <div class="p"> <table class="singleColumn"> <tr> <td> <div class="pN">67</div> <div class="G">Pathabyā pabbate ceva,</div> </td> </tr> <tr> <td> <div class="G">ākāse udake vane;</div> </td> </tr> <tr> <td> <div class="G">Yaṃ yaṃ hatthaṃ pasāremi,</div> </td> </tr> <tr> <td> <div class="G">sabbe khajjā upenti maṃ.</div> </td> </tr> </table> </div>
</div>
<div class="q" id="p_20Ap1_68"> <div class="divNumber">67.</div> <div class="p"> <table class="singleColumn"> <tr> <td> <div class="pN">68</div> <div class="G">Adhane addhikajane,</div> </td> </tr> <tr> <td> <div class="G">yācake ca pathāvino;</div> </td> </tr> <tr> <td> <div class="G">Dadāmihaṃ dānavaraṃ,</div> </td> </tr> <tr> <td> <div class="G">sambodhivarapattiyā.</div> </td> </tr> </table> </div>
</div>
<div class="q" id="p_20Ap1_69"> <div class="divNumber">68.</div> <div class="p"> <table class="singleColumn"> <tr> <td> <div class="pN">69</div> <div class="G">Nādento pabbataṃ selaṃ,</div> </td> </tr> <tr> <td> <div class="G">gajjento bahalaṃ giriṃ;</div> </td> </tr> <tr> <td> <div class="G">Sadevakaṃ hāsayanto,</div> </td> </tr> <tr> <td> <div class="G">buddho loke bhavāmahaṃ.</div> </td> </tr> </table> </div>
</div>
<div class="q" id="p_20Ap1_70"> <div class="divNumber">69.</div> <div class="p"> <table class="singleColumn"> <tr> <td> <div class="pN">70</div> <div class="G">Disā dasavidhā loke,</div> </td> </tr> <tr> <td> <div class="G">yāyato natthi antakaṃ;</div> </td> </tr> <tr> <td> <div class="G">Tasmiñca disābhāgamhi,</div> </td> </tr> <tr> <td> <div class="G">buddhakhettā asaṅkhiyā.</div> </td> </tr> </table> </div>
</div>
<div class="q" id="p_20Ap1_71"> <div class="divNumber">70.</div> <div class="p"> <table class="singleColumn"> <tr> <td> <div class="pN">71</div> <div class="G">Pabhā pakittitā mayhaṃ,</div> </td> </tr> <tr> <td> <div class="G">yamakā raṃsivāhanā;</div> </td> </tr> <tr> <td> <div class="G">Etthantare raṃsijālaṃ,</div> </td> </tr> <tr> <td> <div class="G">āloko vipulo bhave.</div> </td> </tr> </table> </div>
</div>
<div class="q" id="p_20Ap1_72"> <div class="divNumber">71.</div> <div class="p"> <table class="singleColumn"> <tr> <td> <div class="pN">72</div> <div class="G">Ettake lokadhātumhi,</div> </td> </tr> <tr> <td> <div class="G">sabbe passantu maṃ janā;</div> </td> </tr> <tr> <td> <div class="G">Sabbe maṃ anuvattantu,</div> </td> </tr> <tr> <td> <div class="G">yāva brahmanivesanaṃ.</div> </td> </tr> </table> </div>
</div>
<div class="q" id="p_20Ap1_73"> <div class="divNumber">72.</div> <div class="p"> <table class="singleColumn"> <tr> <td> <div class="pN">73</div> <div class="G">Visiṭṭhamadhunādena,</div> </td> </tr> <tr> <td> <div class="G">amatabherimāhaniṃ;</div> </td> </tr> <tr> <td> <div class="G">Etthantare janā sabbe,</div> </td> </tr> <tr> <td> <div class="G">suṇantu madhuraṃ giraṃ.</div> </td> </tr> </table> </div>
</div>
<div class="q" id="p_20Ap1_74"> <div class="divNumber">73.</div> <div class="p"> <table class="singleColumn"> <tr> <td> <div class="pN">74</div> <div class="G">Dhammameghena vassante,</div> </td> </tr> <tr> <td> <div class="G">sabbe hontu anāsavā;</div> </td> </tr> <tr> <td> <div class="G">Yettha pacchimakā sattā,</div> </td> </tr> <tr> <td> <div class="G">sotāpannā bhavantu te.</div> </td> </tr> </table> </div>
</div>
<div class="q" id="p_20Ap1_75"> <div class="divNumber">74.</div> <div class="p"> <table class="singleColumn"> <tr> <td> <div class="pN">75</div> <div class="G">Datvā dātabbakaṃ dānaṃ,</div> </td> </tr> <tr> <td> <div class="G">sīlaṃ pūretvā asesato;</div> </td> </tr> <tr> <td> <div class="G">Nekkhammapāramiṃ gantvā,</div> </td> </tr> <tr> <td> <div class="G">patto sambodhimuttamaṃ.</div> </td> </tr> </table> </div>
</div>
<div class="q" id="p_20Ap1_76"> <div class="divNumber">75.</div> <div class="p"> <table class="singleColumn"> <tr> <td> <div class="pN">76</div> <div class="G">Paṇḍite paripucchitvā,</div> </td> </tr> <tr> <td> <div class="G">katvā vīriyamuttamaṃ;</div> </td> </tr> <tr> <td> <div class="G">Khantiyā pāramiṃ gantvā,</div> </td> </tr> <tr> <td> <div class="G">patto sambodhimuttamaṃ.</div> </td> </tr> </table> </div>
</div>
<div class="q" id="p_20Ap1_77"> <div class="divNumber">76.</div> <div class="p"> <table class="singleColumn"> <tr> <td> <div class="pN">77</div> <div class="G">Katvā daḷhamadhiṭṭhānaṃ,</div> </td> </tr> <tr> <td> <div class="G">saccapārami pūriya;</div> </td> </tr> <tr> <td> <div class="G">Mettāya pāramiṃ gantvā,</div> </td> </tr> <tr> <td> <div class="G">patto sambodhimuttamaṃ.</div> </td> </tr> </table> </div>
</div>
<div class="q" id="p_20Ap1_78"> <div class="divNumber">77.</div> <div class="p"> <table class="singleColumn"> <tr> <td> <div class="pN">78</div> <div class="G">Lābhālābhe sukhe dukkhe,</div> </td> </tr> <tr> <td> <div class="G">sammāne cāvamānane;</div> </td> </tr> <tr> <td> <div class="G">Sabbattha samako hutvā,</div> </td> </tr> <tr> <td> <div class="G">patto sambodhimuttamaṃ.</div> </td> </tr> </table> </div>
</div>
<div class="q" id="p_20Ap1_79"> <div class="divNumber">78.</div> <div class="p"> <table class="singleColumn"> <tr> <td> <div class="pN">79</div> <div class="G">Kosajjaṃ bhayato disvā,</div> </td> </tr> <tr> <td> <div class="G">vīriyañcāpi khemato;</div> </td> </tr> <tr> <td> <div class="G">Āraddhavīriyā hotha,</div> </td> </tr> <tr> <td> <div class="G">esā buddhānusāsanī.</div> </td> </tr> </table> </div>
</div>
<div class="q" id="p_20Ap1_80"> <div class="divNumber">79.</div> <div class="p"> <table class="singleColumn"> <tr> <td> <div class="pN">80</div> <div class="G">Vivādaṃ bhayato disvā,</div> </td> </tr> <tr> <td> <div class="G">avivādañca khemato;</div> </td> </tr> <tr> <td> <div class="G">Samaggā sakhilā hotha,</div> </td> </tr> <tr> <td> <div class="G">esā buddhānusāsanī.</div> </td> </tr> </table> </div>
</div>
<div class="q" id="p_20Ap1_81"> <div class="divNumber">80.</div> <div class="p"> <table class="singleColumn"> <tr> <td> <div class="pN">81</div> <div class="G">Pamādaṃ bhayato disvā,</div> </td> </tr> <tr> <td> <div class="G">appamādañca khemato;</div> </td> </tr> <tr> <td> <div class="G">Bhāvethaṭṭhaṅgikaṃ maggaṃ,</div> </td> </tr> <tr> <td> <div class="G">esā buddhānusāsanī.</div> </td> </tr> </table> </div>
</div>
<div class="q" id="p_20Ap1_82"> <div class="divNumber">81.</div> <div class="p"> <table class="singleColumn"> <tr> <td> <div class="pN">82</div> <div class="G">Samāgatā bahū buddhā,</div> </td> </tr> <tr> <td> <div class="G">arahantā ca sabbaso;</div> </td> </tr> <tr> <td> <div class="G">Sambuddhe arahante ca,</div> </td> </tr> <tr> <td> <div class="G">vandamānā namassatha.</div> </td> </tr> </table> </div>
</div>
<div class="q" id="p_20Ap1_83"> <div class="divNumber">82.</div> <div class="p"> <table class="singleColumn"> <tr> <td> <div class="pN">83</div> <div class="G">Evaṃ acintiyā buddhā,</div> </td> </tr> <tr> <td> <div class="G">buddhadhammā acintiyā;</div> </td> </tr> <tr> <td> <div class="G">Acintiye pasannānaṃ,</div> </td> </tr> <tr> <td> <div class="G">vipāko hoti acintiyo”.</div> </td> </tr> </table> </div>
</div>
<div class="q" id="p_20Ap1_84"> <div class="p">
<span class="pN">84</span>Itthaṃ sudaṃ bhagavā attano buddhacariyaṃ sambhāvayamāno buddhāpadāniyaṃ nāma dhammapariyāyaṃ abhāsitthāti. </div>
</div>
<div class="CENTER" id="p_20Ap1_85">
<span class="pN">85</span>Buddhāpadānaṃ samattaṃ.</div>
</html>
