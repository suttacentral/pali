<html>
<div class="i">49.10 Sālamaṇḍapiyattheraapadāna</div>
<div class="h">Paṃsukūlavagga</div>
<div class="h">Sālamaṇḍapiyattheraapadāna</div>
<div class="q" id="p_20Ap1_6393"> <div class="divNumber">190.</div> <div class="p"> <table class="singleColumn"> <tr> <td> <div class="pN">6393</div> <div class="G">“Ajjhogāhetvā sālavanaṃ,</div> </td> </tr> <tr> <td> <div class="G">sukato assamo mama;</div> </td> </tr> <tr> <td> <div class="G">Sālapupphehi sañchanno,</div> </td> </tr> <tr> <td> <div class="G">vasāmi vipine tadā.</div> </td> </tr> </table> </div>
</div>
<div class="q" id="p_20Ap1_6394"> <div class="divNumber">191.</div> <div class="p"> <table class="singleColumn"> <tr> <td> <div class="pN">6394</div> <div class="G">Piyadassī ca bhagavā,</div> </td> </tr> <tr> <td> <div class="G">sayambhū aggapuggalo;</div> </td> </tr> <tr> <td> <div class="G">Vivekakāmo sambuddho,</div> </td> </tr> <tr> <td> <div class="G">sālavanamupāgami.</div> </td> </tr> </table> </div>
</div>
<div class="q" id="p_20Ap1_6395"> <div class="divNumber">192.</div> <div class="p"> <table class="singleColumn"> <tr> <td> <div class="pN">6395</div> <div class="G">Assamā abhinikkhamma,</div> </td> </tr> <tr> <td> <div class="G">pavanaṃ agamāsahaṃ;</div> </td> </tr> <tr> <td> <div class="G">Mūlaphalaṃ gavesanto,</div> </td> </tr> <tr> <td> <div class="G">āhiṇḍāmi vane tadā.</div> </td> </tr> </table> </div>
</div>
<div class="q" id="p_20Ap1_6396"> <div class="divNumber">193.</div> <div class="p"> <table class="singleColumn"> <tr> <td> <div class="pN">6396</div> <div class="G">Tatthaddasāsiṃ sambuddhaṃ,</div> </td> </tr> <tr> <td> <div class="G">piyadassiṃ mahāyasaṃ;</div> </td> </tr> <tr> <td> <div class="G">Sunisinnaṃ samāpannaṃ,</div> </td> </tr> <tr> <td> <div class="G">virocantaṃ mahāvane.</div> </td> </tr> </table> </div>
</div>
<div class="q" id="p_20Ap1_6397"> <div class="divNumber">194.</div> <div class="p"> <table class="singleColumn"> <tr> <td> <div class="pN">6397</div> <div class="G">Catudaṇḍe ṭhapetvāna,</div> </td> </tr> <tr> <td> <div class="G">buddhassa uparī ahaṃ;</div> </td> </tr> <tr> <td> <div class="G">Maṇḍapaṃ sukataṃ katvā,</div> </td> </tr> <tr> <td> <div class="G">sālapupphehi chādayiṃ.</div> </td> </tr> </table> </div>
</div>
<div class="q" id="p_20Ap1_6398"> <div class="divNumber">195.</div> <div class="p"> <table class="singleColumn"> <tr> <td> <div class="pN">6398</div> <div class="G">Sattāhaṃ dhārayitvāna,</div> </td> </tr> <tr> <td> <div class="G">maṇḍapaṃ sālachāditaṃ;</div> </td> </tr> <tr> <td> <div class="G">Tattha cittaṃ pasādetvā,</div> </td> </tr> <tr> <td> <div class="G">buddhaseṭṭhamavandahaṃ.</div> </td> </tr> </table> </div>
</div>
<div class="q" id="p_20Ap1_6399"> <div class="divNumber">196.</div> <div class="p"> <table class="singleColumn"> <tr> <td> <div class="pN">6399</div> <div class="G">Bhagavā tamhi samaye,</div> </td> </tr> <tr> <td> <div class="G">vuṭṭhahitvā samādhito;</div> </td> </tr> <tr> <td> <div class="G">Yugamattaṃ pekkhamāno,</div> </td> </tr> <tr> <td> <div class="G">nisīdi purisuttamo.</div> </td> </tr> </table> </div>
</div>
<div class="q" id="p_20Ap1_6400"> <div class="divNumber">197.</div> <div class="p"> <table class="singleColumn"> <tr> <td> <div class="pN">6400</div> <div class="G">Sāvako varuṇo nāma,</div> </td> </tr> <tr> <td> <div class="G">piyadassissa satthuno;</div> </td> </tr> <tr> <td> <div class="G">Vasīsatasahassehi,</div> </td> </tr> <tr> <td> <div class="G">upagacchi vināyakaṃ.</div> </td> </tr> </table> </div>
</div>
<div class="q" id="p_20Ap1_6401"> <div class="divNumber">198.</div> <div class="p"> <table class="singleColumn"> <tr> <td> <div class="pN">6401</div> <div class="G">Piyadassī ca bhagavā,</div> </td> </tr> <tr> <td> <div class="G">lokajeṭṭho narāsabho;</div> </td> </tr> <tr> <td> <div class="G">Bhikkhusaṃghe nisīditvā,</div> </td> </tr> <tr> <td> <div class="G">sitaṃ pātukarī jino.</div> </td> </tr> </table> </div>
</div>
<div class="q" id="p_20Ap1_6402"> <div class="divNumber">199.</div> <div class="p"> <table class="singleColumn"> <tr> <td> <div class="pN">6402</div> <div class="G">Anuruddho upaṭṭhāko,</div> </td> </tr> <tr> <td> <div class="G">piyadassissa satthuno;</div> </td> </tr> <tr> <td> <div class="G">Ekaṃsaṃ cīvaraṃ katvā,</div> </td> </tr> <tr> <td> <div class="G">apucchittha mahāmuniṃ.</div> </td> </tr> </table> </div>
</div>
<div class="q" id="p_20Ap1_6403"> <div class="divNumber">200.</div> <div class="p"> <table class="singleColumn"> <tr> <td> <div class="pN">6403</div> <div class="G">‘Ko nu kho bhagavā hetu,</div> </td> </tr> <tr> <td> <div class="G">sitakammassa satthuno;</div> </td> </tr> <tr> <td> <div class="G">Kāraṇe vijjamānamhi,</div> </td> </tr> <tr> <td> <div class="G">satthā pātukare sitaṃ’.</div> </td> </tr> </table> </div>
</div>
<div class="q" id="p_20Ap1_6404"> <div class="divNumber">201.</div> <div class="p"> <table class="singleColumn"> <tr> <td> <div class="pN">6404</div> <div class="G">‘Sattāhaṃ sālacchadanaṃ,</div> </td> </tr> <tr> <td> <div class="G">yo me dhāresi māṇavo;</div> </td> </tr> <tr> <td> <div class="G">Tassa kammaṃ saritvāna,</div> </td> </tr> <tr> <td> <div class="G">sitaṃ pātukariṃ ahaṃ.</div> </td> </tr> </table> </div>
</div>
<div class="q" id="p_20Ap1_6405"> <div class="divNumber">202.</div> <div class="p"> <table class="singleColumn"> <tr> <td> <div class="pN">6405</div> <div class="G">Anokāsaṃ na passāmi,</div> </td> </tr> <tr> <td> <div class="G">yattha puññaṃ vipaccati;</div> </td> </tr> <tr> <td> <div class="G">Devaloke manusse vā,</div> </td> </tr> <tr> <td> <div class="G">okāsova na sammati.</div> </td> </tr> </table> </div>
</div>
<div class="q" id="p_20Ap1_6406"> <div class="divNumber">203.</div> <div class="p"> <table class="singleColumn"> <tr> <td> <div class="pN">6406</div> <div class="G">Devaloke vasantassa,</div> </td> </tr> <tr> <td> <div class="G">puññakammasamaṅgino;</div> </td> </tr> <tr> <td> <div class="G">Yāvatā parisā tassa,</div> </td> </tr> <tr> <td> <div class="G">sālacchannā bhavissati.</div> </td> </tr> </table> </div>
</div>
<div class="q" id="p_20Ap1_6407"> <div class="divNumber">204.</div> <div class="p"> <table class="singleColumn"> <tr> <td> <div class="pN">6407</div> <div class="G">Tattha dibbehi naccehi,</div> </td> </tr> <tr> <td> <div class="G">gītehi vāditehi ca;</div> </td> </tr> <tr> <td> <div class="G">Ramissati sadā santo,</div> </td> </tr> <tr> <td> <div class="G">puññakammasamāhito.</div> </td> </tr> </table> </div>
</div>
<div class="q" id="p_20Ap1_6408"> <div class="divNumber">205.</div> <div class="p"> <table class="singleColumn"> <tr> <td> <div class="pN">6408</div> <div class="G">Yāvatā parisā tassa,</div> </td> </tr> <tr> <td> <div class="G">gandhagandhī bhavissati;</div> </td> </tr> <tr> <td> <div class="G">Sālassa pupphavasso ca,</div> </td> </tr> <tr> <td> <div class="G">pavassissati tāvade.</div> </td> </tr> </table> </div>
</div>
<div class="q" id="p_20Ap1_6409"> <div class="divNumber">206.</div> <div class="p"> <table class="singleColumn"> <tr> <td> <div class="pN">6409</div> <div class="G">Tato cutoyaṃ manujo,</div> </td> </tr> <tr> <td> <div class="G">mānusaṃ āgamissati;</div> </td> </tr> <tr> <td> <div class="G">Idhāpi sālacchadanaṃ,</div> </td> </tr> <tr> <td> <div class="G">sabbakālaṃ dharissati.</div> </td> </tr> </table> </div>
</div>
<div class="q" id="p_20Ap1_6410"> <div class="divNumber">207.</div> <div class="p"> <table class="singleColumn"> <tr> <td> <div class="pN">6410</div> <div class="G">Idha naccañca gītañca,</div> </td> </tr> <tr> <td> <div class="G">sammatāḷasamāhitaṃ;</div> </td> </tr> <tr> <td> <div class="G">Parivāressanti maṃ niccaṃ,</div> </td> </tr> <tr> <td> <div class="G">buddhapūjāyidaṃ phalaṃ.</div> </td> </tr> </table> </div>
</div>
<div class="q" id="p_20Ap1_6411"> <div class="divNumber">208.</div> <div class="p"> <table class="singleColumn"> <tr> <td> <div class="pN">6411</div> <div class="G">Uggacchante ca sūriye,</div> </td> </tr> <tr> <td> <div class="G">sālavassaṃ pavassati;</div> </td> </tr> <tr> <td> <div class="G">Puññakammena saṃyuttaṃ,</div> </td> </tr> <tr> <td> <div class="G">vassate sabbakālikaṃ.</div> </td> </tr> </table> </div>
</div>
<div class="q" id="p_20Ap1_6412"> <div class="divNumber">209.</div> <div class="p"> <table class="singleColumn"> <tr> <td> <div class="pN">6412</div> <div class="G">Aṭṭhārase kappasate,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_6413"> <div class="divNumber">210.</div> <div class="p"> <table class="singleColumn"> <tr> <td> <div class="pN">6413</div> <div class="G">Tassa dhammesu dāyādo,</div> </td> </tr> <tr> <td> <div class="G">oraso dhammanimmito;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">nibbāyissatināsavo.</div> </td> </tr> </table> </div>
</div>
<div class="q" id="p_20Ap1_6414"> <div class="divNumber">211.</div> <div class="p"> <table class="singleColumn"> <tr> <td> <div class="pN">6414</div> <div class="G">Dhammaṃ abhisamentassa,</div> </td> </tr> <tr> <td> <div class="G">sālacchannaṃ bhavissati;</div> </td> </tr> <tr> <td> <div class="G">Citake jhāyamānassa,</div> </td> </tr> <tr> <td> <div class="G">chadanaṃ tattha hessati’.</div> </td> </tr> </table> </div>
</div>
<div class="q" id="p_20Ap1_6415"> <div class="divNumber">212.</div> <div class="p"> <table class="singleColumn"> <tr> <td> <div class="pN">6415</div> <div class="G">Vipākaṃ kittayitvāna,</div> </td> </tr> <tr> <td> <div class="G">piyadassī mahāmuni;</div> </td> </tr> <tr> <td> <div class="G">Parisāya dhammaṃ desesi,</div> </td> </tr> <tr> <td> <div class="G">tappento dhammavuṭṭhiyā.</div> </td> </tr> </table> </div>
</div>
<div class="q" id="p_20Ap1_6416"> <div class="divNumber">213.</div> <div class="p"> <table class="singleColumn"> <tr> <td> <div class="pN">6416</div> <div class="G">Tiṃsakappāni devesu,</div> </td> </tr> <tr> <td> <div class="G">devarajjamakārayiṃ;</div> </td> </tr> <tr> <td> <div class="G">Saṭṭhi ca sattakkhattuñca,</div> </td> </tr> <tr> <td> <div class="G">cakkavattī ahosahaṃ.</div> </td> </tr> </table> </div>
</div>
<div class="q" id="p_20Ap1_6417"> <div class="divNumber">214.</div> <div class="p"> <table class="singleColumn"> <tr> <td> <div class="pN">6417</div> <div class="G">Devalokā idhāgantvā,</div> </td> </tr> <tr> <td> <div class="G">labhāmi vipulaṃ sukhaṃ;</div> </td> </tr> <tr> <td> <div class="G">Idhāpi sālacchadanaṃ,</div> </td> </tr> <tr> <td> <div class="G">maṇḍapassa idaṃ phalaṃ.</div> </td> </tr> </table> </div>
</div>
<div class="q" id="p_20Ap1_6418"> <div class="divNumber">215.</div> <div class="p"> <table class="singleColumn"> <tr> <td> <div class="pN">6418</div> <div class="G">Ayaṃ pacchimako mayhaṃ,</div> </td> </tr> <tr> <td> <div class="G">carimo vattate bhavo;</div> </td> </tr> <tr> <td> <div class="G">Idhāpi sālacchadanaṃ,</div> </td> </tr> <tr> <td> <div class="G">hessati sabbakālikaṃ.</div> </td> </tr> </table> </div>
</div>
<div class="q" id="p_20Ap1_6419"> <div class="divNumber">216.</div> <div class="p"> <table class="singleColumn"> <tr> <td> <div class="pN">6419</div> <div class="G">Mahāmuniṃ tosayitvā,</div> </td> </tr> <tr> <td> <div class="G">gotamaṃ sakyapuṅgavaṃ;</div> </td> </tr> <tr> <td> <div class="G">Pattomhi acalaṃ ṭhānaṃ,</div> </td> </tr> <tr> <td> <div class="G">hitvā jayaparājayaṃ.</div> </td> </tr> </table> </div>
</div>
<div class="q" id="p_20Ap1_6420"> <div class="divNumber">217.</div> <div class="p"> <table class="singleColumn"> <tr> <td> <div class="pN">6420</div> <div class="G">Aṭṭhārase kappasate,</div> </td> </tr> <tr> <td> <div class="G">yaṃ buddhamabhipūjayiṃ;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">buddhapūjāyidaṃ phalaṃ.</div> </td> </tr> </table> </div>
</div>
<div class="q" id="p_20Ap1_6421"> <div class="divNumber">218.</div> <div class="p"> <table class="singleColumn"> <tr> <td> <div class="pN">6421</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_6422"> <div class="divNumber">219.</div> <div class="p"> <table class="singleColumn"> <tr> <td> <div class="pN">6422</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap1_6423"> <div class="divNumber">220.</div> <div class="p"> <table class="singleColumn"> <tr> <td> <div class="pN">6423</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”. (5158)</div> </td> </tr> </table> </div>
</div>
<div class="q" id="p_20Ap1_6424"> <div class="p">
<span class="pN">6424</span>Itthaṃ sudaṃ āyasmā sālamaṇḍapiyo thero imā gāthāyo abhāsitthāti. </div>
</div>
<div class="CENTER" id="p_20Ap1_6425">
<span class="pN">6425</span>Sālamaṇḍapiyattherassāpadānaṃ dasamaṃ.</div>
<div class="ENDH3" id="p_20Ap1_6426">
<span class="pN">6426</span>Paṃsukūlavaggo ekūnapaññāsamo.</div>
<div class="SUMMARY" id="p_20Ap1_6427">
<span class="pN">6427</span><span class="firstLetter">T</span>assuddānaṃ</div>
<div class="q" id="p_20Ap1_6428"> <div class="p"> <table class="singleColumn"> <tr> <td> <div class="pN">6428</div> <div class="G">Paṃsukūlaṃ buddhasaññī,</div> </td> </tr> <tr> <td> <div class="G">bhisado ñāṇakittako;</div> </td> </tr> <tr> <td> <div class="G">Candanī dhātupūjī ca,</div> </td> </tr> <tr> <td> <div class="G">pulinuppādakopi ca.</div> </td> </tr> </table> </div>
</div>
<div class="q" id="p_20Ap1_6429"> <div class="p"> <table class="singleColumn"> <tr> <td> <div class="pN">6429</div> <div class="G">Taraṇo dhammaruciko,</div> </td> </tr> <tr> <td> <div class="G">sālamaṇḍapiyo tathā;</div> </td> </tr> <tr> <td> <div class="G">Satāni dve honti gāthā,</div> </td> </tr> <tr> <td> <div class="G">ūnavīsatimeva ca.</div> </td> </tr> </table> </div>
</div>
</html>
