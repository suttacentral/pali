<html>
<div class="i">9.1.7 Lomasakassapajātaka</div>
<div class="h">Navakanipāta</div>
<div class="h">Gijjhavagga</div>
<div class="h">Lomasakassapajātaka</div>
<div class="q" id="p_22J_1846"> <div class="divNumber">60.</div> <div class="p"> <table class="singleColumn"> <tr> <td> <div class="pN">1846</div> <div class="G">“Assa indasamo rāja,</div> </td> </tr> <tr> <td> <div class="G">accantaṃ ajarāmaro;</div> </td> </tr> <tr> <td> <div class="G">Sace tvaṃ yaññaṃ yājeyya,</div> </td> </tr> <tr> <td> <div class="G">isiṃ lomasakassapaṃ”.</div> </td> </tr> </table> </div>
</div>
<div class="q" id="p_22J_1847"> <div class="divNumber">61.</div> <div class="p"> <table class="singleColumn"> <tr> <td> <div class="pN">1847</div> <div class="G">“Sasamuddapariyāyaṃ,</div> </td> </tr> <tr> <td> <div class="G">mahiṃ sāgarakuṇḍalaṃ;</div> </td> </tr> <tr> <td> <div class="G">Na icche saha nindāya,</div> </td> </tr> <tr> <td> <div class="G">evaṃ seyya vijānahi.</div> </td> </tr> </table> </div>
</div>
<div class="q" id="p_22J_1848"> <div class="divNumber">62.</div> <div class="p"> <table class="singleColumn"> <tr> <td> <div class="pN">1848</div> <div class="G">Dhiratthu taṃ yasalābhaṃ,</div> </td> </tr> <tr> <td> <div class="G">dhanalābhañca brāhmaṇa;</div> </td> </tr> <tr> <td> <div class="G">Yā vutti vinipātena,</div> </td> </tr> <tr> <td> <div class="G">adhammacaraṇena vā.</div> </td> </tr> </table> </div>
</div>
<div class="q" id="p_22J_1849"> <div class="divNumber">63.</div> <div class="p"> <table class="singleColumn"> <tr> <td> <div class="pN">1849</div> <div class="G">Api ce pattamādāya,</div> </td> </tr> <tr> <td> <div class="G">anagāro paribbaje;</div> </td> </tr> <tr> <td> <div class="G">Sāyeva jīvikā seyyo,</div> </td> </tr> <tr> <td> <div class="G">yā cādhammena esanā.</div> </td> </tr> </table> </div>
</div>
<div class="q" id="p_22J_1850"> <div class="divNumber">64.</div> <div class="p"> <table class="singleColumn"> <tr> <td> <div class="pN">1850</div> <div class="G">Api ce pattamādāya,</div> </td> </tr> <tr> <td> <div class="G">anagāro paribbaje;</div> </td> </tr> <tr> <td> <div class="G">Aññaṃ ahiṃsayaṃ loke,</div> </td> </tr> <tr> <td> <div class="G">api rajjena taṃ varaṃ”.</div> </td> </tr> </table> </div>
</div>
<div class="q" id="p_22J_1851"> <div class="divNumber">65.</div> <div class="p"> <table class="singleColumn"> <tr> <td> <div class="pN">1851</div> <div class="G">“Balaṃ cando balaṃ suriyo,</div> </td> </tr> <tr> <td> <div class="G">balaṃ samaṇabrāhmaṇā;</div> </td> </tr> <tr> <td> <div class="G">Balaṃ velā samuddassa,</div> </td> </tr> <tr> <td> <div class="G">balātibalamitthiyo.</div> </td> </tr> </table> </div>
</div>
<div class="q" id="p_22J_1852"> <div class="divNumber">66.</div> <div class="p"> <table class="singleColumn"> <tr> <td> <div class="pN">1852</div> <div class="G">Yathā uggatapaṃ santaṃ,</div> </td> </tr> <tr> <td> <div class="G">isiṃ lomasakassapaṃ;</div> </td> </tr> <tr> <td> <div class="G">Pitu atthā candavatī,</div> </td> </tr> <tr> <td> <div class="G">vājapeyyaṃ ayājayi”.</div> </td> </tr> </table> </div>
</div>
<div class="q" id="p_22J_1853"> <div class="divNumber">67.</div> <div class="p"> <table class="singleColumn"> <tr> <td> <div class="pN">1853</div> <div class="G">“Taṃ lobhapakataṃ kammaṃ,</div> </td> </tr> <tr> <td> <div class="G">Kaṭukaṃ kāmahetukaṃ;</div> </td> </tr> <tr> <td> <div class="G">Tassa mūlaṃ gavesissaṃ,</div> </td> </tr> <tr> <td> <div class="G">Checchaṃ rāgaṃ sabandhanaṃ.</div> </td> </tr> </table> </div>
</div>
<div class="q" id="p_22J_1854"> <div class="divNumber">68.</div> <div class="p"> <table class="singleColumn"> <tr> <td> <div class="pN">1854</div> <div class="G">Dhiratthu kāme subahūpi loke,</div> </td> </tr> <tr> <td> <div class="G">Tapova seyyo kāmaguṇehi rāja;</div> </td> </tr> <tr> <td> <div class="G">Tapo karissāmi pahāya kāme,</div> </td> </tr> <tr> <td> <div class="G">Taveva raṭṭhaṃ candavatī ca hotū”ti.</div> </td> </tr> </table> </div>
</div>
<div class="CENTER" id="p_22J_1855">
<span class="pN">1855</span>Lomasakassapajātakaṃ sattamaṃ.</div>
</html>
