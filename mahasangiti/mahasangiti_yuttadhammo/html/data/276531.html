<html>
<div class="i">1.5.9.10 Nandasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Ratanavagga
</div>
<div class="h">
Nandasikkhāpada
</div>
<div class="q" id="p_2V_1585">
<div class="divNumber">
547.
</div>
<div class="p">
<span class="pN">1585</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā nando bhagavato mātucchāputto abhirūpo hoti dassanīyo pāsādiko caturaṅgulomako bhagavatā. So sugatacīvarappamāṇaṃ cīvaraṃ dhāreti. Addasaṃsu kho therā bhikkhū āyasmantaṃ nandaṃ dūratova āgacchantaṃ. Disvāna—  “bhagavā āgacchatī”ti āsanā vuṭṭhahanti.
</div>
</div>
<div class="q" id="p_2V_1586">
<div class="p">
<span class="pN">1586</span>Te upagate jānitvā ujjhāyanti khiyyanti vipācenti—  “kathañhi nāma āyasmā nando sugatacīvarappamāṇaṃ cīvaraṃ dhāressatī”ti…pe…  “saccaṃ kira tvaṃ, nanda, sugatacīvarappamāṇaṃ cīvaraṃ dhāresī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tvaṃ, nanda, sugatacīvarappamāṇaṃ cīvaraṃ dhāressasi. Netaṃ, nanda, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_1587">
<div class="divNumber">
548.
</div>
<div class="p">
<span class="pN">1587</span><span class="bold">“Yo pana bhikkhu sugatacīvarappamāṇaṃ cīvaraṃ kārāpeyya atirekaṃ vā, chedanakaṃ pācittiyaṃ. Tatridaṃ sugatassa sugatacīvarappamāṇaṃ—  dīghaso nava vidatthiyo, sugatavidatthiyā; tiriyaṃ cha vidatthiyo. Idaṃ sugatassa sugatacīvarappamāṇan”</span>ti. (<span class="italic">92</span>:<span class="bold">141</span>)
</div>
</div>
<div class="q" id="p_2V_1588">
<div class="divNumber">
549.
</div>
<div class="p">
<span class="pN">1588</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṃ imasmiṃ atthe adhippeto bhikkhūti.
</div>
</div>
<div class="q" id="p_2V_1589">
<div class="p">
<span class="pN">1589</span><span class="bold">Sugatacīvarappamāṇaṃ</span> nāma dīghaso nava vidatthiyo, sugatavidatthiyā; tiriyaṃ cha vidatthiyo.
</div>
</div>
<div class="q" id="p_2V_1590">
<div class="p">
<span class="pN">1590</span><span class="bold">Kārāpeyyā</span>ti karoti vā kārāpeti vā, payoge dukkaṭaṃ. Paṭilābhena chinditvā pācittiyaṃ desetabbaṃ.
</div>
</div>
<div class="q" id="p_2V_1591">
<div class="divNumber">
550.
</div>
<div class="p">
<span class="pN">1591</span>Attanā vippakataṃ attanā pariyosāpeti, āpatti pācittiyassa. Attanā vippakataṃ parehi pariyosāpeti, āpatti pācittiyassa. Parehi vippakataṃ attanā pariyosāpeti, āpatti pācittiyassa. Parehi vippakataṃ parehi pariyosāpeti, āpatti pācittiyassa.
</div>
</div>
<div class="q" id="p_2V_1592">
<div class="p">
<span class="pN">1592</span>Aññassatthāya karoti vā kārāpeti vā, āpatti dukkaṭassa. Aññena kataṃ paṭilabhitvā paribhuñjati, āpatti dukkaṭassa.
</div>
</div>
<div class="q" id="p_2V_1593">
<div class="divNumber">
551.
</div>
<div class="p">
<span class="pN">1593</span>Anāpatti—  ūnakaṃ karoti, aññena kataṃ paṭilabhitvā chinditvā paribhuñjati, vitānaṃ vā bhūmattharaṇaṃ vā sāṇipākāraṃ vā bhisiṃ vā bibbohanaṃ vā karoti, ummattakassa, ādikammikassāti.
</div>
</div>
<div class="CENTER" id="p_2V_1594">
<span class="pN">1594</span>Nandasikkhāpadaṃ niṭṭhitaṃ dasamaṃ.<br>
Ratanavaggo navamo.
</div>
<div class="SUMMARY" id="p_2V_1595">
<span class="pN">1595</span><span class="firstLetter">T</span>assuddānaṃ
</div>
<div class="q" id="p_2V_1596">
<div class="p">
<table class="singleColumn">
	<tbody>
		<tr>
			<td>
			<div class="pN">
			1596
			</div>
			<div class="G">
			Rañño ca ratanaṃ santaṃ,
			</div>
			</td>
		</tr>
		<tr>
			<td>
			<div class="G">
			sūci mañcañca tūlikaṃ;
			</div>
			</td>
		</tr>
		<tr>
			<td>
			<div class="G">
			Nisīdanañca kaṇḍuñca,
			</div>
			</td>
		</tr>
		<tr>
			<td>
			<div class="G">
			vassikā sugatena cāti.
			</div>
			</td>
		</tr>
	</tbody>
</table>
</div>
</div>
<div class="q" id="p_2V_1597">
<div class="p">
<span class="pN">1597</span>Uddiṭṭhā kho, āyasmanto, dvenavuti pācittiyā dhammā. Tatthāyasmante pucchāmi—  “kaccittha parisuddhā”? Dutiyampi pucchāmi—  “kaccittha parisuddhā”? Tatiyampi pucchāmi—  “kaccittha parisuddhā”? Parisuddhetthāyasmanto, tasmā tuṇhī, evametaṃ dhārayāmīti.
</div>
</div>
<div class="ENDH3" id="p_2V_1598">
<span class="pN">1598</span>Khuddakaṃ samattaṃ.<br>
Pācittiyakaṇḍaṃ niṭṭhitaṃ.
</div>
</html>
