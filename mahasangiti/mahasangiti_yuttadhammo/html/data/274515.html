<html>
<div class="i">1.3.9 Vedanāsutta</div>
<div class="h">Maggasaṃyutta</div>
<div class="h">Micchattavagga</div>
<div class="h">Vedanāsutta</div>
<div class="q" id="p_14S5_110"> <div class="divNumber">29.</div> <div class="p">
<span class="pN">110</span>Sāvatthinidānaṃ. “Tisso imā, bhikkhave, vedanā. Katamā tisso? Sukhā vedanā, dukkhā vedanā, adukkhamasukhā vedanā—  imā kho, bhikkhave, tisso vedanā. Imāsaṃ kho, bhikkhave, tissannaṃ vedanānaṃ pariññāya ariyo aṭṭhaṅgiko maggo bhāvetabbo. Katamo ariyo aṭṭhaṅgiko maggo? Seyyathidaṃ—  sammādiṭṭhi…pe…  sammāsamādhi. Imāsaṃ kho, bhikkhave, tissannaṃ vedanānaṃ pariññāya ariyo aṭṭhaṅgiko maggo bhāvetabbo”ti. </div>
</div>
<div class="CENTER" id="p_14S5_111">
<span class="pN">111</span>Navamaṃ.</div>
</html>
