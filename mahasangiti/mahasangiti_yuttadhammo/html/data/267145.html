<html>
<div class="i">2.1 Sīhāsanadāyakattheraapadāna</div>
<div class="h">Sīhāsaniyavagga</div>
<div class="h">Sīhāsanadāyakattheraapadāna</div>
<div class="q" id="p_20Ap1_696"> <div class="divNumber">1.</div> <div class="p"> <table class="singleColumn"> <tr> <td> <div class="pN">696</div> <div class="G">“Nibbute lokanāthamhi,</div> </td> </tr> <tr> <td> <div class="G">siddhatthe dvipaduttame;</div> </td> </tr> <tr> <td> <div class="G">Vitthārike pāvacane,</div> </td> </tr> <tr> <td> <div class="G">bāhujaññamhi sāsane.</div> </td> </tr> </table> </div>
</div>
<div class="q" id="p_20Ap1_697"> <div class="divNumber">2.</div> <div class="p"> <table class="singleColumn"> <tr> <td> <div class="pN">697</div> <div class="G">Pasannacitto sumano,</div> </td> </tr> <tr> <td> <div class="G">sīhāsanamakāsahaṃ;</div> </td> </tr> <tr> <td> <div class="G">Sīhāsanaṃ karitvāna,</div> </td> </tr> <tr> <td> <div class="G">pādapīṭhamakāsahaṃ.</div> </td> </tr> </table> </div>
</div>
<div class="q" id="p_20Ap1_698"> <div class="divNumber">3.</div> <div class="p"> <table class="singleColumn"> <tr> <td> <div class="pN">698</div> <div class="G">Sīhāsane ca vassante,</div> </td> </tr> <tr> <td> <div class="G">gharaṃ tattha akāsahaṃ;</div> </td> </tr> <tr> <td> <div class="G">Tena cittappasādena,</div> </td> </tr> <tr> <td> <div class="G">tusitaṃ upapajjahaṃ.</div> </td> </tr> </table> </div>
</div>
<div class="q" id="p_20Ap1_699"> <div class="divNumber">4.</div> <div class="p"> <table class="singleColumn"> <tr> <td> <div class="pN">699</div> <div class="G">Āyāmena catubbīsa-</div> </td> </tr> <tr> <td> <div class="G">yojanaṃ āsi tāvade;</div> </td> </tr> <tr> <td> <div class="G">Vimānaṃ sukataṃ mayhaṃ,</div> </td> </tr> <tr> <td> <div class="G">vitthārena catuddasa.</div> </td> </tr> </table> </div>
</div>
<div class="q" id="p_20Ap1_700"> <div class="divNumber">5.</div> <div class="p"> <table class="singleColumn"> <tr> <td> <div class="pN">700</div> <div class="G">Sataṃ kaññāsahassāni,</div> </td> </tr> <tr> <td> <div class="G">parivārenti maṃ sadā;</div> </td> </tr> <tr> <td> <div class="G">Soṇṇamayañca pallaṅkaṃ,</div> </td> </tr> <tr> <td> <div class="G">byamhe āsi sunimmitaṃ.</div> </td> </tr> </table> </div>
</div>
<div class="q" id="p_20Ap1_701"> <div class="divNumber">6.</div> <div class="p"> <table class="singleColumn"> <tr> <td> <div class="pN">701</div> <div class="G">Hatthiyānaṃ assayānaṃ,</div> </td> </tr> <tr> <td> <div class="G">dibbayānaṃ upaṭṭhitaṃ;</div> </td> </tr> <tr> <td> <div class="G">Pāsādā sivikā ceva,</div> </td> </tr> <tr> <td> <div class="G">nibbattanti yadicchakaṃ.</div> </td> </tr> </table> </div>
</div>
<div class="q" id="p_20Ap1_702"> <div class="divNumber">7.</div> <div class="p"> <table class="singleColumn"> <tr> <td> <div class="pN">702</div> <div class="G">Maṇimayā ca pallaṅkā,</div> </td> </tr> <tr> <td> <div class="G">aññe sāramayā bahū;</div> </td> </tr> <tr> <td> <div class="G">Nibbattanti mamaṃ sabbe,</div> </td> </tr> <tr> <td> <div class="G">sīhāsanassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_703"> <div class="divNumber">8.</div> <div class="p"> <table class="singleColumn"> <tr> <td> <div class="pN">703</div> <div class="G">Soṇṇamayā rūpimayā,</div> </td> </tr> <tr> <td> <div class="G">phalikāveḷuriyāmayā;</div> </td> </tr> <tr> <td> <div class="G">Pādukā abhirūhāmi,</div> </td> </tr> <tr> <td> <div class="G">pādapīṭhassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_704"> <div class="divNumber">9.</div> <div class="p"> <table class="singleColumn"> <tr> <td> <div class="pN">704</div> <div class="G">Catunnavutito kappe,</div> </td> </tr> <tr> <td> <div class="G">yaṃ kammamakariṃ tadā;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">puññakammassidaṃ phalaṃ.</div> </td> </tr> </table> </div>
</div>
<div class="q" id="p_20Ap1_705"> <div class="divNumber">10.</div> <div class="p"> <table class="singleColumn"> <tr> <td> <div class="pN">705</div> <div class="G">Tesattatimhito kappe,</div> </td> </tr> <tr> <td> <div class="G">indanāmā tayo janā;</div> </td> </tr> <tr> <td> <div class="G">Dvesattatimhito kappe,</div> </td> </tr> <tr> <td> <div class="G">tayo sumananāmakā.</div> </td> </tr> </table> </div>
</div>
<div class="q" id="p_20Ap1_706"> <div class="divNumber">11.</div> <div class="p"> <table class="singleColumn"> <tr> <td> <div class="pN">706</div> <div class="G">Samasattatito kappe,</div> </td> </tr> <tr> <td> <div class="G">tayo varuṇanāmakā;</div> </td> </tr> <tr> <td> <div class="G">Sattaratanasampannā,</div> </td> </tr> <tr> <td> <div class="G">catudīpamhi issarā.</div> </td> </tr> </table> </div>
</div>
<div class="q" id="p_20Ap1_707"> <div class="divNumber">12.</div> <div class="p"> <table class="singleColumn"> <tr> <td> <div class="pN">707</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_708"> <div class="p">
<span class="pN">708</span>Itthaṃ sudaṃ āyasmā sīhāsanadāyako thero imā gāthāyo abhāsitthāti. </div>
</div>
<div class="CENTER" id="p_20Ap1_709">
<span class="pN">709</span>Sīhāsanadāyakattherassāpadānaṃ paṭhamaṃ.</div>
</html>
