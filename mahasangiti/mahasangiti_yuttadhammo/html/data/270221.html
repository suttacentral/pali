<html>
<div class="i">2.4.8 Vitakkavipphārasaddakathā</div>
<div class="h">Niyāmapaṇṇāsaka</div>
<div class="h">Navamavagga</div>
<div class="h">Vitakkavipphārasaddakathā</div>
<div class="q" id="p_32Kv_1907"> <div class="divNumber">563.</div> <div class="p">
<span class="pN">1907</span>๐ Sabbaso vitakkayato vicārayato vitakkavipphāro saddoti? Āmantā. Sabbaso phusayato phassavipphāro saddo, sabbaso vedayato vedanāvipphāro saddo, sabbaso sañjānato saññāvipphāro saddo, sabbaso cetayato cetanāvipphāro saddo, sabbaso cintayato cittavipphāro saddo, sabbaso sarato sativipphāro saddo, sabbaso pajānato paññāvipphāro saddoti? Na hevaṃ vattabbe…pe… . </div>
</div>
<div class="q" id="p_32Kv_1908"> <div class="p">
<span class="pN">1908</span>๐ Sabbaso vitakkayato vicārayato vitakkavipphāro saddoti? Āmantā. Vitakkavipphāro saddo sotaviññeyyo sotasmiṃ paṭihaññati sotassa āpāthaṃ āgacchatīti? Na hevaṃ vattabbe…pe… . Nanu vitakkavipphāro saddo na sotaviññeyyo na sotasmiṃ paṭihaññati na sotassa āpāthaṃ āgacchatīti? Āmantā. Hañci vitakkavipphāro saddo na sotaviññeyyo na sotasmiṃ paṭihaññati na sotassa āpāthaṃ āgacchati, no ca vata re vattabbe—  “sabbaso vitakkayato vicārayato vitakkavipphāro saddo”ti. </div>
</div>
<div class="CENTER" id="p_32Kv_1909">
<span class="pN">1909</span>Vitakkavipphārasaddakathā niṭṭhitā.</div>
</html>
