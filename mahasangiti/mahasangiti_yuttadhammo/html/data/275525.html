<html>
<div class="i">1.1.3 Paṭhamakhatasutta</div>
<div class="h">Paṭhamapaṇṇāsaka</div>
<div class="h">Bhaṇḍagāmavagga</div>
<div class="h">Paṭhamakhatasutta</div>
<div class="q" id="p_15A4_12"> <div class="divNumber">3.</div> <div class="p">
<span class="pN">12</span>“Catūhi, bhikkhave, dhammehi samannāgato bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavati. Katamehi catūhi? Ananuvicca apariyogāhetvā avaṇṇārahassa vaṇṇaṃ bhāsati, ananuvicca apariyogāhetvā vaṇṇārahassa avaṇṇaṃ bhāsati, ananuvicca apariyogāhetvā appasādanīye ṭhāne pasādaṃ upadaṃseti, ananuvicca apariyogāhetvā pasādanīye ṭhāne appasādaṃ upadaṃseti—  imehi kho, bhikkhave, catūhi dhammehi samannāgato bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavati. </div>
</div>
<div class="q" id="p_15A4_13"> <div class="p">
<span class="pN">13</span>Catūhi, bhikkhave, dhammehi samannāgato paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavati. Katamehi catūhi? Anuvicca pariyogāhetvā avaṇṇārahassa avaṇṇaṃ bhāsati, anuvicca pariyogāhetvā vaṇṇārahassa vaṇṇaṃ bhāsati, anuvicca pariyogāhetvā appasādanīye ṭhāne appasādaṃ upadaṃseti, anuvicca pariyogāhetvā pasādanīye ṭhāne pasādaṃ upadaṃseti—  imehi kho, bhikkhave, catūhi dhammehi samannāgato paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavatīti. </div>
</div>
<div class="q" id="p_15A4_14"> <div class="p"> <table class="singleColumn"> <tr> <td> <div class="pN">14</div> <div class="G">Yo nindiyaṃ pasaṃsati,</div> </td> </tr> <tr> <td> <div class="G">Taṃ vā nindati yo pasaṃsiyo;</div> </td> </tr> <tr> <td> <div class="G">Vicināti mukhena so kaliṃ,</div> </td> </tr> <tr> <td> <div class="G">Kalinā tena sukhaṃ na vindati.</div> </td> </tr> </table> </div>
</div>
<div class="q" id="p_15A4_15"> <div class="p"> <table class="singleColumn"> <tr> <td> <div class="pN">15</div> <div class="G">Appamatto ayaṃ kali,</div> </td> </tr> <tr> <td> <div class="G">Yo akkhesu dhanaparājayo;</div> </td> </tr> <tr> <td> <div class="G">Sabbassāpi sahāpi attanā,</div> </td> </tr> <tr> <td> <div class="G">Ayameva mahantataro kali;</div> </td> </tr> <tr> <td> <div class="G">Yo sugatesu manaṃ padosaye.</div> </td> </tr> </table> </div>
</div>
<div class="q" id="p_15A4_16"> <div class="p"> <table class="singleColumn"> <tr> <td> <div class="pN">16</div> <div class="G">Sataṃ sahassānaṃ nirabbudānaṃ,</div> </td> </tr> <tr> <td> <div class="G">Chattiṃsatī pañca ca abbudāni;</div> </td> </tr> <tr> <td> <div class="G">Yamariyagarahī nirayaṃ upeti,</div> </td> </tr> <tr> <td> <div class="G">Vācaṃ manañca paṇidhāya pāpakan”ti.</div> </td> </tr> </table> </div>
</div>
<div class="CENTER" id="p_15A4_17">
<span class="pN">17</span>Tatiyaṃ.</div>
</html>
