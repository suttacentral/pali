<html>
<div class="i">16.1.1 Kiṃchandajātaka</div>
<div class="h">Tiṃsanipāta</div>
<div class="h">Kiṃchandavagga</div>
<div class="h">Kiṃchandajātaka</div>
<div class="q" id="p_22J_3256"> <div class="divNumber">1.</div> <div class="p"> <table class="singleColumn"> <tr> <td> <div class="pN">3256</div> <div class="G">“Kiṃchando kimadhippāyo,</div> </td> </tr> <tr> <td> <div class="G">eko sammasi ghammani;</div> </td> </tr> <tr> <td> <div class="G">Kiṃ patthayāno kiṃ esaṃ,</div> </td> </tr> <tr> <td> <div class="G">kena atthena brāhmaṇa”.</div> </td> </tr> </table> </div>
</div>
<div class="q" id="p_22J_3257"> <div class="divNumber">2.</div> <div class="p"> <table class="singleColumn"> <tr> <td> <div class="pN">3257</div> <div class="G">“Yathā mahā vāridharo,</div> </td> </tr> <tr> <td> <div class="G">kumbho supariṇāhavā;</div> </td> </tr> <tr> <td> <div class="G">Tathūpamaṃ ambapakkaṃ,</div> </td> </tr> <tr> <td> <div class="G">vaṇṇagandharasuttamaṃ.</div> </td> </tr> </table> </div>
</div>
<div class="q" id="p_22J_3258"> <div class="divNumber">3.</div> <div class="p"> <table class="singleColumn"> <tr> <td> <div class="pN">3258</div> <div class="G">Taṃ vuyhamānaṃ sotena,</div> </td> </tr> <tr> <td> <div class="G">disvānāmalamajjhime;</div> </td> </tr> <tr> <td> <div class="G">Pāṇīhi naṃ gahetvāna,</div> </td> </tr> <tr> <td> <div class="G">agyāyatanamāhariṃ.</div> </td> </tr> </table> </div>
</div>
<div class="q" id="p_22J_3259"> <div class="divNumber">4.</div> <div class="p"> <table class="singleColumn"> <tr> <td> <div class="pN">3259</div> <div class="G">Tato kadalipattesu,</div> </td> </tr> <tr> <td> <div class="G">nikkhipitvā sayaṃ ahaṃ;</div> </td> </tr> <tr> <td> <div class="G">Satthena naṃ vikappetvā,</div> </td> </tr> <tr> <td> <div class="G">khuppipāsaṃ ahāsi me.</div> </td> </tr> </table> </div>
</div>
<div class="q" id="p_22J_3260"> <div class="divNumber">5.</div> <div class="p"> <table class="singleColumn"> <tr> <td> <div class="pN">3260</div> <div class="G">Sohaṃ apetadaratho,</div> </td> </tr> <tr> <td> <div class="G">Byantībhūto dukhakkhamo;</div> </td> </tr> <tr> <td> <div class="G">Assādaṃ nādhigacchāmi,</div> </td> </tr> <tr> <td> <div class="G">Phalesvaññesu kesuci.</div> </td> </tr> </table> </div>
</div>
<div class="q" id="p_22J_3261"> <div class="divNumber">6.</div> <div class="p"> <table class="singleColumn"> <tr> <td> <div class="pN">3261</div> <div class="G">Sosetvā nūna maraṇaṃ,</div> </td> </tr> <tr> <td> <div class="G">taṃ mamaṃ āvahissati;</div> </td> </tr> <tr> <td> <div class="G">Ambaṃ yassa phalaṃ sādu,</div> </td> </tr> <tr> <td> <div class="G">madhuraggaṃ manoramaṃ;</div> </td> </tr> <tr> <td> <div class="G">Yamuddhariṃ vuyhamānaṃ,</div> </td> </tr> <tr> <td> <div class="G">udadhismā mahaṇṇave.</div> </td> </tr> </table> </div>
</div>
<div class="q" id="p_22J_3262"> <div class="divNumber">7.</div> <div class="p"> <table class="singleColumn"> <tr> <td> <div class="pN">3262</div> <div class="G">Akkhātaṃ te mayā sabbaṃ,</div> </td> </tr> <tr> <td> <div class="G">yasmā upavasāmahaṃ;</div> </td> </tr> <tr> <td> <div class="G">Rammaṃ pati nisinnosmi,</div> </td> </tr> <tr> <td> <div class="G">puthulomāyutā puthu.</div> </td> </tr> </table> </div>
</div>
<div class="q" id="p_22J_3263"> <div class="divNumber">8.</div> <div class="p"> <table class="singleColumn"> <tr> <td> <div class="pN">3263</div> <div class="G">Tvañca kho meva akkhāhi,</div> </td> </tr> <tr> <td> <div class="G">attānamapalāyini;</div> </td> </tr> <tr> <td> <div class="G">Kā vā tvamasi kalyāṇi,</div> </td> </tr> <tr> <td> <div class="G">kissa vā tvaṃ sumajjhime.</div> </td> </tr> </table> </div>
</div>
<div class="q" id="p_22J_3264"> <div class="divNumber">9.</div> <div class="p"> <table class="singleColumn"> <tr> <td> <div class="pN">3264</div> <div class="G">Ruppapaṭṭapalimaṭṭhīva,</div> </td> </tr> <tr> <td> <div class="G">byagghīva girisānujā;</div> </td> </tr> <tr> <td> <div class="G">Yā santi nāriyo devesu,</div> </td> </tr> <tr> <td> <div class="G">devānaṃ paricārikā.</div> </td> </tr> </table> </div>
</div>
<div class="q" id="p_22J_3265"> <div class="divNumber">10.</div> <div class="p"> <table class="singleColumn"> <tr> <td> <div class="pN">3265</div> <div class="G">Yā ca manussalokasmiṃ,</div> </td> </tr> <tr> <td> <div class="G">Rūpenānvāgatitthiyo;</div> </td> </tr> <tr> <td> <div class="G">Rūpena te sadisī natthi,</div> </td> </tr> <tr> <td> <div class="G">Devesu gandhabbamanussaloke;</div> </td> </tr> <tr> <td> <div class="G">Puṭṭhāsi me cārupubbaṅgi,</div> </td> </tr> <tr> <td> <div class="G">Brūhi nāmañca bandhave”.</div> </td> </tr> </table> </div>
</div>
<div class="q" id="p_22J_3266"> <div class="divNumber">11.</div> <div class="p"> <table class="singleColumn"> <tr> <td> <div class="pN">3266</div> <div class="G">“Yaṃ tvaṃ pati nisinnosi,</div> </td> </tr> <tr> <td> <div class="G">rammaṃ brāhmaṇa kosikiṃ;</div> </td> </tr> <tr> <td> <div class="G">Sāhaṃ bhusālayāvutthā,</div> </td> </tr> <tr> <td> <div class="G">varavārivahoghasā.</div> </td> </tr> </table> </div>
</div>
<div class="q" id="p_22J_3267"> <div class="divNumber">12.</div> <div class="p"> <table class="singleColumn"> <tr> <td> <div class="pN">3267</div> <div class="G">Nānādumagaṇākiṇṇā,</div> </td> </tr> <tr> <td> <div class="G">bahukā girikandarā;</div> </td> </tr> <tr> <td> <div class="G">Mameva pamukhā honti,</div> </td> </tr> <tr> <td> <div class="G">abhisandanti pāvuse.</div> </td> </tr> </table> </div>
</div>
<div class="q" id="p_22J_3268"> <div class="divNumber">13.</div> <div class="p"> <table class="singleColumn"> <tr> <td> <div class="pN">3268</div> <div class="G">Atho bahū vanatodā,</div> </td> </tr> <tr> <td> <div class="G">nīlavārivahindharā;</div> </td> </tr> <tr> <td> <div class="G">Bahukā nāgavittodā,</div> </td> </tr> <tr> <td> <div class="G">abhisandanti vārinā.</div> </td> </tr> </table> </div>
</div>
<div class="q" id="p_22J_3269"> <div class="divNumber">14.</div> <div class="p"> <table class="singleColumn"> <tr> <td> <div class="pN">3269</div> <div class="G">Tā ambajambulabujā,</div> </td> </tr> <tr> <td> <div class="G">nīpā tālā cudumbarā;</div> </td> </tr> <tr> <td> <div class="G">Bahūni phalajātāni,</div> </td> </tr> <tr> <td> <div class="G">āvahanti abhiṇhaso.</div> </td> </tr> </table> </div>
</div>
<div class="q" id="p_22J_3270"> <div class="divNumber">15.</div> <div class="p"> <table class="singleColumn"> <tr> <td> <div class="pN">3270</div> <div class="G">Yaṃ kiñci ubhato tīre,</div> </td> </tr> <tr> <td> <div class="G">phalaṃ patati ambuni;</div> </td> </tr> <tr> <td> <div class="G">Asaṃsayaṃ taṃ sotassa,</div> </td> </tr> <tr> <td> <div class="G">phalaṃ hoti vasānugaṃ.</div> </td> </tr> </table> </div>
</div>
<div class="q" id="p_22J_3271"> <div class="divNumber">16.</div> <div class="p"> <table class="singleColumn"> <tr> <td> <div class="pN">3271</div> <div class="G">Etadaññāya medhāvi,</div> </td> </tr> <tr> <td> <div class="G">puthupañña suṇohi me;</div> </td> </tr> <tr> <td> <div class="G">Mā rocaya mabhisaṅgaṃ,</div> </td> </tr> <tr> <td> <div class="G">paṭisedha janādhipa.</div> </td> </tr> </table> </div>
</div>
<div class="q" id="p_22J_3272"> <div class="divNumber">17.</div> <div class="p"> <table class="singleColumn"> <tr> <td> <div class="pN">3272</div> <div class="G">Na vāhaṃ vaḍḍhavaṃ maññe,</div> </td> </tr> <tr> <td> <div class="G">Yaṃ tvaṃ raṭṭhābhivaḍḍhana;</div> </td> </tr> <tr> <td> <div class="G">Āceyyamāno rājisi,</div> </td> </tr> <tr> <td> <div class="G">Maraṇaṃ abhikaṅkhasi.</div> </td> </tr> </table> </div>
</div>
<div class="q" id="p_22J_3273"> <div class="divNumber">18.</div> <div class="p"> <table class="singleColumn"> <tr> <td> <div class="pN">3273</div> <div class="G">Tassa jānanti pitaro,</div> </td> </tr> <tr> <td> <div class="G">gandhabbā ca sadevakā;</div> </td> </tr> <tr> <td> <div class="G">Ye cāpi isayo loke,</div> </td> </tr> <tr> <td> <div class="G">saññatattā tapassino;</div> </td> </tr> <tr> <td> <div class="G">Asaṃsayaṃ tepi jānanti,</div> </td> </tr> <tr> <td> <div class="G">paṭṭhabhūtā yasassino”.</div> </td> </tr> </table> </div>
</div>
<div class="q" id="p_22J_3274"> <div class="divNumber">19.</div> <div class="p"> <table class="singleColumn"> <tr> <td> <div class="pN">3274</div> <div class="G">“Evaṃ viditvā vidū sabbadhammaṃ,</div> </td> </tr> <tr> <td> <div class="G">Viddhaṃsanaṃ cavanaṃ jīvitassa;</div> </td> </tr> <tr> <td> <div class="G">Na cīyatī tassa narassa pāpaṃ,</div> </td> </tr> <tr> <td> <div class="G">Sace na ceteti vadhāya tassa.</div> </td> </tr> </table> </div>
</div>
<div class="q" id="p_22J_3275"> <div class="divNumber">20.</div> <div class="p"> <table class="singleColumn"> <tr> <td> <div class="pN">3275</div> <div class="G">Isipūgasamaññāte,</div> </td> </tr> <tr> <td> <div class="G">evaṃ lokyā viditā sati;</div> </td> </tr> <tr> <td> <div class="G">Anariyaparisambhāse,</div> </td> </tr> <tr> <td> <div class="G">pāpakammaṃ jigīsasi.</div> </td> </tr> </table> </div>
</div>
<div class="q" id="p_22J_3276"> <div class="divNumber">21.</div> <div class="p"> <table class="singleColumn"> <tr> <td> <div class="pN">3276</div> <div class="G">Sace ahaṃ marissāmi,</div> </td> </tr> <tr> <td> <div class="G">tīre te puthusussoṇi;</div> </td> </tr> <tr> <td> <div class="G">Asaṃsayaṃ taṃ asiloko,</div> </td> </tr> <tr> <td> <div class="G">mayi pete āgamissati.</div> </td> </tr> </table> </div>
</div>
<div class="q" id="p_22J_3277"> <div class="divNumber">22.</div> <div class="p"> <table class="singleColumn"> <tr> <td> <div class="pN">3277</div> <div class="G">Tasmā hi pāpakaṃ kammaṃ,</div> </td> </tr> <tr> <td> <div class="G">rakkhasseva sumajjhime;</div> </td> </tr> <tr> <td> <div class="G">Mā taṃ sabbo jano pacchā,</div> </td> </tr> <tr> <td> <div class="G">pakuṭṭhāyi mayi mate”.</div> </td> </tr> </table> </div>
</div>
<div class="q" id="p_22J_3278"> <div class="divNumber">23.</div> <div class="p"> <table class="singleColumn"> <tr> <td> <div class="pN">3278</div> <div class="G">“Aññātametaṃ avisayhasāhi,</div> </td> </tr> <tr> <td> <div class="G">Attānamambañca dadāmi te taṃ;</div> </td> </tr> <tr> <td> <div class="G">So duccaje kāmaguṇe pahāya,</div> </td> </tr> <tr> <td> <div class="G">Santiñca dhammañca adhiṭṭhitosi.</div> </td> </tr> </table> </div>
</div>
<div class="q" id="p_22J_3279"> <div class="divNumber">24.</div> <div class="p"> <table class="singleColumn"> <tr> <td> <div class="pN">3279</div> <div class="G">Yo hitvā pubbasaññogaṃ,</div> </td> </tr> <tr> <td> <div class="G">pacchā saṃyojane ṭhito;</div> </td> </tr> <tr> <td> <div class="G">Adhammañceva carati,</div> </td> </tr> <tr> <td> <div class="G">pāpañcassa pavaḍḍhati.</div> </td> </tr> </table> </div>
</div>
<div class="q" id="p_22J_3280"> <div class="divNumber">25.</div> <div class="p"> <table class="singleColumn"> <tr> <td> <div class="pN">3280</div> <div class="G">Ehi taṃ pāpayissāmi,</div> </td> </tr> <tr> <td> <div class="G">kāmaṃ appossuko bhava;</div> </td> </tr> <tr> <td> <div class="G">Upānayāmi sītasmiṃ,</div> </td> </tr> <tr> <td> <div class="G">viharāhi anussuko.</div> </td> </tr> </table> </div>
</div>
<div class="q" id="p_22J_3281"> <div class="divNumber">26.</div> <div class="p"> <table class="singleColumn"> <tr> <td> <div class="pN">3281</div> <div class="G">Taṃ puppharasamattebhi,</div> </td> </tr> <tr> <td> <div class="G">vakkaṅgehi arindama;</div> </td> </tr> <tr> <td> <div class="G">Koñcā mayūrā diviyā,</div> </td> </tr> <tr> <td> <div class="G">kolaṭṭhimadhusāḷikā;</div> </td> </tr> <tr> <td> <div class="G">Kūjitā haṃsapūgehi,</div> </td> </tr> <tr> <td> <div class="G">kokilettha pabodhare.</div> </td> </tr> </table> </div>
</div>
<div class="q" id="p_22J_3282"> <div class="divNumber">27.</div> <div class="p"> <table class="singleColumn"> <tr> <td> <div class="pN">3282</div> <div class="G">Ambettha vippasākhaggā,</div> </td> </tr> <tr> <td> <div class="G">palālakhalasannibhā;</div> </td> </tr> <tr> <td> <div class="G">Kosambasaḷalā nīpā,</div> </td> </tr> <tr> <td> <div class="G">pakkatālavilambino”.</div> </td> </tr> </table> </div>
</div>
<div class="q" id="p_22J_3283"> <div class="divNumber">28.</div> <div class="p"> <table class="singleColumn"> <tr> <td> <div class="pN">3283</div> <div class="G">“Mālī tiriṭī kāyūrī,</div> </td> </tr> <tr> <td> <div class="G">aṅgadī candanussado;</div> </td> </tr> <tr> <td> <div class="G">Rattiṃ tvaṃ paricāresi,</div> </td> </tr> <tr> <td> <div class="G">divā vedesi vedanaṃ.</div> </td> </tr> </table> </div>
</div>
<div class="q" id="p_22J_3284"> <div class="divNumber">29.</div> <div class="p"> <table class="singleColumn"> <tr> <td> <div class="pN">3284</div> <div class="G">Soḷasitthisahassāni,</div> </td> </tr> <tr> <td> <div class="G">yā temā paricārikā;</div> </td> </tr> <tr> <td> <div class="G">Evaṃ mahānubhāvosi,</div> </td> </tr> <tr> <td> <div class="G">abbhuto lomahaṃsano.</div> </td> </tr> </table> </div>
</div>
<div class="q" id="p_22J_3285"> <div class="divNumber">30.</div> <div class="p"> <table class="singleColumn"> <tr> <td> <div class="pN">3285</div> <div class="G">Kiṃ kammamakarī pubbe,</div> </td> </tr> <tr> <td> <div class="G">pāpaṃ attadukhāvahaṃ;</div> </td> </tr> <tr> <td> <div class="G">Yaṃ karitvā manussesu,</div> </td> </tr> <tr> <td> <div class="G">piṭṭhimaṃsāni khādasi”.</div> </td> </tr> </table> </div>
</div>
<div class="q" id="p_22J_3286"> <div class="divNumber">31.</div> <div class="p"> <table class="singleColumn"> <tr> <td> <div class="pN">3286</div> <div class="G">“Ajjhenāni paṭiggayha,</div> </td> </tr> <tr> <td> <div class="G">kāmesu gadhito ahaṃ;</div> </td> </tr> <tr> <td> <div class="G">Acariṃ dīghamaddhānaṃ,</div> </td> </tr> <tr> <td> <div class="G">paresaṃ ahitāyahaṃ.</div> </td> </tr> </table> </div>
</div>
<div class="q" id="p_22J_3287"> <div class="divNumber">32.</div> <div class="p"> <table class="singleColumn"> <tr> <td> <div class="pN">3287</div> <div class="G">Yo piṭṭhimaṃsiko hoti,</div> </td> </tr> <tr> <td> <div class="G">evaṃ ukkacca khādati;</div> </td> </tr> <tr> <td> <div class="G">Yathāhaṃ ajja khādāmi,</div> </td> </tr> <tr> <td> <div class="G">piṭṭhimaṃsāni attano”ti.</div> </td> </tr> </table> </div>
</div>
<div class="CENTER" id="p_22J_3288">
<span class="pN">3288</span>Kiṃchandajātakaṃ paṭhamaṃ.</div>
</html>
