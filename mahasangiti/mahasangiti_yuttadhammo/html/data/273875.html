<html>
<div class="i">11.2.5 Rāmaṇeyyakasutta</div>
<div class="h">Sakkasaṃyutta</div>
<div class="h">Dutiyavagga</div>
<div class="h">Rāmaṇeyyakasutta</div>
<div class="q" id="p_12S1_1646"> <div class="divNumber">261.</div> <div class="p">
<span class="pN">1646</span>Sāvatthiyaṃ jetavane. Atha kho sakko devānamindo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho sakko devānamindo bhagavantaṃ etadavoca—  “kiṃ nu kho, bhante, bhūmirāmaṇeyyakan”ti? </div>
</div>
<div class="q" id="p_12S1_1647"> <div class="p"> <table class="singleColumn"> <tr> <td> <div class="pN">1647</div> <div class="G">“Ārāmacetyā vanacetyā,</div> </td> </tr> <tr> <td> <div class="G">pokkharañño sunimmitā;</div> </td> </tr> <tr> <td> <div class="G">Manussarāmaṇeyyassa,</div> </td> </tr> <tr> <td> <div class="G">kalaṃ nāgghanti soḷasiṃ.</div> </td> </tr> </table> </div>
</div>
<div class="q" id="p_12S1_1648"> <div class="p"> <table class="singleColumn"> <tr> <td> <div class="pN">1648</div> <div class="G">Gāme vā yadi vāraññe,</div> </td> </tr> <tr> <td> <div class="G">Ninne vā yadi vā thale;</div> </td> </tr> <tr> <td> <div class="G">Yattha arahanto viharanti,</div> </td> </tr> <tr> <td> <div class="G">Taṃ bhūmirāmaṇeyyakan”ti.</div> </td> </tr> </table> </div>
</div>
</html>
