<html>
<div class="i">10.1.5 Cūḷabodhijātaka</div>
<div class="h">Dasakanipāta</div>
<div class="h">Catudvāravagga</div>
<div class="h">Cūḷabodhijātaka</div>
<div class="q" id="p_22J_1961"> <div class="divNumber">49.</div> <div class="p"> <table class="singleColumn"> <tr> <td> <div class="pN">1961</div> <div class="G">“Yo te imaṃ visālakkhiṃ,</div> </td> </tr> <tr> <td> <div class="G">piyaṃ sammhitabhāsiniṃ;</div> </td> </tr> <tr> <td> <div class="G">Ādāya balā gaccheyya,</div> </td> </tr> <tr> <td> <div class="G">kiṃ nu kayirāsi brāhmaṇa”.</div> </td> </tr> </table> </div>
</div>
<div class="q" id="p_22J_1962"> <div class="divNumber">50.</div> <div class="p"> <table class="singleColumn"> <tr> <td> <div class="pN">1962</div> <div class="G">“Uppajje me na mucceyya,</div> </td> </tr> <tr> <td> <div class="G">na me mucceyya jīvato;</div> </td> </tr> <tr> <td> <div class="G">Rajaṃva vipulā vuṭṭhi,</div> </td> </tr> <tr> <td> <div class="G">khippameva nivāraye”.</div> </td> </tr> </table> </div>
</div>
<div class="q" id="p_22J_1963"> <div class="divNumber">51.</div> <div class="p"> <table class="singleColumn"> <tr> <td> <div class="pN">1963</div> <div class="G">“Yannu pubbe vikatthittho,</div> </td> </tr> <tr> <td> <div class="G">balamhiva apassito;</div> </td> </tr> <tr> <td> <div class="G">Svajja tuṇhikato dāni,</div> </td> </tr> <tr> <td> <div class="G">saṅghāṭiṃ sibbamacchasi”.</div> </td> </tr> </table> </div>
</div>
<div class="q" id="p_22J_1964"> <div class="divNumber">52.</div> <div class="p"> <table class="singleColumn"> <tr> <td> <div class="pN">1964</div> <div class="G">“Uppajji me na muccittha,</div> </td> </tr> <tr> <td> <div class="G">na me muccittha jīvato;</div> </td> </tr> <tr> <td> <div class="G">Rajaṃva vipulā vuṭṭhi,</div> </td> </tr> <tr> <td> <div class="G">khippameva nivārayiṃ”.</div> </td> </tr> </table> </div>
</div>
<div class="q" id="p_22J_1965"> <div class="divNumber">53.</div> <div class="p"> <table class="singleColumn"> <tr> <td> <div class="pN">1965</div> <div class="G">“Kiṃ te uppajji no mucci,</div> </td> </tr> <tr> <td> <div class="G">kiṃ te na mucci jīvato;</div> </td> </tr> <tr> <td> <div class="G">Rajaṃva vipulā vuṭṭhi,</div> </td> </tr> <tr> <td> <div class="G">katamaṃ tvaṃ nivārayi”.</div> </td> </tr> </table> </div>
</div>
<div class="q" id="p_22J_1966"> <div class="divNumber">54.</div> <div class="p"> <table class="singleColumn"> <tr> <td> <div class="pN">1966</div> <div class="G">“Yamhi jāte na passati,</div> </td> </tr> <tr> <td> <div class="G">ajāte sādhu passati;</div> </td> </tr> <tr> <td> <div class="G">So me uppajji no mucci,</div> </td> </tr> <tr> <td> <div class="G">kodho dummedhagocaro.</div> </td> </tr> </table> </div>
</div>
<div class="q" id="p_22J_1967"> <div class="divNumber">55.</div> <div class="p"> <table class="singleColumn"> <tr> <td> <div class="pN">1967</div> <div class="G">Yena jātena nandanti,</div> </td> </tr> <tr> <td> <div class="G">amittā dukkhamesino;</div> </td> </tr> <tr> <td> <div class="G">So me uppajji no mucci,</div> </td> </tr> <tr> <td> <div class="G">kodho dummedhagocaro.</div> </td> </tr> </table> </div>
</div>
<div class="q" id="p_22J_1968"> <div class="divNumber">56.</div> <div class="p"> <table class="singleColumn"> <tr> <td> <div class="pN">1968</div> <div class="G">Yasmiñca jāyamānamhi,</div> </td> </tr> <tr> <td> <div class="G">sadatthaṃ nāvabujjhati;</div> </td> </tr> <tr> <td> <div class="G">So me uppajji no mucci,</div> </td> </tr> <tr> <td> <div class="G">kodho dummedhagocaro.</div> </td> </tr> </table> </div>
</div>
<div class="q" id="p_22J_1969"> <div class="divNumber">57.</div> <div class="p"> <table class="singleColumn"> <tr> <td> <div class="pN">1969</div> <div class="G">Yenābhibhūto kusalaṃ jahāti,</div> </td> </tr> <tr> <td> <div class="G">Parakkare vipulañcāpi atthaṃ;</div> </td> </tr> <tr> <td> <div class="G">Sa bhīmaseno balavā pamaddī,</div> </td> </tr> <tr> <td> <div class="G">Kodho mahārāja na me amuccatha.</div> </td> </tr> </table> </div>
</div>
<div class="q" id="p_22J_1970"> <div class="divNumber">58.</div> <div class="p"> <table class="singleColumn"> <tr> <td> <div class="pN">1970</div> <div class="G">Kaṭṭhasmiṃ matthamānasmiṃ,</div> </td> </tr> <tr> <td> <div class="G">Pāvako nāma jāyati;</div> </td> </tr> <tr> <td> <div class="G">Tameva kaṭṭhaṃ ḍahati,</div> </td> </tr> <tr> <td> <div class="G">Yasmā so jāyate gini.</div> </td> </tr> </table> </div>
</div>
<div class="q" id="p_22J_1971"> <div class="divNumber">59.</div> <div class="p"> <table class="singleColumn"> <tr> <td> <div class="pN">1971</div> <div class="G">Evaṃ mandassa posassa,</div> </td> </tr> <tr> <td> <div class="G">bālassa avijānato;</div> </td> </tr> <tr> <td> <div class="G">Sārambhā jāyate kodho,</div> </td> </tr> <tr> <td> <div class="G">sopi teneva ḍayhati.</div> </td> </tr> </table> </div>
</div>
<div class="q" id="p_22J_1972"> <div class="divNumber">60.</div> <div class="p"> <table class="singleColumn"> <tr> <td> <div class="pN">1972</div> <div class="G">Aggīva tiṇakaṭṭhasmiṃ,</div> </td> </tr> <tr> <td> <div class="G">kodho yassa pavaḍḍhati;</div> </td> </tr> <tr> <td> <div class="G">Nihīyati tassa yaso,</div> </td> </tr> <tr> <td> <div class="G">kāḷapakkheva candimā.</div> </td> </tr> </table> </div>
</div>
<div class="q" id="p_22J_1973"> <div class="divNumber">61.</div> <div class="p"> <table class="singleColumn"> <tr> <td> <div class="pN">1973</div> <div class="G">Anedho dhūmaketūva,</div> </td> </tr> <tr> <td> <div class="G">kodho yassūpasammati;</div> </td> </tr> <tr> <td> <div class="G">Āpūrati tassa yaso,</div> </td> </tr> <tr> <td> <div class="G">sukkapakkheva candimā”ti.</div> </td> </tr> </table> </div>
</div>
<div class="CENTER" id="p_22J_1974">
<span class="pN">1974</span>Cūḷabodhijātakaṃ pañcamaṃ.</div>
</html>
