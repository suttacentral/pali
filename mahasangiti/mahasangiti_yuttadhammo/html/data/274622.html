<html>
<div class="i">2.3.1 Bodhāyasutta</div>
<div class="h">Bojjhaṅgasaṃyutta</div>
<div class="h">Udāyivagga</div>
<div class="h">Bodhāyasutta</div>
<div class="q" id="p_14S5_462"> <div class="divNumber">202.</div> <div class="p">
<span class="pN">462</span>Atha kho aññataro bhikkhu yena bhagavā tenupasaṅkami…pe…  ekamantaṃ nisinno kho so bhikkhu bhagavantaṃ etadavoca—  </div>
</div>
<div class="q" id="p_14S5_463"> <div class="p">
<span class="pN">463</span>“‘Bojjhaṅgā, bojjhaṅgā’ti, bhante, vuccanti. Kittāvatā nu kho, bhante, ‘bojjhaṅgā’ti vuccantī”ti? “‘Bodhāya saṃvattantī’ti kho, bhikkhu, tasmā bojjhaṅgāti vuccanti. Idha, bhikkhu, satisambojjhaṅgaṃ bhāveti vivekanissitaṃ…pe…  upekkhāsambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. ‘Bodhāya saṃvattantī’ti kho, bhikkhu, tasmā ‘bojjhaṅgā’ti vuccantī”ti. </div>
</div>
<div class="CENTER" id="p_14S5_464">
<span class="pN">464</span>Paṭhamaṃ.</div>
</html>
