<html>
<div class="i">1.4.6 Doṇasutta</div>
<div class="h">Paṭhamapaṇṇāsaka</div>
<div class="h">Cakkavagga</div>
<div class="h">Doṇasutta</div>
<div class="q" id="p_15A4_247"> <div class="divNumber">36.</div> <div class="p">
<span class="pN">247</span>Ekaṃ samayaṃ bhagavā antarā ca ukkaṭṭhaṃ antarā ca setabyaṃ addhānamaggappaṭipanno hoti. Doṇopi sudaṃ brāhmaṇo antarā ca ukkaṭṭhaṃ antarā ca setabyaṃ addhānamaggappaṭipanno hoti. Addasā kho doṇo brāhmaṇo bhagavato pādesu cakkāni sahassārāni sanemikāni sanābhikāni sabbākāraparipūrāni; disvānassa etadahosi—  “acchariyaṃ vata bho, abbhutaṃ vata bho. Na vatimāni manussabhūtassa padāni bhavissantī”ti. Atha kho bhagavā maggā okkamma aññatarasmiṃ rukkhamūle nisīdi pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. Atha kho doṇo brāhmaṇo bhagavato padāni anugacchanto addasa bhagavantaṃ aññatarasmiṃ rukkhamūle nisinnaṃ pāsādikaṃ pasādanīyaṃ santindriyaṃ santamānasaṃ uttamadamathasamathamanuppattaṃ dantaṃ guttaṃ saṃyatindriyaṃ nāgaṃ. Disvāna yena bhagavā tenupasaṅkami; upasaṅkamitvā bhagavantaṃ etadavoca—  </div>
</div>
<div class="q" id="p_15A4_248"> <div class="p">
<span class="pN">248</span>“Devo no bhavaṃ bhavissatī”ti? “Na kho ahaṃ, brāhmaṇa, devo bhavissāmī”ti. “Gandhabbo no bhavaṃ bhavissatī”ti? “Na kho ahaṃ, brāhmaṇa, gandhabbo bhavissāmī”ti. “Yakkho no bhavaṃ bhavissatī”ti? “Na kho ahaṃ, brāhmaṇa, yakkho bhavissāmī”ti. “Manusso no bhavaṃ bhavissatī”ti? “Na kho ahaṃ, brāhmaṇa, manusso bhavissāmī”ti. </div>
</div>
<div class="q" id="p_15A4_249"> <div class="p">
<span class="pN">249</span>“‘Devo no bhavaṃ bhavissatī’ti, iti puṭṭho samāno—  ‘na kho ahaṃ, brāhmaṇa, devo bhavissāmī’ti vadesi. ‘Gandhabbo no bhavaṃ bhavissatī’ti, iti puṭṭho samāno—  ‘na kho ahaṃ, brāhmaṇa, gandhabbo bhavissāmī’ti vadesi. ‘Yakkho no bhavaṃ bhavissatī’ti, iti puṭṭho samāno—  ‘na kho ahaṃ, brāhmaṇa, yakkho bhavissāmī’ti vadesi. ‘Manusso no bhavaṃ bhavissatī’ti, iti puṭṭho samāno—  ‘na kho ahaṃ, brāhmaṇa, manusso bhavissāmī’ti vadesi. Atha ko carahi bhavaṃ bhavissatī”ti? </div>
</div>
<div class="q" id="p_15A4_250"> <div class="p">
<span class="pN">250</span>“Yesaṃ kho ahaṃ, brāhmaṇa, āsavānaṃ appahīnattā devo bhaveyyaṃ, te me āsavā pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Yesaṃ kho ahaṃ, brāhmaṇa, āsavānaṃ appahīnattā gandhabbo bhaveyyaṃ…  yakkho bhaveyyaṃ…  manusso bhaveyyaṃ, te me āsavā pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Seyyathāpi, brāhmaṇa, uppalaṃ vā padumaṃ vā puṇḍarīkaṃ vā udake jātaṃ udake saṃvaḍḍhaṃ udakā accuggamma tiṭṭhati anupalittaṃ udakena; evamevaṃ kho ahaṃ, brāhmaṇa, loke jāto loke saṃvaḍḍho lokaṃ abhibhuyya viharāmi anupalitto lokena. Buddhoti maṃ, brāhmaṇa, dhārehīti. </div>
</div>
<div class="q" id="p_15A4_251"> <div class="p"> <table class="singleColumn"> <tr> <td> <div class="pN">251</div> <div class="G">Yena devūpapatyassa,</div> </td> </tr> <tr> <td> <div class="G">gandhabbo vā vihaṅgamo;</div> </td> </tr> <tr> <td> <div class="G">Yakkhattaṃ yena gaccheyyaṃ,</div> </td> </tr> <tr> <td> <div class="G">manussattañca abbaje;</div> </td> </tr> <tr> <td> <div class="G">Te mayhaṃ āsavā khīṇā,</div> </td> </tr> <tr> <td> <div class="G">viddhastā vinaḷīkatā.</div> </td> </tr> </table> </div>
</div>
<div class="q" id="p_15A4_252"> <div class="p"> <table class="singleColumn"> <tr> <td> <div class="pN">252</div> <div class="G">Puṇḍarīkaṃ yathā vaggu,</div> </td> </tr> <tr> <td> <div class="G">Toyena nupalippati;</div> </td> </tr> <tr> <td> <div class="G">Nupalippāmi lokena,</div> </td> </tr> <tr> <td> <div class="G">Tasmā buddhosmi brāhmaṇā”ti.</div> </td> </tr> </table> </div>
</div>
<div class="CENTER" id="p_15A4_253">
<span class="pN">253</span>Chaṭṭhaṃ.</div>
</html>
