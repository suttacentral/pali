<html>
<div class="i">6.2.12.1.1 Mahākusalacitta</div>
<div class="h">Paṭiccasamuppādavibhaṅga</div>
<div class="h">Abhidhammabhājanīya</div>
<div class="h">Avijjāmūlakakusalaniddesa</div>
<div class="h">Kāmāvacarakusalacitta</div>
<div class="h">Mahākusalacitta</div>
<div class="q" id="p_30Vbh_1293"> <div class="divNumber">334.</div> <div class="p">
<span class="pN">1293</span>Katame dhammā kusalā? Yasmiṃ samaye kāmāvacaraṃ kusalaṃ cittaṃ uppannaṃ hoti somanassasahagataṃ ñāṇasampayuttaṃ rūpārammaṇaṃ vā…pe…  dhammārammaṇaṃ vā yaṃ yaṃ vā panārabbha, tasmiṃ samaye avijjāpaccayā saṅkhāro, saṅkhārapaccayā viññāṇaṃ, viññāṇapaccayā nāmaṃ, nāmapaccayā chaṭṭhāyatanaṃ, chaṭṭhāyatanapaccayā phasso, phassapaccayā vedanā, vedanāpaccayā pasādo, pasādapaccayā adhimokkho, adhimokkhapaccayā bhavo, bhavapaccayā jāti, jātipaccayā jarāmaraṇaṃ. Evametassa kevalassa dukkhakkhandhassa samudayo hoti. </div>
</div>
<div class="q" id="p_30Vbh_1294"> <div class="divNumber">335.</div> <div class="p">
<span class="pN">1294</span>Tattha katamo avijjāpaccayā saṅkhāro? Yā cetanā sañcetanā sañcetayitattaṃ—  ayaṃ vuccati “avijjāpaccayā saṅkhāro” …pe…  ayaṃ vuccati “chaṭṭhāyatanapaccayā phasso”. </div>
</div>
<div class="q" id="p_30Vbh_1295"> <div class="p">
<span class="pN">1295</span>Tattha katamā phassapaccayā vedanā? Yaṃ cetasikaṃ sātaṃ cetasikaṃ sukhaṃ cetosamphassajaṃ sātaṃ sukhaṃ vedayitaṃ cetosamphassajā sātā sukhā vedanā—  ayaṃ vuccati “phassapaccayā vedanā”. </div>
</div>
<div class="q" id="p_30Vbh_1296"> <div class="p">
<span class="pN">1296</span>Tattha katamo vedanāpaccayā pasādo? Yā saddhā saddahanā okappanā abhippasādo—  ayaṃ vuccati “vedanāpaccayā pasādo”. </div>
</div>
<div class="q" id="p_30Vbh_1297"> <div class="p">
<span class="pN">1297</span>Tattha katamo pasādapaccayā adhimokkho? Yo cittassa adhimokkho adhimuccanā tadadhimuttatā—  ayaṃ vuccati “pasādapaccayā adhimokkho”. </div>
</div>
<div class="q" id="p_30Vbh_1298"> <div class="p">
<span class="pN">1298</span>Tattha katamo adhimokkhapaccayā bhavo? Ṭhapetvā adhimokkhaṃ, vedanākkhandho saññākkhandho saṅkhārakkhandho viññāṇakkhandho—  ayaṃ vuccati “adhimokkhapaccayā bhavo” …pe…  tena vuccati “evametassa kevalassa dukkhakkhandhassa samudayo hotī”ti. </div>
</div>
<div class="q" id="p_30Vbh_1299"> <div class="divNumber">336.</div> <div class="p">
<span class="pN">1299</span>Tasmiṃ samaye avijjāpaccayā saṅkhāro, saṅkhārapaccayā viññāṇaṃ, viññāṇapaccayā nāmaṃ, nāmapaccayā phasso, phassapaccayā vedanā, vedanāpaccayā pasādo, pasādapaccayā adhimokkho, adhimokkhapaccayā bhavo, bhavapaccayā jāti, jātipaccayā jarāmaraṇaṃ. Evametassa kevalassa dukkhakkhandhassa samudayo hoti. </div>
</div>
<div class="q" id="p_30Vbh_1300"> <div class="divNumber">337.</div> <div class="p">
<span class="pN">1300</span>Tasmiṃ samaye avijjāpaccayā saṅkhāro, saṅkhārapaccayā viññāṇaṃ, viññāṇapaccayā nāmarūpaṃ, nāmarūpapaccayā chaṭṭhāyatanaṃ, chaṭṭhāyatanapaccayā phasso, phassapaccayā vedanā, vedanāpaccayā pasādo, pasādapaccayā adhimokkho, adhimokkhapaccayā bhavo, bhavapaccayā jāti, jātipaccayā jarāmaraṇaṃ. Evametassa kevalassa dukkhakkhandhassa samudayo hoti. </div>
</div>
<div class="q" id="p_30Vbh_1301"> <div class="divNumber">338.</div> <div class="p">
<span class="pN">1301</span>Tasmiṃ samaye avijjāpaccayā saṅkhāro, saṅkhārapaccayā viññāṇaṃ, viññāṇapaccayā nāmarūpaṃ, nāmarūpapaccayā chaṭṭhāyatanaṃ, chaṭṭhāyatanapaccayā phasso, phassapaccayā vedanā, vedanāpaccayā pasādo, pasādapaccayā adhimokkho, adhimokkhapaccayā bhavo, bhavapaccayā jāti, jātipaccayā jarāmaraṇaṃ. Evametassa kevalassa dukkhakkhandhassa samudayo hoti. </div>
</div>
</html>
