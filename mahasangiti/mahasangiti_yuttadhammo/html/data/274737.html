<html>
<div class="i">3.5.9 Vedanāsutta</div>
<div class="h">Satipaṭṭhānasaṃyutta</div>
<div class="h">Amatavagga</div>
<div class="h">Vedanāsutta</div>
<div class="q" id="p_14S5_966"> <div class="divNumber">415.</div> <div class="p">
<span class="pN">966</span>“Tisso imā, bhikkhave, vedanā. Katamā tisso? Sukhā vedanā, dukkhā vedanā, adukkhamasukhā vedanā—  imā kho, bhikkhave, tisso vedanā. Imāsaṃ kho, bhikkhave, tissannaṃ vedanānaṃ pariññāya cattāro satipaṭṭhānā bhāvetabbā. </div>
</div>
<div class="q" id="p_14S5_967"> <div class="p">
<span class="pN">967</span>Katame cattāro? Idha, bhikkhave, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṃ; vedanāsu…pe…  citte…pe…  dhammesu dhammānupassī viharati ātāpī sampajāno satimā, vineyya loke abhijjhādomanassaṃ. Imāsaṃ kho, bhikkhave, tissannaṃ vedanānaṃ pariññāya ime cattāro satipaṭṭhānā bhāvetabbā”ti. </div>
</div>
<div class="CENTER" id="p_14S5_968">
<span class="pN">968</span>Navamaṃ.</div>
</html>
