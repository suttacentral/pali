<html>
<div class="i">11.1.8 Saṃvarajātaka</div>
<div class="h">Ekādasakanipāta</div>
<div class="h">Mātuposakavagga</div>
<div class="h">Saṃvarajātaka</div>
<div class="q" id="p_22J_2210"> <div class="divNumber">97.</div> <div class="p"> <table class="singleColumn"> <tr> <td> <div class="pN">2210</div> <div class="G">“Jānanto no mahārāja,</div> </td> </tr> <tr> <td> <div class="G">tava sīlaṃ janādhipo;</div> </td> </tr> <tr> <td> <div class="G">Ime kumāre pūjento,</div> </td> </tr> <tr> <td> <div class="G">na taṃ kenaci maññatha.</div> </td> </tr> </table> </div>
</div>
<div class="q" id="p_22J_2211"> <div class="divNumber">98.</div> <div class="p"> <table class="singleColumn"> <tr> <td> <div class="pN">2211</div> <div class="G">Tiṭṭhante no mahārāje,</div> </td> </tr> <tr> <td> <div class="G">adu deve divaṅgate;</div> </td> </tr> <tr> <td> <div class="G">Ñātī taṃ samanuññiṃsu,</div> </td> </tr> <tr> <td> <div class="G">sampassaṃ atthamattano.</div> </td> </tr> </table> </div>
</div>
<div class="q" id="p_22J_2212"> <div class="divNumber">99.</div> <div class="p"> <table class="singleColumn"> <tr> <td> <div class="pN">2212</div> <div class="G">Kena saṃvara vattena,</div> </td> </tr> <tr> <td> <div class="G">sañjāte abhitiṭṭhasi;</div> </td> </tr> <tr> <td> <div class="G">Kena taṃ nātivattanti,</div> </td> </tr> <tr> <td> <div class="G">ñātisaṅghā samāgatā”.</div> </td> </tr> </table> </div>
</div>
<div class="q" id="p_22J_2213"> <div class="divNumber">100.</div> <div class="p"> <table class="singleColumn"> <tr> <td> <div class="pN">2213</div> <div class="G">“Na rājaputta usūyāmi,</div> </td> </tr> <tr> <td> <div class="G">samaṇānaṃ mahesinaṃ;</div> </td> </tr> <tr> <td> <div class="G">Sakkaccaṃ te namassāmi,</div> </td> </tr> <tr> <td> <div class="G">pāde vandāmi tādinaṃ.</div> </td> </tr> </table> </div>
</div>
<div class="q" id="p_22J_2214"> <div class="divNumber">101.</div> <div class="p"> <table class="singleColumn"> <tr> <td> <div class="pN">2214</div> <div class="G">Te maṃ dhammaguṇe yuttaṃ,</div> </td> </tr> <tr> <td> <div class="G">sussūsamanusūyakaṃ;</div> </td> </tr> <tr> <td> <div class="G">Samaṇā manusāsanti,</div> </td> </tr> <tr> <td> <div class="G">isī dhammaguṇe ratā.</div> </td> </tr> </table> </div>
</div>
<div class="q" id="p_22J_2215"> <div class="divNumber">102.</div> <div class="p"> <table class="singleColumn"> <tr> <td> <div class="pN">2215</div> <div class="G">Tesāhaṃ vacanaṃ sutvā,</div> </td> </tr> <tr> <td> <div class="G">samaṇānaṃ mahesinaṃ;</div> </td> </tr> <tr> <td> <div class="G">Na kiñci atimaññāmi,</div> </td> </tr> <tr> <td> <div class="G">dhamme me nirato mano.</div> </td> </tr> </table> </div>
</div>
<div class="q" id="p_22J_2216"> <div class="divNumber">103.</div> <div class="p"> <table class="singleColumn"> <tr> <td> <div class="pN">2216</div> <div class="G">Hatthārohā anīkaṭṭhā,</div> </td> </tr> <tr> <td> <div class="G">rathikā pattikārakā;</div> </td> </tr> <tr> <td> <div class="G">Tesaṃ nappaṭibandhāmi,</div> </td> </tr> <tr> <td> <div class="G">niviṭṭhaṃ bhattavetanaṃ.</div> </td> </tr> </table> </div>
</div>
<div class="q" id="p_22J_2217"> <div class="divNumber">104.</div> <div class="p"> <table class="singleColumn"> <tr> <td> <div class="pN">2217</div> <div class="G">Mahāmattā ca me atthi,</div> </td> </tr> <tr> <td> <div class="G">mantino paricārakā;</div> </td> </tr> <tr> <td> <div class="G">Bārāṇasiṃ voharanti,</div> </td> </tr> <tr> <td> <div class="G">bahumaṃsasurodakaṃ.</div> </td> </tr> </table> </div>
</div>
<div class="q" id="p_22J_2218"> <div class="divNumber">105.</div> <div class="p"> <table class="singleColumn"> <tr> <td> <div class="pN">2218</div> <div class="G">Athopi vāṇijā phītā,</div> </td> </tr> <tr> <td> <div class="G">nānāraṭṭhehi āgatā;</div> </td> </tr> <tr> <td> <div class="G">Tesu me vihitā rakkhā,</div> </td> </tr> <tr> <td> <div class="G">evaṃ jānāhuposatha”.</div> </td> </tr> </table> </div>
</div>
<div class="q" id="p_22J_2219"> <div class="divNumber">106.</div> <div class="p"> <table class="singleColumn"> <tr> <td> <div class="pN">2219</div> <div class="G">“Dhammena kira ñātīnaṃ,</div> </td> </tr> <tr> <td> <div class="G">rajjaṃ kārehi saṃvara;</div> </td> </tr> <tr> <td> <div class="G">Medhāvī paṇḍito cāsi,</div> </td> </tr> <tr> <td> <div class="G">athopi ñātinaṃ hito.</div> </td> </tr> </table> </div>
</div>
<div class="q" id="p_22J_2220"> <div class="divNumber">107.</div> <div class="p"> <table class="singleColumn"> <tr> <td> <div class="pN">2220</div> <div class="G">Taṃ taṃ ñātiparibyūḷhaṃ,</div> </td> </tr> <tr> <td> <div class="G">nānāratanamocitaṃ;</div> </td> </tr> <tr> <td> <div class="G">Amittā nappasahanti,</div> </td> </tr> <tr> <td> <div class="G">indaṃva asurādhipo”ti.</div> </td> </tr> </table> </div>
</div>
<div class="CENTER" id="p_22J_2221">
<span class="pN">2221</span>Saṃvarajātakaṃ aṭṭhamaṃ.</div>
</html>
