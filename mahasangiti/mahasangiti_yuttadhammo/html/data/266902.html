<html>
<div class="i">1.10 Āḷavakasutta</div>
<div class="h">Uragavagga</div>
<div class="h">Āḷavakasutta</div>
<div class="q" id="p_18Sn_207"> <div class="p">
<span class="pN">207</span>Evaṃ me sutaṃ—  ekaṃ samayaṃ bhagavā āḷaviyaṃ viharati āḷavakassa yakkhassa bhavane. Atha kho āḷavako yakkho yena bhagavā tenupasaṅkami; upasaṅkamitvā bhagavantaṃ etadavoca—  “nikkhama, samaṇā”ti. “Sādhāvuso”ti bhagavā nikkhami. “Pavisa, samaṇā”ti. “Sādhāvuso”ti bhagavā pāvisi. </div>
</div>
<div class="q" id="p_18Sn_208"> <div class="p">
<span class="pN">208</span>Dutiyampi kho…pe…  tatiyampi kho āḷavako yakkho bhagavantaṃ etadavoca—  “nikkhama, samaṇā”ti. “Sādhāvuso”ti bhagavā nikkhami. “Pavisa, samaṇā”ti. “Sādhāvuso”ti bhagavā pāvisi. </div>
</div>
<div class="q" id="p_18Sn_209"> <div class="p">
<span class="pN">209</span>Catutthampi kho āḷavako yakkho bhagavantaṃ etadavoca—  “nikkhama, samaṇā”ti. “Na khvāhaṃ taṃ, āvuso, nikkhamissāmi. Yaṃ te karaṇīyaṃ, taṃ karohī”ti. </div>
</div>
<div class="q" id="p_18Sn_210"> <div class="p">
<span class="pN">210</span>“Pañhaṃ taṃ, samaṇa, pucchissāmi. Sace me na byākarissasi, cittaṃ vā te khipissāmi, hadayaṃ vā te phālessāmi, pādesu vā gahetvā pāragaṅgāya khipissāmī”ti. </div>
</div>
<div class="q" id="p_18Sn_211"> <div class="p">
<span class="pN">211</span>“Na khvāhaṃ taṃ, āvuso, passāmi sadevake loke samārake sabrahmake sassamaṇabrāhmaṇiyā pajāya sadevamanussāya yo me cittaṃ vā khipeyya hadayaṃ vā phāleyya pādesu vā gahetvā pāragaṅgāya khipeyya. Api ca tvaṃ, āvuso, puccha yadākaṅkhasī”ti. Atha kho āḷavako yakkho bhagavantaṃ gāthāya ajjhabhāsi—  </div>
</div>
<div class="q" id="p_18Sn_212"> <div class="divNumber">183.</div> <div class="p"> <table class="singleColumn"> <tr> <td> <div class="pN">212</div> <div class="G">“Kiṃ sūdha vittaṃ purisassa seṭṭhaṃ,</div> </td> </tr> <tr> <td> <div class="G">Kiṃ su suciṇṇaṃ sukhamāvahāti;</div> </td> </tr> <tr> <td> <div class="G">Kiṃ su have sādutaraṃ rasānaṃ,</div> </td> </tr> <tr> <td> <div class="G">Kathaṃjīviṃ jīvitamāhu seṭṭhaṃ”. (1)</div> </td> </tr> </table> </div>
</div>
<div class="q" id="p_18Sn_213"> <div class="divNumber">184.</div> <div class="p"> <table class="singleColumn"> <tr> <td> <div class="pN">213</div> <div class="G">“Saddhīdha vittaṃ purisassa seṭṭhaṃ,</div> </td> </tr> <tr> <td> <div class="G">Dhammo suciṇṇo sukhamāvahāti;</div> </td> </tr> <tr> <td> <div class="G">Saccaṃ have sādutaraṃ rasānaṃ,</div> </td> </tr> <tr> <td> <div class="G">Paññājīviṃ jīvitamāhu seṭṭhaṃ”. (2)</div> </td> </tr> </table> </div>
</div>
<div class="q" id="p_18Sn_214"> <div class="divNumber">185.</div> <div class="p"> <table class="singleColumn"> <tr> <td> <div class="pN">214</div> <div class="G">“Kathaṃ su tarati oghaṃ,</div> </td> </tr> <tr> <td> <div class="G">kathaṃ su tarati aṇṇavaṃ;</div> </td> </tr> <tr> <td> <div class="G">Kathaṃ su dukkhamacceti,</div> </td> </tr> <tr> <td> <div class="G">kathaṃ su parisujjhati”. (3)</div> </td> </tr> </table> </div>
</div>
<div class="q" id="p_18Sn_215"> <div class="divNumber">186.</div> <div class="p"> <table class="singleColumn"> <tr> <td> <div class="pN">215</div> <div class="G">“Saddhāya tarati oghaṃ,</div> </td> </tr> <tr> <td> <div class="G">appamādena aṇṇavaṃ;</div> </td> </tr> <tr> <td> <div class="G">Vīriyena dukkhamacceti,</div> </td> </tr> <tr> <td> <div class="G">paññāya parisujjhati”. (4)</div> </td> </tr> </table> </div>
</div>
<div class="q" id="p_18Sn_216"> <div class="divNumber">187.</div> <div class="p"> <table class="singleColumn"> <tr> <td> <div class="pN">216</div> <div class="G">“Kathaṃ su labhate paññaṃ,</div> </td> </tr> <tr> <td> <div class="G">kathaṃ su vindate dhanaṃ;</div> </td> </tr> <tr> <td> <div class="G">Kathaṃ su kittiṃ pappoti,</div> </td> </tr> <tr> <td> <div class="G">kathaṃ mittāni ganthati;</div> </td> </tr> <tr> <td> <div class="G">Asmā lokā paraṃ lokaṃ,</div> </td> </tr> <tr> <td> <div class="G">kathaṃ pecca na socati”. (5)</div> </td> </tr> </table> </div>
</div>
<div class="q" id="p_18Sn_217"> <div class="divNumber">188.</div> <div class="p"> <table class="singleColumn"> <tr> <td> <div class="pN">217</div> <div class="G">“Saddahāno arahataṃ,</div> </td> </tr> <tr> <td> <div class="G">dhammaṃ nibbānapattiyā;</div> </td> </tr> <tr> <td> <div class="G">Sussūsaṃ labhate paññaṃ,</div> </td> </tr> <tr> <td> <div class="G">appamatto vicakkhaṇo. (6)</div> </td> </tr> </table> </div>
</div>
<div class="q" id="p_18Sn_218"> <div class="divNumber">189.</div> <div class="p"> <table class="singleColumn"> <tr> <td> <div class="pN">218</div> <div class="G">Patirūpakārī dhuravā,</div> </td> </tr> <tr> <td> <div class="G">uṭṭhātā vindate dhanaṃ;</div> </td> </tr> <tr> <td> <div class="G">Saccena kittiṃ pappoti,</div> </td> </tr> <tr> <td> <div class="G">dadaṃ mittāni ganthati. (7)</div> </td> </tr> </table> </div>
</div>
<div class="q" id="p_18Sn_219"> <div class="divNumber">190.</div> <div class="p"> <table class="singleColumn"> <tr> <td> <div class="pN">219</div> <div class="G">Yassete caturo dhammā,</div> </td> </tr> <tr> <td> <div class="G">saddhassa gharamesino;</div> </td> </tr> <tr> <td> <div class="G">Saccaṃ dhammo dhiti cāgo,</div> </td> </tr> <tr> <td> <div class="G">sa ve pecca na socati. (8)</div> </td> </tr> </table> </div>
</div>
<div class="q" id="p_18Sn_220"> <div class="divNumber">191.</div> <div class="p"> <table class="singleColumn"> <tr> <td> <div class="pN">220</div> <div class="G">Iṅgha aññepi pucchassu,</div> </td> </tr> <tr> <td> <div class="G">puthū samaṇabrāhmaṇe;</div> </td> </tr> <tr> <td> <div class="G">Yadi saccā damā cāgā,</div> </td> </tr> <tr> <td> <div class="G">khantyā bhiyyodha vijjati”. (9)</div> </td> </tr> </table> </div>
</div>
<div class="q" id="p_18Sn_221"> <div class="divNumber">192.</div> <div class="p"> <table class="singleColumn"> <tr> <td> <div class="pN">221</div> <div class="G">“Kathaṃ nu dāni puccheyyaṃ,</div> </td> </tr> <tr> <td> <div class="G">Puthū samaṇabrāhmaṇe;</div> </td> </tr> <tr> <td> <div class="G">Yohaṃ ajja pajānāmi,</div> </td> </tr> <tr> <td> <div class="G">Yo attho samparāyiko. (10)</div> </td> </tr> </table> </div>
</div>
<div class="q" id="p_18Sn_222"> <div class="divNumber">193.</div> <div class="p"> <table class="singleColumn"> <tr> <td> <div class="pN">222</div> <div class="G">Atthāya vata me buddho,</div> </td> </tr> <tr> <td> <div class="G">Vāsāyāḷavimāgamā;</div> </td> </tr> <tr> <td> <div class="G">Yohaṃ ajja pajānāmi,</div> </td> </tr> <tr> <td> <div class="G">Yattha dinnaṃ mahapphalaṃ. (11)</div> </td> </tr> </table> </div>
</div>
<div class="q" id="p_18Sn_223"> <div class="divNumber">194.</div> <div class="p"> <table class="singleColumn"> <tr> <td> <div class="pN">223</div> <div class="G">So ahaṃ vicarissāmi,</div> </td> </tr> <tr> <td> <div class="G">Gāmā gāmaṃ purā puraṃ;</div> </td> </tr> <tr> <td> <div class="G">Namassamāno sambuddhaṃ,</div> </td> </tr> <tr> <td> <div class="G">Dhammassa ca sudhammatan”ti. (12)</div> </td> </tr> </table> </div>
</div>
<div class="CENTER" id="p_18Sn_224">
<span class="pN">224</span>Āḷavakasuttaṃ dasamaṃ.</div>
</html>
