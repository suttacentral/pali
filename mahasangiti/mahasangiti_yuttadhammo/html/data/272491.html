<html>
<div class="i">7.21--22 Abhinīlanettagopakhumalakkhaṇāni</div>
<div class="h">Lakkhaṇasutta</div>
<div class="q" id="h_8D_513"> <h2 class="paliSectionName">
<span class="pN">513</span>Abhinīlanettagopakhumalakkhaṇāni </h2>
</div>
<div class="q" id="p_8D_514"> <div class="divNumber">228.</div> <div class="p">
<span class="pN">514</span>“Yampi, bhikkhave, tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto samāno na ca visaṭaṃ, na ca visāci, na ca pana viceyya pekkhitā, ujuṃ tathā pasaṭamujumano, piyacakkhunā bahujanaṃ udikkhitā ahosi. So tassa kammassa kaṭattā…pe…  so tato cuto itthattaṃ āgato samāno imāni dve mahāpurisalakkhaṇāni paṭilabhati. Abhinīlanetto ca hoti gopakhumo ca. </div>
</div>
<div class="q" id="p_8D_515"> <div class="p">
<span class="pN">515</span>So tehi lakkhaṇehi samannāgato, sace agāraṃ ajjhāvasati, rājā hoti cakkavattī…pe…  rājā samāno kiṃ labhati? Piyadassano hoti bahuno janassa, piyo hoti manāpo brāhmaṇagahapatikānaṃ negamajānapadānaṃ gaṇakamahāmattānaṃ anīkaṭṭhānaṃ dovārikānaṃ amaccānaṃ pārisajjānaṃ rājūnaṃ bhogiyānaṃ kumārānaṃ. Rājā samāno idaṃ labhati…pe…  buddho samāno kiṃ labhati? Piyadassano hoti bahuno janassa, piyo hoti manāpo bhikkhūnaṃ bhikkhunīnaṃ upāsakānaṃ upāsikānaṃ devānaṃ manussānaṃ asurānaṃ nāgānaṃ gandhabbānaṃ. Buddho samāno idaṃ labhati”. Etamatthaṃ bhagavā avoca. </div>
</div>
<div class="q" id="p_8D_516"> <div class="divNumber">229.</div> <div class="p">
<span class="pN">516</span>Tatthetaṃ vuccati—  </div>
</div>
<div class="q" id="p_8D_517"> <div class="p"> <table class="singleColumn"> <tr> <td> <div class="pN">517</div> <div class="G">“Na ca visaṭaṃ na ca visāci,</div> </td> </tr> <tr> <td> <div class="G">Na ca pana viceyyapekkhitā;</div> </td> </tr> <tr> <td> <div class="G">Ujuṃ tathā pasaṭamujumano,</div> </td> </tr> <tr> <td> <div class="G">Piyacakkhunā bahujanaṃ udikkhitā.</div> </td> </tr> </table> </div>
</div>
<div class="q" id="p_8D_518"> <div class="p"> <table class="singleColumn"> <tr> <td> <div class="pN">518</div> <div class="G">Sugatīsu so phalavipākaṃ,</div> </td> </tr> <tr> <td> <div class="G">Anubhavati tattha modati;</div> </td> </tr> <tr> <td> <div class="G">Idha ca pana bhavati gopakhumo,</div> </td> </tr> <tr> <td> <div class="G">Abhinīlanettanayano sudassano.</div> </td> </tr> </table> </div>
</div>
<div class="q" id="p_8D_519"> <div class="p"> <table class="singleColumn"> <tr> <td> <div class="pN">519</div> <div class="G">Abhiyogino ca nipuṇā,</div> </td> </tr> <tr> <td> <div class="G">Bahū pana nimittakovidā;</div> </td> </tr> <tr> <td> <div class="G">Sukhumanayanakusalā manujā,</div> </td> </tr> <tr> <td> <div class="G">Piyadassanoti abhiniddisanti naṃ.</div> </td> </tr> </table> </div>
</div>
<div class="q" id="p_8D_520"> <div class="p"> <table class="singleColumn"> <tr> <td> <div class="pN">520</div> <div class="G">Piyadassano gihīpi santo ca,</div> </td> </tr> <tr> <td> <div class="G">Bhavati bahujanapiyāyito;</div> </td> </tr> <tr> <td> <div class="G">Yadi ca na bhavati gihī samaṇo hoti,</div> </td> </tr> <tr> <td> <div class="G">Piyo bahūnaṃ sokanāsano”ti.</div> </td> </tr> </table> </div>
</div>
</html>
