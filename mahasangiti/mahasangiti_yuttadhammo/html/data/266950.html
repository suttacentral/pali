<html>
<div class="i">5.3 Puṇṇakamāṇavapucchā</div>
<div class="h">Pārāyanavagga</div>
<div class="h">Puṇṇakamāṇavapucchā</div>
<div class="q" id="p_18Sn_1234"> <div class="divNumber">1050.</div> <div class="p"> <table class="singleColumn"> <tr> <td> <div class="pN">1234</div> <div class="G">“Anejaṃ mūladassāviṃ, <span class="gathaQuote">(iccāyasmā puṇṇako)</span>
</div> </td> </tr> <tr> <td> <div class="G">Atthi pañhena āgamaṃ;</div> </td> </tr> <tr> <td> <div class="G">Kiṃ nissitā isayo manujā,</div> </td> </tr> <tr> <td> <div class="G">Khattiyā brāhmaṇā devatānaṃ;</div> </td> </tr> <tr> <td> <div class="G">Yaññamakappayiṃsu puthūdha loke,</div> </td> </tr> <tr> <td> <div class="G">Pucchāmi taṃ bhagavā brūhi me taṃ”. (1)</div> </td> </tr> </table> </div>
</div>
<div class="q" id="p_18Sn_1235"> <div class="divNumber">1051.</div> <div class="p"> <table class="singleColumn"> <tr> <td> <div class="pN">1235</div> <div class="G">“Ye kecime isayo manujā, <span class="gathaQuote">(puṇṇakāti bhagavā)</span>
</div> </td> </tr> <tr> <td> <div class="G">Khattiyā brāhmaṇā devatānaṃ;</div> </td> </tr> <tr> <td> <div class="G">Yaññamakappayiṃsu puthūdha loke,</div> </td> </tr> <tr> <td> <div class="G">Āsīsamānā puṇṇaka itthattaṃ;</div> </td> </tr> <tr> <td> <div class="G">Jaraṃ sitā yaññamakappayiṃsu”. (2)</div> </td> </tr> </table> </div>
</div>
<div class="q" id="p_18Sn_1236"> <div class="divNumber">1052.</div> <div class="p"> <table class="singleColumn"> <tr> <td> <div class="pN">1236</div> <div class="G">“Ye kecime isayo manujā, <span class="gathaQuote">(iccāyasmā puṇṇako)</span>
</div> </td> </tr> <tr> <td> <div class="G">Khattiyā brāhmaṇā devatānaṃ;</div> </td> </tr> <tr> <td> <div class="G">Yaññamakappayiṃsu puthūdha loke,</div> </td> </tr> <tr> <td> <div class="G">Kaccissu te bhagavā yaññapathe appamattā;</div> </td> </tr> <tr> <td> <div class="G">Atāruṃ jātiñca jarañca mārisa,</div> </td> </tr> <tr> <td> <div class="G">Pucchāmi taṃ bhagavā brūhi metaṃ”. (3)</div> </td> </tr> </table> </div>
</div>
<div class="q" id="p_18Sn_1237"> <div class="divNumber">1053.</div> <div class="p"> <table class="singleColumn"> <tr> <td> <div class="pN">1237</div> <div class="G">“Āsīsanti thomayanti abhijappanti juhanti, <span class="gathaQuote">(puṇṇakāti bhagavā)</span>
</div> </td> </tr> <tr> <td> <div class="G">Kāmābhijappanti paṭicca lābhaṃ;</div> </td> </tr> <tr> <td> <div class="G">Te yājayogā bhavarāgarattā,</div> </td> </tr> <tr> <td> <div class="G">Nātariṃsu jātijaranti brūmi”. (4)</div> </td> </tr> </table> </div>
</div>
<div class="q" id="p_18Sn_1238"> <div class="divNumber">1054.</div> <div class="p"> <table class="singleColumn"> <tr> <td> <div class="pN">1238</div> <div class="G">“Te ce nātariṃsu yājayogā, <span class="gathaQuote">(iccāyasmā puṇṇako)</span>
</div> </td> </tr> <tr> <td> <div class="G">Yaññehi jātiñca jarañca mārisa;</div> </td> </tr> <tr> <td> <div class="G">Atha ko carahi devamanussaloke,</div> </td> </tr> <tr> <td> <div class="G">Atāri jātiñca jarañca mārisa;</div> </td> </tr> <tr> <td> <div class="G">Pucchāmi taṃ bhagavā brūhi me taṃ”. (5)</div> </td> </tr> </table> </div>
</div>
<div class="q" id="p_18Sn_1239"> <div class="divNumber">1055.</div> <div class="p"> <table class="singleColumn"> <tr> <td> <div class="pN">1239</div> <div class="G">“Saṅkhāya lokasmi paroparāni, <span class="gathaQuote">(puṇṇakāti bhagavā)</span>
</div> </td> </tr> <tr> <td> <div class="G">Yassiñjitaṃ natthi kuhiñci loke;</div> </td> </tr> <tr> <td> <div class="G">Santo vidhūmo anīgho nirāso,</div> </td> </tr> <tr> <td> <div class="G">Atāri so jātijaranti brūmī”ti. (6)</div> </td> </tr> </table> </div>
</div>
<div class="CENTER" id="p_18Sn_1240">
<span class="pN">1240</span>Puṇṇakamāṇavapucchā tatiyā.</div>
</html>
