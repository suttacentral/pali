<html>
<div class="i">42.3 Tiṇasūlakachādaniyattheraapadāna</div>
<div class="h">Bhaddālivagga</div>
<div class="h">Tiṇasūlakachādaniyattheraapadāna</div>
<div class="q" id="p_20Ap1_5331"> <div class="divNumber">79.</div> <div class="p"> <table class="singleColumn"> <tr> <td> <div class="pN">5331</div> <div class="G">“Jātiṃ jarañca maraṇaṃ,</div> </td> </tr> <tr> <td> <div class="G">paccavekkhiṃ ahaṃ tadā;</div> </td> </tr> <tr> <td> <div class="G">Ekako abhinikkhamma,</div> </td> </tr> <tr> <td> <div class="G">pabbajiṃ anagāriyaṃ.</div> </td> </tr> </table> </div>
</div>
<div class="q" id="p_20Ap1_5332"> <div class="divNumber">80.</div> <div class="p"> <table class="singleColumn"> <tr> <td> <div class="pN">5332</div> <div class="G">Caramānonupubbena,</div> </td> </tr> <tr> <td> <div class="G">gaṅgātīraṃ upāgamiṃ;</div> </td> </tr> <tr> <td> <div class="G">Tatthaddasāsiṃ pathaviṃ,</div> </td> </tr> <tr> <td> <div class="G">gaṅgātīre samunnataṃ.</div> </td> </tr> </table> </div>
</div>
<div class="q" id="p_20Ap1_5333"> <div class="divNumber">81.</div> <div class="p"> <table class="singleColumn"> <tr> <td> <div class="pN">5333</div> <div class="G">Assamaṃ tattha māpetvā,</div> </td> </tr> <tr> <td> <div class="G">vasāmi assame ahaṃ;</div> </td> </tr> <tr> <td> <div class="G">Sukato caṅkamo mayhaṃ,</div> </td> </tr> <tr> <td> <div class="G">nānādijagaṇāyuto.</div> </td> </tr> </table> </div>
</div>
<div class="q" id="p_20Ap1_5334"> <div class="divNumber">82.</div> <div class="p"> <table class="singleColumn"> <tr> <td> <div class="pN">5334</div> <div class="G">Mamupenti ca vissatthā,</div> </td> </tr> <tr> <td> <div class="G">kūjanti ca manoharaṃ;</div> </td> </tr> <tr> <td> <div class="G">Ramamāno saha tehi,</div> </td> </tr> <tr> <td> <div class="G">vasāmi assame ahaṃ.</div> </td> </tr> </table> </div>
</div>
<div class="q" id="p_20Ap1_5335"> <div class="divNumber">83.</div> <div class="p"> <table class="singleColumn"> <tr> <td> <div class="pN">5335</div> <div class="G">Mama assamasāmantā,</div> </td> </tr> <tr> <td> <div class="G">migarājā catukkamo;</div> </td> </tr> <tr> <td> <div class="G">Āsayā abhinikkhamma,</div> </td> </tr> <tr> <td> <div class="G">gajji so asanī viya.</div> </td> </tr> </table> </div>
</div>
<div class="q" id="p_20Ap1_5336"> <div class="divNumber">84.</div> <div class="p"> <table class="singleColumn"> <tr> <td> <div class="pN">5336</div> <div class="G">Nadite migarāje ca,</div> </td> </tr> <tr> <td> <div class="G">hāso me udapajjatha;</div> </td> </tr> <tr> <td> <div class="G">Migarājaṃ gavesanto,</div> </td> </tr> <tr> <td> <div class="G">addasaṃ lokanāyakaṃ.</div> </td> </tr> </table> </div>
</div>
<div class="q" id="p_20Ap1_5337"> <div class="divNumber">85.</div> <div class="p"> <table class="singleColumn"> <tr> <td> <div class="pN">5337</div> <div class="G">Disvānāhaṃ devadevaṃ,</div> </td> </tr> <tr> <td> <div class="G">tissaṃ lokagganāyakaṃ;</div> </td> </tr> <tr> <td> <div class="G">Haṭṭho haṭṭhena cittena,</div> </td> </tr> <tr> <td> <div class="G">pūjayiṃ nāgakesaraṃ.</div> </td> </tr> </table> </div>
</div>
<div class="q" id="p_20Ap1_5338"> <div class="divNumber">86.</div> <div class="p"> <table class="singleColumn"> <tr> <td> <div class="pN">5338</div> <div class="G">Uggacchantaṃva sūriyaṃ,</div> </td> </tr> <tr> <td> <div class="G">sālarājaṃva pupphitaṃ;</div> </td> </tr> <tr> <td> <div class="G">Osadhiṃva virocantaṃ,</div> </td> </tr> <tr> <td> <div class="G">santhaviṃ lokanāyakaṃ.</div> </td> </tr> </table> </div>
</div>
<div class="q" id="p_20Ap1_5339"> <div class="divNumber">87.</div> <div class="p"> <table class="singleColumn"> <tr> <td> <div class="pN">5339</div> <div class="G">‘Tava ñāṇena sabbaññu,</div> </td> </tr> <tr> <td> <div class="G">mocesimaṃ sadevakaṃ;</div> </td> </tr> <tr> <td> <div class="G">Tavaṃ ārādhayitvāna,</div> </td> </tr> <tr> <td> <div class="G">jātiyā parimuccare.</div> </td> </tr> </table> </div>
</div>
<div class="q" id="p_20Ap1_5340"> <div class="divNumber">88.</div> <div class="p"> <table class="singleColumn"> <tr> <td> <div class="pN">5340</div> <div class="G">Adassanena sabbaññu,</div> </td> </tr> <tr> <td> <div class="G">buddhānaṃ sabbadassinaṃ;</div> </td> </tr> <tr> <td> <div class="G">Patantivīcinirayaṃ,</div> </td> </tr> <tr> <td> <div class="G">rāgadosehi ophuṭā.</div> </td> </tr> </table> </div>
</div>
<div class="q" id="p_20Ap1_5341"> <div class="divNumber">89.</div> <div class="p"> <table class="singleColumn"> <tr> <td> <div class="pN">5341</div> <div class="G">Tava dassanamāgamma,</div> </td> </tr> <tr> <td> <div class="G">sabbaññu lokanāyaka;</div> </td> </tr> <tr> <td> <div class="G">Pamuccanti bhavā sabbā,</div> </td> </tr> <tr> <td> <div class="G">phusanti amataṃ padaṃ.</div> </td> </tr> </table> </div>
</div>
<div class="q" id="p_20Ap1_5342"> <div class="divNumber">90.</div> <div class="p"> <table class="singleColumn"> <tr> <td> <div class="pN">5342</div> <div class="G">Yadā buddhā cakkhumanto,</div> </td> </tr> <tr> <td> <div class="G">uppajjanti pabhaṅkarā;</div> </td> </tr> <tr> <td> <div class="G">Kilese jhāpayitvāna,</div> </td> </tr> <tr> <td> <div class="G">ālokaṃ dassayanti te’.</div> </td> </tr> </table> </div>
</div>
<div class="q" id="p_20Ap1_5343"> <div class="divNumber">91.</div> <div class="p"> <table class="singleColumn"> <tr> <td> <div class="pN">5343</div> <div class="G">Kittayitvāna sambuddhaṃ,</div> </td> </tr> <tr> <td> <div class="G">tissaṃ lokagganāyakaṃ;</div> </td> </tr> <tr> <td> <div class="G">Haṭṭho haṭṭhena cittena,</div> </td> </tr> <tr> <td> <div class="G">tiṇasūlaṃ apūjayiṃ.</div> </td> </tr> </table> </div>
</div>
<div class="q" id="p_20Ap1_5344"> <div class="divNumber">92.</div> <div class="p"> <table class="singleColumn"> <tr> <td> <div class="pN">5344</div> <div class="G">Mama saṅkappamaññāya,</div> </td> </tr> <tr> <td> <div class="G">tisso lokagganāyako;</div> </td> </tr> <tr> <td> <div class="G">Sakāsane nisīditvā,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_20Ap1_5345"> <div class="divNumber">93.</div> <div class="p"> <table class="singleColumn"> <tr> <td> <div class="pN">5345</div> <div class="G">‘Yo maṃ pupphehi chādesi,</div> </td> </tr> <tr> <td> <div class="G">pasanno sehi pāṇibhi;</div> </td> </tr> <tr> <td> <div class="G">Tamahaṃ kittayissāmi,</div> </td> </tr> <tr> <td> <div class="G">suṇātha mama bhāsato.</div> </td> </tr> </table> </div>
</div>
<div class="q" id="p_20Ap1_5346"> <div class="divNumber">94.</div> <div class="p"> <table class="singleColumn"> <tr> <td> <div class="pN">5346</div> <div class="G">Pañcavīsatikkhattuṃ so,</div> </td> </tr> <tr> <td> <div class="G">devarajjaṃ karissati;</div> </td> </tr> <tr> <td> <div class="G">Pañcasattatikkhattuñca,</div> </td> </tr> <tr> <td> <div class="G">cakkavattī bhavissati.</div> </td> </tr> </table> </div>
</div>
<div class="q" id="p_20Ap1_5347"> <div class="divNumber">95.</div> <div class="p"> <table class="singleColumn"> <tr> <td> <div class="pN">5347</div> <div class="G">Padesarajjaṃ vipulaṃ,</div> </td> </tr> <tr> <td> <div class="G">gaṇanāto asaṅkhiyaṃ;</div> </td> </tr> <tr> <td> <div class="G">Tassa kammanissandena,</div> </td> </tr> <tr> <td> <div class="G">pupphānaṃ pūjanāya ca.</div> </td> </tr> </table> </div>
</div>
<div class="q" id="p_20Ap1_5348"> <div class="divNumber">96.</div> <div class="p"> <table class="singleColumn"> <tr> <td> <div class="pN">5348</div> <div class="G">Sīsaṃnhāto cayaṃ poso,</div> </td> </tr> <tr> <td> <div class="G">pupphamākaṅkhate yadi;</div> </td> </tr> <tr> <td> <div class="G">Puññakammena saṃyuttaṃ,</div> </td> </tr> <tr> <td> <div class="G">purato pātubhavissati.</div> </td> </tr> </table> </div>
</div>
<div class="q" id="p_20Ap1_5349"> <div class="divNumber">97.</div> <div class="p"> <table class="singleColumn"> <tr> <td> <div class="pN">5349</div> <div class="G">Yaṃ yaṃ icchati kāmehi,</div> </td> </tr> <tr> <td> <div class="G">taṃ taṃ pātubhavissati;</div> </td> </tr> <tr> <td> <div class="G">Saṅkappaṃ paripūretvā,</div> </td> </tr> <tr> <td> <div class="G">nibbāyissatināsavo’.</div> </td> </tr> </table> </div>
</div>
<div class="CENTER" id="p_20Ap1_5350">
<span class="pN">5350</span>Aṭṭhārasamaṃ bhāṇavāraṃ.</div>
<div class="q" id="p_20Ap1_5351"> <div class="divNumber">98.</div> <div class="p"> <table class="singleColumn"> <tr> <td> <div class="pN">5351</div> <div class="G">Kilese jhāpayitvāna,</div> </td> </tr> <tr> <td> <div class="G">sampajāno patissato;</div> </td> </tr> <tr> <td> <div class="G">Ekāsane nisīditvā,</div> </td> </tr> <tr> <td> <div class="G">arahattamapāpuṇiṃ.</div> </td> </tr> </table> </div>
</div>
<div class="q" id="p_20Ap1_5352"> <div class="divNumber">99.</div> <div class="p"> <table class="singleColumn"> <tr> <td> <div class="pN">5352</div> <div class="G">Caṅkamanto nipajjanto,</div> </td> </tr> <tr> <td> <div class="G">nisinno uda vā ṭhito;</div> </td> </tr> <tr> <td> <div class="G">Buddhaseṭṭhaṃ saritvāna,</div> </td> </tr> <tr> <td> <div class="G">viharāmi ahaṃ sadā.</div> </td> </tr> </table> </div>
</div>
<div class="q" id="p_20Ap1_5353"> <div class="divNumber">100.</div> <div class="p"> <table class="singleColumn"> <tr> <td> <div class="pN">5353</div> <div class="G">Cīvare piṇḍapāte ca,</div> </td> </tr> <tr> <td> <div class="G">paccaye sayanāsane;</div> </td> </tr> <tr> <td> <div class="G">Tattha me ūnatā natthi,</div> </td> </tr> <tr> <td> <div class="G">buddhapūjāyidaṃ phalaṃ.</div> </td> </tr> </table> </div>
</div>
<div class="q" id="p_20Ap1_5354"> <div class="divNumber">101.</div> <div class="p"> <table class="singleColumn"> <tr> <td> <div class="pN">5354</div> <div class="G">So dāni patto amataṃ,</div> </td> </tr> <tr> <td> <div class="G">santaṃ padamanuttaraṃ;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_5355"> <div class="divNumber">102.</div> <div class="p"> <table class="singleColumn"> <tr> <td> <div class="pN">5355</div> <div class="G">Dvenavute ito kappe,</div> </td> </tr> <tr> <td> <div class="G">yaṃ pupphamabhipūjayiṃ;</div> </td> </tr> <tr> <td> <div class="G">Duggatiṃ nābhijānāmi,</div> </td> </tr> <tr> <td> <div class="G">buddhapūjāyidaṃ phalaṃ.</div> </td> </tr> </table> </div>
</div>
<div class="q" id="p_20Ap1_5356"> <div class="divNumber">103.</div> <div class="p"> <table class="singleColumn"> <tr> <td> <div class="pN">5356</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_5357"> <div class="divNumber">104.</div> <div class="p"> <table class="singleColumn"> <tr> <td> <div class="pN">5357</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap1_5358"> <div class="divNumber">105.</div> <div class="p"> <table class="singleColumn"> <tr> <td> <div class="pN">5358</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_5359"> <div class="p">
<span class="pN">5359</span>Itthaṃ sudaṃ āyasmā tiṇasūlakachādaniyo thero imā gāthāyo abhāsitthāti. </div>
</div>
<div class="CENTER" id="p_20Ap1_5360">
<span class="pN">5360</span>Tiṇasūlakachādaniyattherassāpadānaṃ tatiyaṃ.</div>
</html>
