<html>
<div class="i">15 Piyadassībuddhavaṃsa</div>
<div class="h">Piyadassībuddhavaṃsa</div>
<div class="q" id="p_21Bu_667"> <div class="divNumber">1.</div> <div class="p"> <table class="singleColumn"> <tr> <td> <div class="pN">667</div> <div class="G">“Sujātassa aparena,</div> </td> </tr> <tr> <td> <div class="G">sayambhū lokanāyako;</div> </td> </tr> <tr> <td> <div class="G">Durāsado asamasamo,</div> </td> </tr> <tr> <td> <div class="G">piyadassī mahāyaso.</div> </td> </tr> </table> </div>
</div>
<div class="q" id="p_21Bu_668"> <div class="divNumber">2.</div> <div class="p"> <table class="singleColumn"> <tr> <td> <div class="pN">668</div> <div class="G">Sopi buddho amitayaso,</div> </td> </tr> <tr> <td> <div class="G">ādiccova virocati;</div> </td> </tr> <tr> <td> <div class="G">Sabbaṃ tamaṃ nihantvāna,</div> </td> </tr> <tr> <td> <div class="G">dhammacakkaṃ pavattayi.</div> </td> </tr> </table> </div>
</div>
<div class="q" id="p_21Bu_669"> <div class="divNumber">3.</div> <div class="p"> <table class="singleColumn"> <tr> <td> <div class="pN">669</div> <div class="G">Tassāpi atulatejassa,</div> </td> </tr> <tr> <td> <div class="G">Ahesuṃ abhisamayā tayo;</div> </td> </tr> <tr> <td> <div class="G">Koṭisatasahassānaṃ,</div> </td> </tr> <tr> <td> <div class="G">Paṭhamābhisamayo ahu.</div> </td> </tr> </table> </div>
</div>
<div class="q" id="p_21Bu_670"> <div class="divNumber">4.</div> <div class="p"> <table class="singleColumn"> <tr> <td> <div class="pN">670</div> <div class="G">Sudassano devarājā,</div> </td> </tr> <tr> <td> <div class="G">micchādiṭṭhimarocayi;</div> </td> </tr> <tr> <td> <div class="G">Tassa diṭṭhiṃ vinodento,</div> </td> </tr> <tr> <td> <div class="G">satthā dhammamadesayi.</div> </td> </tr> </table> </div>
</div>
<div class="q" id="p_21Bu_671"> <div class="divNumber">5.</div> <div class="p"> <table class="singleColumn"> <tr> <td> <div class="pN">671</div> <div class="G">Janasannipāto atulo,</div> </td> </tr> <tr> <td> <div class="G">mahāsannipatī tadā;</div> </td> </tr> <tr> <td> <div class="G">Navutikoṭisahassānaṃ,</div> </td> </tr> <tr> <td> <div class="G">dutiyābhisamayo ahu.</div> </td> </tr> </table> </div>
</div>
<div class="q" id="p_21Bu_672"> <div class="divNumber">6.</div> <div class="p"> <table class="singleColumn"> <tr> <td> <div class="pN">672</div> <div class="G">Yadā doṇamukhaṃ hatthiṃ,</div> </td> </tr> <tr> <td> <div class="G">vinesi narasārathi;</div> </td> </tr> <tr> <td> <div class="G">Asītikoṭisahassānaṃ,</div> </td> </tr> <tr> <td> <div class="G">tatiyābhisamayo ahu.</div> </td> </tr> </table> </div>
</div>
<div class="q" id="p_21Bu_673"> <div class="divNumber">7.</div> <div class="p"> <table class="singleColumn"> <tr> <td> <div class="pN">673</div> <div class="G">Sannipātā tayo āsuṃ,</div> </td> </tr> <tr> <td> <div class="G">tassāpi piyadassino;</div> </td> </tr> <tr> <td> <div class="G">Koṭisatasahassānaṃ,</div> </td> </tr> <tr> <td> <div class="G">paṭhamo āsi samāgamo.</div> </td> </tr> </table> </div>
</div>
<div class="q" id="p_21Bu_674"> <div class="divNumber">8.</div> <div class="p"> <table class="singleColumn"> <tr> <td> <div class="pN">674</div> <div class="G">Tato paraṃ navutikoṭī,</div> </td> </tr> <tr> <td> <div class="G">samiṃsu ekato munī;</div> </td> </tr> <tr> <td> <div class="G">Tatiye sannipātamhi,</div> </td> </tr> <tr> <td> <div class="G">asītikoṭiyo ahū.</div> </td> </tr> </table> </div>
</div>
<div class="q" id="p_21Bu_675"> <div class="divNumber">9.</div> <div class="p"> <table class="singleColumn"> <tr> <td> <div class="pN">675</div> <div class="G">Ahaṃ tena samayena,</div> </td> </tr> <tr> <td> <div class="G">kassapo nāma brāhmaṇo;</div> </td> </tr> <tr> <td> <div class="G">Ajjhāyako mantadharo,</div> </td> </tr> <tr> <td> <div class="G">tiṇṇaṃ vedāna pāragū.</div> </td> </tr> </table> </div>
</div>
<div class="q" id="p_21Bu_676"> <div class="divNumber">10.</div> <div class="p"> <table class="singleColumn"> <tr> <td> <div class="pN">676</div> <div class="G">Tassa dhammaṃ suṇitvāna,</div> </td> </tr> <tr> <td> <div class="G">pasādaṃ janayiṃ ahaṃ;</div> </td> </tr> <tr> <td> <div class="G">Koṭisatasahassehi,</div> </td> </tr> <tr> <td> <div class="G">saṃghārāmaṃ amāpayiṃ.</div> </td> </tr> </table> </div>
</div>
<div class="q" id="p_21Bu_677"> <div class="divNumber">11.</div> <div class="p"> <table class="singleColumn"> <tr> <td> <div class="pN">677</div> <div class="G">Tassa datvāna ārāmaṃ,</div> </td> </tr> <tr> <td> <div class="G">haṭṭho saṃviggamānaso;</div> </td> </tr> <tr> <td> <div class="G">Saraṇe pañca sīle ca,</div> </td> </tr> <tr> <td> <div class="G">daḷhaṃ katvā samādiyiṃ.</div> </td> </tr> </table> </div>
</div>
<div class="q" id="p_21Bu_678"> <div class="divNumber">12.</div> <div class="p"> <table class="singleColumn"> <tr> <td> <div class="pN">678</div> <div class="G">Sopi maṃ buddho byākāsi,</div> </td> </tr> <tr> <td> <div class="G">saṃghamajjhe nisīdiya;</div> </td> </tr> <tr> <td> <div class="G">‘Aṭṭhārase kappasate,</div> </td> </tr> <tr> <td> <div class="G">ayaṃ buddho bhavissati.</div> </td> </tr> </table> </div>
</div>
<div class="q" id="p_21Bu_679"> <div class="divNumber">13.</div> <div class="p"> <table class="singleColumn"> <tr> <td> <div class="pN">679</div> <div class="G">Padhānaṃ padahitvāna,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">hessāma sammukhā imaṃ’.</div> </td> </tr> </table> </div>
</div>
<div class="q" id="p_21Bu_680"> <div class="divNumber">14.</div> <div class="p"> <table class="singleColumn"> <tr> <td> <div class="pN">680</div> <div class="G">Tassāpi vacanaṃ sutvā,</div> </td> </tr> <tr> <td> <div class="G">bhiyyo cittaṃ pasādayiṃ;</div> </td> </tr> <tr> <td> <div class="G">Uttariṃ vatamadhiṭṭhāsiṃ,</div> </td> </tr> <tr> <td> <div class="G">dasapāramipūriyā.</div> </td> </tr> </table> </div>
</div>
<div class="q" id="p_21Bu_681"> <div class="divNumber">15.</div> <div class="p"> <table class="singleColumn"> <tr> <td> <div class="pN">681</div> <div class="G">Sudhaññaṃ nāma nagaraṃ,</div> </td> </tr> <tr> <td> <div class="G">sudatto nāma khattiyo;</div> </td> </tr> <tr> <td> <div class="G">Candā nāmāsi janikā,</div> </td> </tr> <tr> <td> <div class="G">piyadassissa satthuno.</div> </td> </tr> </table> </div>
</div>
<div class="q" id="p_21Bu_682"> <div class="divNumber">16.</div> <div class="p"> <table class="singleColumn"> <tr> <td> <div class="pN">682</div> <div class="G">Navavassasahassāni,</div> </td> </tr> <tr> <td> <div class="G">Agāraṃ ajjha so vasi;</div> </td> </tr> <tr> <td> <div class="G">Sunimmalavimalagiriguhā,</div> </td> </tr> <tr> <td> <div class="G">Tayo pāsādamuttamā.</div> </td> </tr> </table> </div>
</div>
<div class="q" id="p_21Bu_683"> <div class="divNumber">17.</div> <div class="p"> <table class="singleColumn"> <tr> <td> <div class="pN">683</div> <div class="G">Tettiṃsasahassāni ca,</div> </td> </tr> <tr> <td> <div class="G">Nāriyo samalaṅkatā;</div> </td> </tr> <tr> <td> <div class="G">Vimalā nāma nārī ca,</div> </td> </tr> <tr> <td> <div class="G">Kañcanāveḷo nāma atrajo.</div> </td> </tr> </table> </div>
</div>
<div class="q" id="p_21Bu_684"> <div class="divNumber">18.</div> <div class="p"> <table class="singleColumn"> <tr> <td> <div class="pN">684</div> <div class="G">Nimitte caturo disvā,</div> </td> </tr> <tr> <td> <div class="G">rathayānena nikkhami;</div> </td> </tr> <tr> <td> <div class="G">Chamāsaṃ padhānacāraṃ,</div> </td> </tr> <tr> <td> <div class="G">acarī purisuttamo.</div> </td> </tr> </table> </div>
</div>
<div class="q" id="p_21Bu_685"> <div class="divNumber">19.</div> <div class="p"> <table class="singleColumn"> <tr> <td> <div class="pN">685</div> <div class="G">Brahmunā yācito santo,</div> </td> </tr> <tr> <td> <div class="G">piyadassī mahāmuni;</div> </td> </tr> <tr> <td> <div class="G">Vatti cakkaṃ mahāvīro,</div> </td> </tr> <tr> <td> <div class="G">usabhuyyāne manorame.</div> </td> </tr> </table> </div>
</div>
<div class="q" id="p_21Bu_686"> <div class="divNumber">20.</div> <div class="p"> <table class="singleColumn"> <tr> <td> <div class="pN">686</div> <div class="G">Pālito sabbadassī ca,</div> </td> </tr> <tr> <td> <div class="G">ahesuṃ aggasāvakā;</div> </td> </tr> <tr> <td> <div class="G">Sobhito nāmupaṭṭhāko,</div> </td> </tr> <tr> <td> <div class="G">piyadassissa satthuno.</div> </td> </tr> </table> </div>
</div>
<div class="q" id="p_21Bu_687"> <div class="divNumber">21.</div> <div class="p"> <table class="singleColumn"> <tr> <td> <div class="pN">687</div> <div class="G">Sujātā dhammadinnā ca,</div> </td> </tr> <tr> <td> <div class="G">ahesuṃ aggasāvikā;</div> </td> </tr> <tr> <td> <div class="G">Bodhi tassa bhagavato,</div> </td> </tr> <tr> <td> <div class="G">kakudhoti pavuccati.</div> </td> </tr> </table> </div>
</div>
<div class="q" id="p_21Bu_688"> <div class="divNumber">22.</div> <div class="p"> <table class="singleColumn"> <tr> <td> <div class="pN">688</div> <div class="G">Sandhako dhammako ceva,</div> </td> </tr> <tr> <td> <div class="G">ahesuṃ aggupaṭṭhakā;</div> </td> </tr> <tr> <td> <div class="G">Visākhā dhammadinnā ca,</div> </td> </tr> <tr> <td> <div class="G">ahesuṃ aggupaṭṭhikā.</div> </td> </tr> </table> </div>
</div>
<div class="q" id="p_21Bu_689"> <div class="divNumber">23.</div> <div class="p"> <table class="singleColumn"> <tr> <td> <div class="pN">689</div> <div class="G">Sopi buddho amitayaso,</div> </td> </tr> <tr> <td> <div class="G">dvattiṃsavaralakkhaṇo;</div> </td> </tr> <tr> <td> <div class="G">Asītihatthamubbedho,</div> </td> </tr> <tr> <td> <div class="G">sālarājāva dissati.</div> </td> </tr> </table> </div>
</div>
<div class="q" id="p_21Bu_690"> <div class="divNumber">24.</div> <div class="p"> <table class="singleColumn"> <tr> <td> <div class="pN">690</div> <div class="G">Aggicandasūriyānaṃ,</div> </td> </tr> <tr> <td> <div class="G">natthi tādisikā pabhā;</div> </td> </tr> <tr> <td> <div class="G">Yathā ahu pabhā tassa,</div> </td> </tr> <tr> <td> <div class="G">asamassa mahesino.</div> </td> </tr> </table> </div>
</div>
<div class="q" id="p_21Bu_691"> <div class="divNumber">25.</div> <div class="p"> <table class="singleColumn"> <tr> <td> <div class="pN">691</div> <div class="G">Tassāpi devadevassa,</div> </td> </tr> <tr> <td> <div class="G">āyu tāvatakaṃ ahu;</div> </td> </tr> <tr> <td> <div class="G">Navutivassasahassāni,</div> </td> </tr> <tr> <td> <div class="G">loke aṭṭhāsi cakkhumā.</div> </td> </tr> </table> </div>
</div>
<div class="q" id="p_21Bu_692"> <div class="divNumber">26.</div> <div class="p"> <table class="singleColumn"> <tr> <td> <div class="pN">692</div> <div class="G">Sopi buddho asamasamo,</div> </td> </tr> <tr> <td> <div class="G">Yugānipi tāni atuliyāni;</div> </td> </tr> <tr> <td> <div class="G">Sabbaṃ tamantarahitaṃ,</div> </td> </tr> <tr> <td> <div class="G">Nanu rittā sabbasaṅkhārā.</div> </td> </tr> </table> </div>
</div>
<div class="q" id="p_21Bu_693"> <div class="divNumber">27.</div> <div class="p"> <table class="singleColumn"> <tr> <td> <div class="pN">693</div> <div class="G">Piyadassī munivaro,</div> </td> </tr> <tr> <td> <div class="G">Assatthārāmamhi nibbuto;</div> </td> </tr> <tr> <td> <div class="G">Tatthevassa jinathūpo,</div> </td> </tr> <tr> <td> <div class="G">Tīṇiyojanamuggato”ti. (678)</div> </td> </tr> </table> </div>
</div>
<div class="CENTER" id="p_21Bu_694">
<span class="pN">694</span>Piyadassissa bhagavato vaṃso terasamo.</div>
</html>
