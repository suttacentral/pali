<html>
<div class="i">1.5.7.6 Theyyasatthasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Sappāṇakavagga
</div>
<div class="h">
Theyyasatthasikkhāpada
</div>
<div class="q" id="p_2V_1223">
<div class="divNumber">
407.
</div>
<div class="p">
<span class="pN">1223</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññataro sattho rājagahā paṭiyālokaṃ gantukāmo hoti. Aññataro bhikkhu te manusse etadavoca—  “ahampāyasmantehi saddhiṃ gamissāmī”ti. “Mayaṃ kho, bhante, suṅkaṃ pariharissāmā”ti. “Pajānāthāvuso”ti. Assosuṃ kho kammiyā—  “sattho kira suṅkaṃ pariharissatī”ti. Te magge pariyuṭṭhiṃsu. Atha kho te kammiyā taṃ satthaṃ gahetvā acchinditvā taṃ bhikkhuṃ etadavocuṃ—  “kissa tvaṃ, bhante, jānaṃ theyyasatthena saddhiṃ gacchasī”ti? Palibundhetvā muñciṃsu.
</div>
</div>
<div class="q" id="p_2V_1224">
<div class="p">
<span class="pN">1224</span>Atha kho so bhikkhu sāvatthiṃ gantvā bhikkhūnaṃ etamatthaṃ ārocesi. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma bhikkhu jānaṃ theyyasatthena saddhiṃ saṃvidhāya ekaddhānamaggaṃ paṭipajjissatī”ti…pe…  “saccaṃ kira tvaṃ, bhikkhu, jānaṃ theyyasatthena saddhiṃ saṃvidhāya ekaddhānamaggaṃ paṭipajjasī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tvaṃ, moghapurisa, jānaṃ theyyasatthena saddhiṃ saṃvidhāya ekaddhānamaggaṃ paṭipajjissasi. Netaṃ, moghapurisa, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_1225">
<div class="divNumber">
408.
</div>
<div class="p">
<span class="pN">1225</span><span class="bold">“Yo pana bhikkhu jānaṃ theyyasatthena</span> <span class="bold">saddhiṃ saṃvidhāya ekaddhānamaggaṃ paṭipajjeyya, antamaso gāmantarampi, pācittiyan”</span>ti. (<span class="italic">66</span>:<span class="bold">115</span>)
</div>
</div>
<div class="q" id="p_2V_1226">
<div class="divNumber">
409.
</div>
<div class="p">
<span class="pN">1226</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṃ imasmiṃ atthe adhippeto bhikkhūti.
</div>
</div>
<div class="q" id="p_2V_1227">
<div class="p">
<span class="pN">1227</span><span class="bold">Jānāti</span> nāma sāmaṃ vā jānāti, aññe vā tassa ārocenti, so vā āroceti.
</div>
</div>
<div class="q" id="p_2V_1228">
<div class="p">
<span class="pN">1228</span><span class="bold">Theyyasattho</span> nāma corā katakammā vā honti akatakammā vā, rājānaṃ vā theyyaṃ gacchanti suṅkaṃ vā pariharanti.
</div>
</div>
<div class="q" id="p_2V_1229">
<div class="p">
<span class="pN">1229</span><span class="bold">Saddhin</span>ti ekato.
</div>
</div>
<div class="q" id="p_2V_1230">
<div class="p">
<span class="pN">1230</span><span class="bold">Saṃvidhāyā</span>ti—  “gacchāmāvuso, gacchāma, bhante; gacchāma, bhante, gacchāmāvuso, ajja vā hiyyo vā pare vā gacchāmā”ti saṃvidahati, āpatti dukkaṭassa.
</div>
</div>
<div class="q" id="p_2V_1231">
<div class="p">
<span class="pN">1231</span><span class="bold">Antamaso gāmantarampī</span>ti kukkuṭasampāte gāme gāmantare gāmantare āpatti pācittiyassa. Agāmake araññe addhayojane addhayojane āpatti pācittiyassa.
</div>
</div>
<div class="q" id="p_2V_1232">
<div class="divNumber">
410.
</div>
<div class="p">
<span class="pN">1232</span>Theyyasatthe theyyasatthasaññī saṃvidhāya ekaddhānamaggaṃ paṭipajjati, antamaso gāmantarampi, āpatti pācittiyassa. Theyyasatthe vematiko saṃvidhāya ekaddhānamaggaṃ paṭipajjati, antamaso gāmantarampi, āpatti dukkaṭassa. Theyyasatthe atheyyasatthasaññī saṃvidhāya ekaddhānamaggaṃ paṭipajjati, antamaso gāmantarampi, anāpatti. Bhikkhu saṃvidahati, manussā na saṃvidahanti, āpatti dukkaṭassa. Atheyyasatthe theyyasatthasaññī, āpatti dukkaṭassa. Atheyyasatthe vematiko, āpatti dukkaṭassa. Atheyyasatthe atheyyasatthasaññī anāpatti.
</div>
</div>
<div class="q" id="p_2V_1233">
<div class="divNumber">
411.
</div>
<div class="p">
<span class="pN">1233</span>Anāpatti—  asaṃvidahitvā gacchati, manussā saṃvidahanti bhikkhu na saṃvidahati, visaṅketena gacchati, āpadāsu, ummattakassa, ādikammikassāti.
</div>
</div>
<div class="CENTER" id="p_2V_1234">
<span class="pN">1234</span>Theyyasatthasikkhāpadaṃ niṭṭhitaṃ chaṭṭhaṃ.
</div>
</html>
