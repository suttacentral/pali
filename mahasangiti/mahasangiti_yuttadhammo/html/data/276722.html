<html>
<div class="i">2.4.9.3 Saṅghāṇisikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Chattupāhanavagga</div>
<div class="h">Saṅghāṇisikkhāpada</div>
<div class="q" id="p_2V_3454"> <div class="divNumber">1190.</div> <div class="p">
<span class="pN">3454</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññatarā bhikkhunī aññatarissā itthiyā kulūpikā hoti. Atha kho sā itthī taṃ bhikkhuniṃ etadavoca—  “handāyye, imaṃ saṅghāṇiṃ amukāya nāma itthiyā dehī”ti. Atha kho sā bhikkhunī—  “sacāhaṃ pattena ādāya gacchāmi vissaro me bhavissatī”ti paṭimuñcitvā agamāsi. Tassā rathikāya suttake chinne vippakiriyiṃsu. Manussā ujjhāyanti khiyyanti vipācenti—  “kathañhi nāma bhikkhuniyo saṅghāṇiṃ dhāressanti, seyyathāpi gihiniyo kāmabhoginiyo”ti. </div>
</div>
<div class="q" id="p_2V_3455"> <div class="p">
<span class="pN">3455</span>Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhunī saṅghāṇiṃ dhāressatī”ti…pe…  “saccaṃ kira, bhikkhave, bhikkhunī saṅghāṇiṃ dhāretī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhunī saṅghāṇiṃ dhāressati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  </div>
</div>
<div class="q" id="p_2V_3456"> <div class="divNumber">1191.</div> <div class="p">
<span class="pN">3456</span><span class="bold">“Yā pana bhikkhunī saṅghāṇiṃ dhāreyya, pācittiyan”</span>ti. (<span class="italic">86</span>:<span class="bold">141</span>) </div>
</div>
<div class="q" id="p_2V_3457"> <div class="divNumber">1192.</div> <div class="p">
<span class="pN">3457</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṃ imasmiṃ atthe adhippetā bhikkhunīti. </div>
</div>
<div class="q" id="p_2V_3458"> <div class="p">
<span class="pN">3458</span><span class="bold">Saṅghāṇi</span> nāma yā kāci kaṭūpagā. </div>
</div>
<div class="q" id="p_2V_3459"> <div class="p">
<span class="pN">3459</span><span class="bold">Dhāreyyā</span>ti sakimpi dhāreti, āpatti pācittiyassa. </div>
</div>
<div class="q" id="p_2V_3460"> <div class="divNumber">1193.</div> <div class="p">
<span class="pN">3460</span>Anāpatti—  ābādhappaccayā, kaṭisuttakaṃ dhāreti, ummattikāya, ādikammikāyāti. </div>
</div>
<div class="CENTER" id="p_2V_3461">
<span class="pN">3461</span>Tatiyasikkhāpadaṃ niṭṭhitaṃ.</div>
</html>
