<html>
<div class="i">1.5.4.5 Pavāraṇāsikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Bhojanavagga
</div>
<div class="h">
Pavāraṇāsikkhāpada
</div>
<div class="q" id="p_2V_765">
<div class="divNumber">
236.
</div>
<div class="p">
<span class="pN">765</span>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññataro brāhmaṇo bhikkhū nimantetvā bhojesi. Bhikkhū bhuttāvī pavāritā ñātikulāni gantvā ekacce bhuñjiṃsu ekacce piṇḍapātaṃ ādāya agamaṃsu. Atha kho so brāhmaṇo paṭivissake etadavoca—  “bhikkhū mayā, ayyā, santappitā. Etha, tumhepi santappessāmī”ti. Te evamāhaṃsu—  “kiṃ tvaṃ, ayyo, amhe santappessasi? Yepi tayā nimantitā tepi amhākaṃ gharāni āgantvā ekacce bhuñjiṃsu ekacce piṇḍapātaṃ ādāya agamaṃsū”ti.
</div>
</div>
<div class="q" id="p_2V_766">
<div class="p">
<span class="pN">766</span>Atha kho so brāhmaṇo ujjhāyati khiyyati vipāceti—  “kathañhi nāma bhadantā amhākaṃ ghare bhuñjitvā aññatra bhuñjissanti. Na cāhaṃ paṭibalo yāvadatthaṃ dātun”ti.
</div>
</div>
<div class="q" id="p_2V_767">
<div class="p">
<span class="pN">767</span>Assosuṃ kho bhikkhū tassa brāhmaṇassa ujjhāyantassa khiyyantassa vipācentassa. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma bhikkhū bhuttāvī pavāritā aññatra bhuñjissantī”ti…pe…  “saccaṃ kira, bhikkhave, bhikkhū bhuttāvī pavāritā aññatra bhuñjantī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma te, bhikkhave, moghapurisā bhuttāvī pavāritā aññatra bhuñjissanti. Netaṃ, bhikkhave, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_768">
<div class="p">
<span class="pN">768</span><span class="bold">“Yo pana bhikkhu bhuttāvī pavārito khādanīyaṃ vā bhojanīyaṃ vā khādeyya vā bhuñjeyya vā, pācittiyan”</span>ti.
</div>
</div>
<div class="q" id="p_2V_769">
<div class="p">
<span class="pN">769</span>Evañcidaṃ bhagavatā bhikkhūnaṃ sikkhāpadaṃ paññattaṃ hoti.
</div>
</div>
<div class="q" id="p_2V_770">
<div class="divNumber">
237.
</div>
<div class="p">
<span class="pN">770</span>Tena kho pana samayena bhikkhū gilānānaṃ bhikkhūnaṃ paṇīte piṇḍapāte nīharanti. Gilānā na cittarūpaṃ bhuñjanti. Tāni bhikkhū chaṭṭenti. Assosi kho bhagavā uccāsaddaṃ mahāsaddaṃ kākoravasaddaṃ. Sutvāna āyasmantaṃ ānandaṃ āmantesi—  “kiṃ nu kho so, ānanda, uccāsaddo mahāsaddo kākoravasaddo”ti? Atha kho āyasmā ānando bhagavato etamatthaṃ ārocesi. “Bhuñjeyyuṃ panānanda, bhikkhū gilānātirittan”ti. “Na bhuñjeyyuṃ, bhagavā”ti. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi, bhikkhave, gilānassa ca agilānassa ca atirittaṃ bhuñjituṃ. Evañca pana, bhikkhave, atirittaṃ kātabbaṃ—  ‘alametaṃ sabban’ti. Evañca pana, bhikkhave, imaṃ sikkhāpadaṃ uddiseyyātha— 
</div>
</div>
<div class="q" id="p_2V_771">
<div class="divNumber">
238.
</div>
<div class="p">
<span class="pN">771</span><span class="bold">“Yo pana bhikkhu bhuttāvī pavārito anatirittaṃ khādanīyaṃ vā bhojanīyaṃ vā khādeyya vā bhuñjeyya vā, pācittiyan”</span>ti. (<span class="italic">35</span>:<span class="bold">84</span>)
</div>
</div>
<div class="q" id="p_2V_772">
<div class="divNumber">
239.
</div>
<div class="p">
<span class="pN">772</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṃ imasmiṃ atthe adhippeto bhikkhūti.
</div>
</div>
<div class="q" id="p_2V_773">
<div class="p">
<span class="pN">773</span><span class="bold">Bhuttāvī</span> nāma pañcannaṃ bhojanānaṃ aññataraṃ bhojanaṃ antamaso kusaggenapi bhuttaṃ hoti.
</div>
</div>
<div class="q" id="p_2V_774">
<div class="p">
<span class="pN">774</span><span class="bold">Pavārito</span> nāma asanaṃ paññāyati, bhojanaṃ paññāyati, hatthapāse ṭhito abhiharati, paṭikkhepo paññāyati.
</div>
</div>
<div class="q" id="p_2V_775">
<div class="p">
<span class="pN">775</span><span class="bold">Anatirittaṃ</span> nāma akappiyakataṃ hoti, appaṭiggahitakataṃ hoti, anuccāritakataṃ hoti, ahatthapāse kataṃ hoti, abhuttāvinā kataṃ hoti, bhuttāvinā pavāritena āsanā vuṭṭhitena kataṃ hoti, “alametaṃ sabban”ti avuttaṃ hoti, na gilānātirittaṃ hoti—  etaṃ anatirittaṃ nāma.
</div>
</div>
<div class="q" id="p_2V_776">
<div class="p">
<span class="pN">776</span><span class="bold">Atirittaṃ</span> nāma kappiyakataṃ hoti, paṭiggahitakataṃ hoti, uccāritakataṃ hoti, hatthapāse kataṃ hoti, bhuttāvinā kataṃ hoti, bhuttāvinā pavāritena āsanā avuṭṭhitena kataṃ hoti, “alametaṃ sabban”ti vuttaṃ hoti, gilānātirittaṃ hoti—  etaṃ atirittaṃ nāma.
</div>
</div>
<div class="q" id="p_2V_777">
<div class="p">
<span class="pN">777</span><span class="bold">Khādanīyaṃ</span> nāma pañca bhojanāni—  yāmakālikaṃ sattāhakālikaṃ yāvajīvikaṃ ṭhapetvā avasesaṃ khādanīyaṃ nāma.
</div>
</div>
<div class="q" id="p_2V_778">
<div class="p">
<span class="pN">778</span><span class="bold">Bhojanīyaṃ</span> nāma pañca bhojanāni—  odano, kummāso, sattu, maccho, maṃsaṃ.
</div>
</div>
<div class="q" id="p_2V_779">
<div class="p">
<span class="pN">779</span>“Khādissāmi bhuñjissāmī”ti paṭiggaṇhāti, āpatti dukkaṭassa ajjhohāre ajjhohāre āpatti pācittiyassa.
</div>
</div>
<div class="q" id="p_2V_780">
<div class="divNumber">
240.
</div>
<div class="p">
<span class="pN">780</span>Anatiritte anatirittasaññī khādanīyaṃ vā bhojanīyaṃ vā khādati vā bhuñjati vā, āpatti pācittiyassa. Anatiritte vematiko khādanīyaṃ vā bhojanīyaṃ vā khādati vā bhuñjati vā, āpatti pācittiyassa. Anatiritte atirittasaññī khādanīyaṃ vā bhojanīyaṃ vā khādati vā bhuñjati vā, āpatti pācittiyassa.
</div>
</div>
<div class="q" id="p_2V_781">
<div class="p">
<span class="pN">781</span>Yāmakālikaṃ sattāhakālikaṃ yāvajīvikaṃ āhāratthāya paṭiggaṇhāti, āpatti dukkaṭassa. Ajjhohāre ajjhohāre āpatti dukkaṭassa. Atiritte anatirittasaññī, āpatti dukkaṭassa. Atiritte vematiko, āpatti dukkaṭassa. Atiritte atirittasaññī, anāpatti.
</div>
</div>
<div class="q" id="p_2V_782">
<div class="divNumber">
241.
</div>
<div class="p">
<span class="pN">782</span>Anāpatti—  atirittaṃ kārāpetvā bhuñjati, “atirittaṃ kārāpetvā bhuñjissāmī”ti paṭiggaṇhāti, aññassatthāya haranto gacchati, gilānassa sesakaṃ bhuñjati, yāmakālikaṃ sattāhakālikaṃ yāvajīvikaṃ sati paccaye paribhuñjati, ummattakassa, ādikammikassāti.
</div>
</div>
<div class="CENTER" id="p_2V_783">
<span class="pN">783</span>Pavāraṇāsikkhāpadaṃ niṭṭhitaṃ pañcamaṃ.
</div>
</html>
