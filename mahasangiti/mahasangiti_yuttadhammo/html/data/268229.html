<html>
<div class="i">3.1.1 Samaṇasaññāsutta</div>
<div class="h">Tatiyapaṇṇāsaka</div>
<div class="h">Samaṇasaññāvagga</div>
<div class="h">Samaṇasaññāsutta</div>
<div class="q" id="p_17A10_925"> <div class="divNumber">101.</div> <div class="p">
<span class="pN">925</span>“Tisso imā, bhikkhave, samaṇasaññā bhāvitā bahulīkatā satta dhamme paripūrenti. Katamā tisso? Vevaṇṇiyamhi ajjhupagato, parapaṭibaddhā me jīvikā, añño me ākappo karaṇīyoti—  imā kho, bhikkhave, tisso samaṇasaññā bhāvitā bahulīkatā satta dhamme paripūrenti. </div>
</div>
<div class="q" id="p_17A10_926"> <div class="p">
<span class="pN">926</span>Katame satta? Santatakārī hoti santatavutti sīlesu, anabhijjhālu hoti, abyāpajjo hoti, anatimānī hoti, sikkhākāmo hoti, “idamatthan”tissa hoti jīvitaparikkhāresu, āraddhavīriyo ca viharati. Imā kho, bhikkhave, tisso samaṇasaññā bhāvitā bahulīkatā ime satta dhamme paripūrentī”ti. </div>
</div>
<div class="CENTER" id="p_17A10_927">
<span class="pN">927</span>Paṭhamaṃ.</div>
</html>
