<html>
<div class="i">1.3 Dvattiṃsamahāpurisalakkhaṇā</div>
<div class="h">Mahāpadānasutta</div>
<div class="h">Dvattiṃsamahāpurisalakkhaṇā</div>
<div class="q" id="p_7D_50"> <div class="divNumber">33.</div> <div class="p">
<span class="pN">50</span>Jāte kho pana, bhikkhave, vipassimhi kumāre bandhumato rañño paṭivedesuṃ—  ‘putto te, deva, jāto, taṃ devo passatū’ti. Addasā kho, bhikkhave, bandhumā rājā vipassiṃ kumāraṃ, disvā nemitte brāhmaṇe āmantāpetvā etadavoca—  ‘passantu bhonto nemittā brāhmaṇā kumāran’ti. Addasaṃsu kho, bhikkhave, nemittā brāhmaṇā vipassiṃ kumāraṃ, disvā bandhumantaṃ rājānaṃ etadavocuṃ—  ‘attamano, deva, hohi, mahesakkho te putto uppanno, lābhā te, mahārāja, suladdhaṃ te, mahārāja, yassa te kule evarūpo putto uppanno. Ayañhi, deva, kumāro dvattiṃsamahāpurisalakkhaṇehi samannāgato, yehi samannāgatassa mahāpurisassa dveva gatiyo bhavanti anaññā. Sace agāraṃ ajjhāvasati, rājā hoti cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato. Tassimāni sattaratanāni bhavanti. Seyyathidaṃ—  cakkaratanaṃ hatthiratanaṃ assaratanaṃ maṇiratanaṃ itthiratanaṃ gahapatiratanaṃ pariṇāyakaratanameva sattamaṃ. Parosahassaṃ kho panassa puttā bhavanti sūrā vīraṅgarūpā parasenappamaddanā. So imaṃ pathaviṃ sāgarapariyantaṃ adaṇḍena asatthena dhammena abhivijiya ajjhāvasati. Sace kho pana agārasmā anagāriyaṃ pabbajati, arahaṃ hoti sammāsambuddho loke vivaṭacchado. </div>
</div>
<div class="q" id="p_7D_51"> <div class="divNumber">34.</div> <div class="p">
<span class="pN">51</span>Katamehi cāyaṃ, deva, kumāro dvattiṃsamahāpurisalakkhaṇehi samannāgato, yehi samannāgatassa mahāpurisassa dveva gatiyo bhavanti anaññā. Sace agāraṃ ajjhāvasati, rājā hoti cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato. Tassimāni sattaratanāni bhavanti. Seyyathidaṃ—  cakkaratanaṃ hatthiratanaṃ assaratanaṃ maṇiratanaṃ itthiratanaṃ gahapatiratanaṃ pariṇāyakaratanameva sattamaṃ. Parosahassaṃ kho panassa puttā bhavanti sūrā vīraṅgarūpā parasenappamaddanā. So imaṃ pathaviṃ sāgarapariyantaṃ adaṇḍena asatthena dhammena abhivijiya ajjhāvasati. Sace kho pana agārasmā anagāriyaṃ pabbajati, arahaṃ hoti sammāsambuddho loke vivaṭacchado. </div>
</div>
<div class="q" id="p_7D_52"> <div class="divNumber">35.</div> <div class="p">
<span class="pN">52</span>Ayañhi, deva, kumāro suppatiṭṭhitapādo. Yaṃ pāyaṃ, deva, kumāro suppatiṭṭhitapādo. Idampissa mahāpurisassa mahāpurisalakkhaṇaṃ bhavati. (1) </div>
</div>
<div class="q" id="p_7D_53"> <div class="p">
<span class="pN">53</span>Imassa, deva, kumārassa heṭṭhā pādatalesu cakkāni jātāni sahassārāni sanemikāni sanābhikāni sabbākāraparipūrāni. Yampi imassa, deva, kumārassa heṭṭhā pādatalesu cakkāni jātāni sahassārāni sanemikāni sanābhikāni sabbākāraparipūrāni, idampissa mahāpurisassa mahāpurisalakkhaṇaṃ bhavati. (2) </div>
</div>
<div class="q" id="p_7D_54"> <div class="p">
<span class="pN">54</span>Ayañhi, deva, kumāro āyatapaṇhī…pe…  (3) </div>
</div>
<div class="q" id="p_7D_55"> <div class="p">
<span class="pN">55</span>Ayañhi, deva, kumāro dīghaṅgulī…pe…  (4) </div>
</div>
<div class="q" id="p_7D_56"> <div class="p">
<span class="pN">56</span>Ayañhi, deva, kumāro mudutalunahatthapādo…pe…  (5) </div>
</div>
<div class="q" id="p_7D_57"> <div class="p">
<span class="pN">57</span>Ayañhi, deva kumāro jālahatthapādo…pe…  (6) </div>
</div>
<div class="q" id="p_7D_58"> <div class="p">
<span class="pN">58</span>Ayañhi, deva, kumāro ussaṅkhapādo…pe…  (7) </div>
</div>
<div class="q" id="p_7D_59"> <div class="p">
<span class="pN">59</span>Ayañhi, deva, kumāro eṇijaṅgho…pe…  (8) </div>
</div>
<div class="q" id="p_7D_60"> <div class="p">
<span class="pN">60</span>Ayañhi, deva, kumāro ṭhitakova anonamanto ubhohi pāṇitalehi jaṇṇukāni parimasati parimajjati…pe…  (9) </div>
</div>
<div class="q" id="p_7D_61"> <div class="p">
<span class="pN">61</span>Ayañhi, deva, kumāro kosohitavatthaguyho…pe…  (10) </div>
</div>
<div class="q" id="p_7D_62"> <div class="p">
<span class="pN">62</span>Ayañhi, deva, kumāro suvaṇṇavaṇṇo kañcanasannibhattaco…pe…  (11) </div>
</div>
<div class="q" id="p_7D_63"> <div class="p">
<span class="pN">63</span>Ayañhi, deva, kumāro sukhumacchavī; sukhumattā chaviyā rajojallaṃ kāye na upalimpati…pe…  (12) </div>
</div>
<div class="q" id="p_7D_64"> <div class="p">
<span class="pN">64</span>Ayañhi, deva, kumāro ekekalomo; ekekāni lomāni lomakūpesu jātāni…pe…  (13) </div>
</div>
<div class="q" id="p_7D_65"> <div class="p">
<span class="pN">65</span>Ayañhi, deva, kumāro uddhaggalomo; uddhaggāni lomāni jātāni nīlāni añjanavaṇṇāni kuṇḍalāvaṭṭāni dakkhiṇāvaṭṭakajātāni…pe…  (14) </div>
</div>
<div class="q" id="p_7D_66"> <div class="p">
<span class="pN">66</span>Ayañhi, deva, kumāro brahmujugatto…pe…  (15) </div>
</div>
<div class="q" id="p_7D_67"> <div class="p">
<span class="pN">67</span>Ayañhi, deva, kumāro sattussado…pe…  (16) </div>
</div>
<div class="q" id="p_7D_68"> <div class="p">
<span class="pN">68</span>Ayañhi, deva, kumāro sīhapubbaddhakāyo…pe…  (17) </div>
</div>
<div class="q" id="p_7D_69"> <div class="p">
<span class="pN">69</span>Ayañhi, deva, kumāro citantaraṃso…pe…  (18) </div>
</div>
<div class="q" id="p_7D_70"> <div class="p">
<span class="pN">70</span>Ayañhi, deva, kumāro nigrodhaparimaṇḍalo yāvatakvassa kāyo tāvatakvassa byāmo, yāvatakvassa byāmo, tāvatakvassa kāyo…pe…  (19) </div>
</div>
<div class="q" id="p_7D_71"> <div class="p">
<span class="pN">71</span>Ayañhi, deva, kumāro samavaṭṭakkhandho…pe…  (20) </div>
</div>
<div class="q" id="p_7D_72"> <div class="p">
<span class="pN">72</span>Ayañhi, deva, kumāro rasaggasaggī…pe…  (21) </div>
</div>
<div class="q" id="p_7D_73"> <div class="p">
<span class="pN">73</span>Ayañhi, deva, kumāro sīhahanu…pe…  (22) </div>
</div>
<div class="q" id="p_7D_74"> <div class="p">
<span class="pN">74</span>Ayañhi, deva, kumāro cattālīsadanto…pe…  (23) </div>
</div>
<div class="q" id="p_7D_75"> <div class="p">
<span class="pN">75</span>Ayañhi, deva, kumāro samadanto…pe…  (24) </div>
</div>
<div class="q" id="p_7D_76"> <div class="p">
<span class="pN">76</span>Ayañhi, deva, kumāro aviraḷadanto…pe…  (25) </div>
</div>
<div class="q" id="p_7D_77"> <div class="p">
<span class="pN">77</span>Ayañhi, deva, kumāro susukkadāṭho…pe…  (26) </div>
</div>
<div class="q" id="p_7D_78"> <div class="p">
<span class="pN">78</span>Ayañhi, deva, kumāro pahūtajivho…pe…  (27) </div>
</div>
<div class="q" id="p_7D_79"> <div class="p">
<span class="pN">79</span>Ayañhi, deva, kumāro brahmassaro karavīkabhāṇī…pe…  (28) </div>
</div>
<div class="q" id="p_7D_80"> <div class="p">
<span class="pN">80</span>Ayañhi, deva, kumāro abhinīlanetto…pe…  (29) </div>
</div>
<div class="q" id="p_7D_81"> <div class="p">
<span class="pN">81</span>Ayañhi, deva, kumāro gopakhumo…pe…  (30) </div>
</div>
<div class="q" id="p_7D_82"> <div class="p">
<span class="pN">82</span>Imassa, deva, kumārassa uṇṇā bhamukantare jātā odātā mudutūlasannibhā. Yampi imassa, deva, kumārassa uṇṇā bhamukantare jātā odātā mudutūlasannibhā, idampimassa mahāpurisassa mahāpurisalakkhaṇaṃ bhavati. (31) </div>
</div>
<div class="q" id="p_7D_83"> <div class="p">
<span class="pN">83</span>Ayañhi, deva, kumāro uṇhīsasīso. Yaṃ pāyaṃ, deva, kumāro uṇhīsasīso, idampissa mahāpurisassa mahāpurisalakkhaṇaṃ bhavati. (32) </div>
</div>
<div class="q" id="p_7D_84"> <div class="divNumber">36.</div> <div class="p">
<span class="pN">84</span>Imehi kho ayaṃ, deva, kumāro dvattiṃsamahāpurisalakkhaṇehi samannāgato, yehi samannāgatassa mahāpurisassa dveva gatiyo bhavanti anaññā. Sace agāraṃ ajjhāvasati, rājā hoti cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato. Tassimāni sattaratanāni bhavanti. Seyyathidaṃ—  cakkaratanaṃ hatthiratanaṃ assaratanaṃ maṇiratanaṃ itthiratanaṃ gahapatiratanaṃ pariṇāyakaratanameva sattamaṃ. Parosahassaṃ kho panassa puttā bhavanti sūrā vīraṅgarūpā parasenappamaddanā. So imaṃ pathaviṃ sāgarapariyantaṃ adaṇḍena asatthena dhammena abhivijiya ajjhāvasati. Sace kho pana agārasmā anagāriyaṃ pabbajati, arahaṃ hoti sammāsambuddho loke vivaṭacchado’ti. </div>
</div>
</html>
