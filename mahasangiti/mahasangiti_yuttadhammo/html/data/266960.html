<html>
<div class="i">5.13 Udayamāṇavapucchā</div>
<div class="h">Pārāyanavagga</div>
<div class="h">Udayamāṇavapucchā</div>
<div class="q" id="p_18Sn_1310"> <div class="divNumber">1112.</div> <div class="p"> <table class="singleColumn"> <tr> <td> <div class="pN">1310</div> <div class="G">“Jhāyiṃ virajamāsīnaṃ, <span class="gathaQuote">(iccāyasmā udayo)</span>
</div> </td> </tr> <tr> <td> <div class="G">Katakiccaṃ anāsavaṃ;</div> </td> </tr> <tr> <td> <div class="G">Pāraguṃ sabbadhammānaṃ,</div> </td> </tr> <tr> <td> <div class="G">Atthi pañhena āgamaṃ;</div> </td> </tr> <tr> <td> <div class="G">Aññāvimokkhaṃ pabrūhi,</div> </td> </tr> <tr> <td> <div class="G">Avijjāya pabhedanaṃ”. (1)</div> </td> </tr> </table> </div>
</div>
<div class="q" id="p_18Sn_1311"> <div class="divNumber">1113.</div> <div class="p"> <table class="singleColumn"> <tr> <td> <div class="pN">1311</div> <div class="G">“Pahānaṃ kāmacchandānaṃ, <span class="gathaQuote">(udayāti bhagavā)</span>
</div> </td> </tr> <tr> <td> <div class="G">Domanassāna cūbhayaṃ;</div> </td> </tr> <tr> <td> <div class="G">Thinassa ca panūdanaṃ,</div> </td> </tr> <tr> <td> <div class="G">Kukkuccānaṃ nivāraṇaṃ. (2)</div> </td> </tr> </table> </div>
</div>
<div class="q" id="p_18Sn_1312"> <div class="divNumber">1114.</div> <div class="p"> <table class="singleColumn"> <tr> <td> <div class="pN">1312</div> <div class="G">Upekkhāsatisaṃsuddhaṃ,</div> </td> </tr> <tr> <td> <div class="G">dhammatakkapurejavaṃ;</div> </td> </tr> <tr> <td> <div class="G">Aññāvimokkhaṃ pabrūmi,</div> </td> </tr> <tr> <td> <div class="G">avijjāya pabhedanaṃ”. (3)</div> </td> </tr> </table> </div>
</div>
<div class="q" id="p_18Sn_1313"> <div class="divNumber">1115.</div> <div class="p"> <table class="singleColumn"> <tr> <td> <div class="pN">1313</div> <div class="G">“Kiṃsu saṃyojano loko,</div> </td> </tr> <tr> <td> <div class="G">kiṃsu tassa vicāraṇaṃ;</div> </td> </tr> <tr> <td> <div class="G">Kissassa vippahānena,</div> </td> </tr> <tr> <td> <div class="G">nibbānaṃ iti vuccati”. (4)</div> </td> </tr> </table> </div>
</div>
<div class="q" id="p_18Sn_1314"> <div class="divNumber">1116.</div> <div class="p"> <table class="singleColumn"> <tr> <td> <div class="pN">1314</div> <div class="G">“Nandisaṃyojano loko,</div> </td> </tr> <tr> <td> <div class="G">vitakkassa vicāraṇaṃ;</div> </td> </tr> <tr> <td> <div class="G">Taṇhāya vippahānena,</div> </td> </tr> <tr> <td> <div class="G">nibbānaṃ iti vuccati”. (5)</div> </td> </tr> </table> </div>
</div>
<div class="q" id="p_18Sn_1315"> <div class="divNumber">1117.</div> <div class="p"> <table class="singleColumn"> <tr> <td> <div class="pN">1315</div> <div class="G">“Kathaṃ satassa carato,</div> </td> </tr> <tr> <td> <div class="G">viññāṇaṃ uparujjhati;</div> </td> </tr> <tr> <td> <div class="G">Bhagavantaṃ puṭṭhumāgamma,</div> </td> </tr> <tr> <td> <div class="G">taṃ suṇoma vaco tava”. (6)</div> </td> </tr> </table> </div>
</div>
<div class="q" id="p_18Sn_1316"> <div class="divNumber">1118.</div> <div class="p"> <table class="singleColumn"> <tr> <td> <div class="pN">1316</div> <div class="G">“Ajjhattañca bahiddhā ca,</div> </td> </tr> <tr> <td> <div class="G">Vedanaṃ nābhinandato;</div> </td> </tr> <tr> <td> <div class="G">Evaṃ satassa carato,</div> </td> </tr> <tr> <td> <div class="G">Viññāṇaṃ uparujjhatī”ti. (7)</div> </td> </tr> </table> </div>
</div>
<div class="CENTER" id="p_18Sn_1317">
<span class="pN">1317</span>Udayamāṇavapucchā terasamā.</div>
</html>
