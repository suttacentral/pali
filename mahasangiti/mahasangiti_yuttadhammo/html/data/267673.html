<html>
<div class="i">54.9 Rādhattheraapadāna</div>
<div class="h">Kaccāyanavagga</div>
<div class="h">Rādhattheraapadāna</div>
<div class="q" id="p_20Ap1_7259"> <div class="divNumber">296.</div> <div class="p"> <table class="singleColumn"> <tr> <td> <div class="pN">7259</div> <div class="G">“Padumuttaro nāma jino,</div> </td> </tr> <tr> <td> <div class="G">sabbalokavidū muni;</div> </td> </tr> <tr> <td> <div class="G">Ito satasahassamhi,</div> </td> </tr> <tr> <td> <div class="G">kappe uppajji cakkhumā.</div> </td> </tr> </table> </div>
</div>
<div class="q" id="p_20Ap1_7260"> <div class="divNumber">297.</div> <div class="p"> <table class="singleColumn"> <tr> <td> <div class="pN">7260</div> <div class="G">Ovādako viññāpako,</div> </td> </tr> <tr> <td> <div class="G">tārako sabbapāṇinaṃ;</div> </td> </tr> <tr> <td> <div class="G">Desanākusalo buddho,</div> </td> </tr> <tr> <td> <div class="G">tāresi janataṃ bahuṃ.</div> </td> </tr> </table> </div>
</div>
<div class="q" id="p_20Ap1_7261"> <div class="divNumber">298.</div> <div class="p"> <table class="singleColumn"> <tr> <td> <div class="pN">7261</div> <div class="G">Anukampako kāruṇiko,</div> </td> </tr> <tr> <td> <div class="G">hitesī sabbapāṇinaṃ;</div> </td> </tr> <tr> <td> <div class="G">Sampatte titthiye sabbe,</div> </td> </tr> <tr> <td> <div class="G">pañcasīle patiṭṭhapi.</div> </td> </tr> </table> </div>
</div>
<div class="q" id="p_20Ap1_7262"> <div class="divNumber">299.</div> <div class="p"> <table class="singleColumn"> <tr> <td> <div class="pN">7262</div> <div class="G">Evaṃ nirākulaṃ āsi,</div> </td> </tr> <tr> <td> <div class="G">suññataṃ titthiyehi ca;</div> </td> </tr> <tr> <td> <div class="G">Vicittaṃ arahantehi,</div> </td> </tr> <tr> <td> <div class="G">vasībhūtehi tādibhi.</div> </td> </tr> </table> </div>
</div>
<div class="q" id="p_20Ap1_7263"> <div class="divNumber">300.</div> <div class="p"> <table class="singleColumn"> <tr> <td> <div class="pN">7263</div> <div class="G">Ratanānaṭṭhapaññāsaṃ,</div> </td> </tr> <tr> <td> <div class="G">uggato so mahāmuni;</div> </td> </tr> <tr> <td> <div class="G">Kañcanagghiyasaṅkāso,</div> </td> </tr> <tr> <td> <div class="G">bāttiṃsavaralakkhaṇo.</div> </td> </tr> </table> </div>
</div>
<div class="q" id="p_20Ap1_7264"> <div class="divNumber">301.</div> <div class="p"> <table class="singleColumn"> <tr> <td> <div class="pN">7264</div> <div class="G">Vassasatasahassāni,</div> </td> </tr> <tr> <td> <div class="G">āyu vijjati tāvade;</div> </td> </tr> <tr> <td> <div class="G">Tāvatā tiṭṭhamāno so,</div> </td> </tr> <tr> <td> <div class="G">tāresi janataṃ bahuṃ.</div> </td> </tr> </table> </div>
</div>
<div class="q" id="p_20Ap1_7265"> <div class="divNumber">302.</div> <div class="p"> <table class="singleColumn"> <tr> <td> <div class="pN">7265</div> <div class="G">Tadāhaṃ haṃsavatiyaṃ,</div> </td> </tr> <tr> <td> <div class="G">brāhmaṇo mantapāragū;</div> </td> </tr> <tr> <td> <div class="G">Upecca taṃ naravaraṃ,</div> </td> </tr> <tr> <td> <div class="G">assosiṃ dhammadesanaṃ.</div> </td> </tr> </table> </div>
</div>
<div class="q" id="p_20Ap1_7266"> <div class="divNumber">303.</div> <div class="p"> <table class="singleColumn"> <tr> <td> <div class="pN">7266</div> <div class="G">Paññāpentaṃ mahāvīraṃ,</div> </td> </tr> <tr> <td> <div class="G">parisāsu visāradaṃ;</div> </td> </tr> <tr> <td> <div class="G">Paṭibhāneyyakaṃ bhikkhuṃ,</div> </td> </tr> <tr> <td> <div class="G">etadagge vināyakaṃ.</div> </td> </tr> </table> </div>
</div>
<div class="q" id="p_20Ap1_7267"> <div class="divNumber">304.</div> <div class="p"> <table class="singleColumn"> <tr> <td> <div class="pN">7267</div> <div class="G">Tadāhaṃ kāraṃ katvāna,</div> </td> </tr> <tr> <td> <div class="G">sasaṃghe lokanāyake;</div> </td> </tr> <tr> <td> <div class="G">Nipacca sirasā pāde,</div> </td> </tr> <tr> <td> <div class="G">taṃ ṭhānaṃ abhipatthayiṃ.</div> </td> </tr> </table> </div>
</div>
<div class="q" id="p_20Ap1_7268"> <div class="divNumber">305.</div> <div class="p"> <table class="singleColumn"> <tr> <td> <div class="pN">7268</div> <div class="G">Tato maṃ bhagavā āha,</div> </td> </tr> <tr> <td> <div class="G">siṅgīnikkhasamappabho;</div> </td> </tr> <tr> <td> <div class="G">Sarena rajanīyena,</div> </td> </tr> <tr> <td> <div class="G">kilesamalahārinā.</div> </td> </tr> </table> </div>
</div>
<div class="q" id="p_20Ap1_7269"> <div class="divNumber">306.</div> <div class="p"> <table class="singleColumn"> <tr> <td> <div class="pN">7269</div> <div class="G">‘Sukhī bhavassu dīghāyu,</div> </td> </tr> <tr> <td> <div class="G">sijjhatu paṇidhī tava;</div> </td> </tr> <tr> <td> <div class="G">Sasaṃghe me kataṃ kāraṃ,</div> </td> </tr> <tr> <td> <div class="G">atīva vipulaṃ tayā.</div> </td> </tr> </table> </div>
</div>
<div class="q" id="p_20Ap1_7270"> <div class="divNumber">307.</div> <div class="p"> <table class="singleColumn"> <tr> <td> <div class="pN">7270</div> <div class="G">Satasahassito kappe,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_7271"> <div class="divNumber">308.</div> <div class="p"> <table class="singleColumn"> <tr> <td> <div class="pN">7271</div> <div class="G">Tassa dhammesu dāyādo,</div> </td> </tr> <tr> <td> <div class="G">oraso dhammanimmito;</div> </td> </tr> <tr> <td> <div class="G">Rādhoti nāmadheyyena,</div> </td> </tr> <tr> <td> <div class="G">hessati satthu sāvako.</div> </td> </tr> </table> </div>
</div>
<div class="q" id="p_20Ap1_7272"> <div class="divNumber">309.</div> <div class="p"> <table class="singleColumn"> <tr> <td> <div class="pN">7272</div> <div class="G">Sa te hetuguṇe tuṭṭho,</div> </td> </tr> <tr> <td> <div class="G">sakyaputto narāsabho;</div> </td> </tr> <tr> <td> <div class="G">Paṭibhāneyyakānaggaṃ,</div> </td> </tr> <tr> <td> <div class="G">paññapessati nāyako’.</div> </td> </tr> </table> </div>
</div>
<div class="q" id="p_20Ap1_7273"> <div class="divNumber">310.</div> <div class="p"> <table class="singleColumn"> <tr> <td> <div class="pN">7273</div> <div class="G">Taṃ sutvā mudito hutvā,</div> </td> </tr> <tr> <td> <div class="G">yāvajīvaṃ tadā jinaṃ;</div> </td> </tr> <tr> <td> <div class="G">Mettacitto paricariṃ,</div> </td> </tr> <tr> <td> <div class="G">sato paññāsamāhito.</div> </td> </tr> </table> </div>
</div>
<div class="q" id="p_20Ap1_7274"> <div class="divNumber">311.</div> <div class="p"> <table class="singleColumn"> <tr> <td> <div class="pN">7274</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṃ dehaṃ,</div> </td> </tr> <tr> <td> <div class="G">tāvatiṃsamagacchahaṃ.</div> </td> </tr> </table> </div>
</div>
<div class="q" id="p_20Ap1_7275"> <div class="divNumber">312.</div> <div class="p"> <table class="singleColumn"> <tr> <td> <div class="pN">7275</div> <div class="G">Satānaṃ tīṇikkhattuñca,</div> </td> </tr> <tr> <td> <div class="G">devarajjamakārayiṃ;</div> </td> </tr> <tr> <td> <div class="G">Satānaṃ pañcakkhattuñca,</div> </td> </tr> <tr> <td> <div class="G">cakkavattī ahosahaṃ.</div> </td> </tr> </table> </div>
</div>
<div class="q" id="p_20Ap1_7276"> <div class="divNumber">313.</div> <div class="p"> <table class="singleColumn"> <tr> <td> <div class="pN">7276</div> <div class="G">Padesarajjaṃ vipulaṃ,</div> </td> </tr> <tr> <td> <div class="G">gaṇanāto asaṅkhiyaṃ;</div> </td> </tr> <tr> <td> <div class="G">Sabbattha sukhito āsiṃ,</div> </td> </tr> <tr> <td> <div class="G">tassa kammassa vāhasā.</div> </td> </tr> </table> </div>
</div>
<div class="q" id="p_20Ap1_7277"> <div class="divNumber">314.</div> <div class="p"> <table class="singleColumn"> <tr> <td> <div class="pN">7277</div> <div class="G">Pacchime bhave sampatte,</div> </td> </tr> <tr> <td> <div class="G">giribbajapuruttame;</div> </td> </tr> <tr> <td> <div class="G">Jāto vippakule niddhe,</div> </td> </tr> <tr> <td> <div class="G">vikalacchādanāsane.</div> </td> </tr> </table> </div>
</div>
<div class="q" id="p_20Ap1_7278"> <div class="divNumber">315.</div> <div class="p"> <table class="singleColumn"> <tr> <td> <div class="pN">7278</div> <div class="G">Kaṭacchubhikkhaṃ pādāsiṃ,</div> </td> </tr> <tr> <td> <div class="G">sāriputtassa tādino;</div> </td> </tr> <tr> <td> <div class="G">Yadā jiṇṇo ca vuddho ca,</div> </td> </tr> <tr> <td> <div class="G">tadārāmamupāgamiṃ.</div> </td> </tr> </table> </div>
</div>
<div class="q" id="p_20Ap1_7279"> <div class="divNumber">316.</div> <div class="p"> <table class="singleColumn"> <tr> <td> <div class="pN">7279</div> <div class="G">Pabbajati na maṃ koci,</div> </td> </tr> <tr> <td> <div class="G">jiṇṇadubbalathāmakaṃ;</div> </td> </tr> <tr> <td> <div class="G">Tena dīno vivaṇṇaṅgo,</div> </td> </tr> <tr> <td> <div class="G">soko cāsiṃ tadā ahaṃ.</div> </td> </tr> </table> </div>
</div>
<div class="q" id="p_20Ap1_7280"> <div class="divNumber">317.</div> <div class="p"> <table class="singleColumn"> <tr> <td> <div class="pN">7280</div> <div class="G">Disvā mahākāruṇiko,</div> </td> </tr> <tr> <td> <div class="G">mamamāha mahāmuni;</div> </td> </tr> <tr> <td> <div class="G">‘Kimatthaṃ puttasokaṭṭo,</div> </td> </tr> <tr> <td> <div class="G">brūhi te cittajaṃ rujaṃ’.</div> </td> </tr> </table> </div>
</div>
<div class="q" id="p_20Ap1_7281"> <div class="divNumber">318.</div> <div class="p"> <table class="singleColumn"> <tr> <td> <div class="pN">7281</div> <div class="G">‘Pabbajjaṃ na labhe vīra,</div> </td> </tr> <tr> <td> <div class="G">svākkhāte tava sāsane;</div> </td> </tr> <tr> <td> <div class="G">Tena sokena dīnosmi,</div> </td> </tr> <tr> <td> <div class="G">saraṇaṃ hohi nāyaka’.</div> </td> </tr> </table> </div>
</div>
<div class="q" id="p_20Ap1_7282"> <div class="divNumber">319.</div> <div class="p"> <table class="singleColumn"> <tr> <td> <div class="pN">7282</div> <div class="G">Tadā bhikkhū samānetvā,</div> </td> </tr> <tr> <td> <div class="G">apucchi munisattamo;</div> </td> </tr> <tr> <td> <div class="G">‘Imassa adhikāraṃ ye,</div> </td> </tr> <tr> <td> <div class="G">saranti byāharantu te’.</div> </td> </tr> </table> </div>
</div>
<div class="q" id="p_20Ap1_7283"> <div class="divNumber">320.</div> <div class="p"> <table class="singleColumn"> <tr> <td> <div class="pN">7283</div> <div class="G">Sāriputto tadāvoca,</div> </td> </tr> <tr> <td> <div class="G">‘kāramassa sarāmahaṃ;</div> </td> </tr> <tr> <td> <div class="G">Kaṭacchubhikkhaṃ dāpesi,</div> </td> </tr> <tr> <td> <div class="G">piṇḍāya carato mama’.</div> </td> </tr> </table> </div>
</div>
<div class="q" id="p_20Ap1_7284"> <div class="divNumber">321.</div> <div class="p"> <table class="singleColumn"> <tr> <td> <div class="pN">7284</div> <div class="G">‘Sādhu sādhu kataññūsi,</div> </td> </tr> <tr> <td> <div class="G">sāriputta imaṃ tuvaṃ;</div> </td> </tr> <tr> <td> <div class="G">Pabbājehi dijaṃ vuḍḍhaṃ,</div> </td> </tr> <tr> <td> <div class="G">hessatājāniyo ayaṃ’.</div> </td> </tr> </table> </div>
</div>
<div class="q" id="p_20Ap1_7285"> <div class="divNumber">322.</div> <div class="p"> <table class="singleColumn"> <tr> <td> <div class="pN">7285</div> <div class="G">Tato alatthaṃ pabbajjaṃ,</div> </td> </tr> <tr> <td> <div class="G">kammavācopasampadaṃ;</div> </td> </tr> <tr> <td> <div class="G">Na cireneva kālena,</div> </td> </tr> <tr> <td> <div class="G">pāpuṇiṃ āsavakkhayaṃ.</div> </td> </tr> </table> </div>
</div>
<div class="q" id="p_20Ap1_7286"> <div class="divNumber">323.</div> <div class="p"> <table class="singleColumn"> <tr> <td> <div class="pN">7286</div> <div class="G">Sakkaccaṃ munino vākyaṃ,</div> </td> </tr> <tr> <td> <div class="G">suṇāmi mudito yato;</div> </td> </tr> <tr> <td> <div class="G">Paṭibhāneyyakānaggaṃ,</div> </td> </tr> <tr> <td> <div class="G">tato maṃ ṭhapayī jino.</div> </td> </tr> </table> </div>
</div>
<div class="q" id="p_20Ap1_7287"> <div class="divNumber">324.</div> <div class="p"> <table class="singleColumn"> <tr> <td> <div class="pN">7287</div> <div class="G">Kilesā jhāpitā mayhaṃ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_7288"> <div class="divNumber">325.</div> <div class="p"> <table class="singleColumn"> <tr> <td> <div class="pN">7288</div> <div class="G">Svāgataṃ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ.</div> </td> </tr> </table> </div>
</div>
<div class="q" id="p_20Ap1_7289"> <div class="divNumber">326.</div> <div class="p"> <table class="singleColumn"> <tr> <td> <div class="pN">7289</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṃ buddhassa sāsanaṃ”.</div> </td> </tr> </table> </div>
</div>
<div class="q" id="p_20Ap1_7290"> <div class="p">
<span class="pN">7290</span>Itthaṃ sudaṃ āyasmā rādho thero imā gāthāyo abhāsitthāti. </div>
</div>
<div class="CENTER" id="p_20Ap1_7291">
<span class="pN">7291</span>Rādhattherassāpadānaṃ navamaṃ.</div>
</html>
