<html>
<div class="i">8.1.2 Aratīsutta</div>
<div class="h">Vaṅgīsasaṃyutta</div>
<div class="h">Vaṅgīsavagga</div>
<div class="h">Aratīsutta</div>
<div class="q" id="p_12S1_1306"> <div class="divNumber">210.</div> <div class="p">
<span class="pN">1306</span>Ekaṃ samayaṃ…pe…  āyasmā vaṅgīso āḷaviyaṃ viharati aggāḷave cetiye āyasmatā nigrodhakappena upajjhāyena saddhiṃ. Tena kho pana samayena āyasmā nigrodhakappo pacchābhattaṃ piṇḍapātapaṭikkanto vihāraṃ pavisati, sāyaṃ vā nikkhamati aparajju vā kāle. Tena kho pana samayena āyasmato vaṅgīsassa anabhirati uppannā hoti, rāgo cittaṃ anuddhaṃseti. Atha kho āyasmato vaṅgīsassa etadahosi—  “alābhā vata me, na vata me lābhā; dulladdhaṃ vata me, na vata me suladdhaṃ; yassa me anabhirati uppannā, rāgo cittaṃ anuddhaṃseti; taṃ kutettha labbhā, yaṃ me paro anabhiratiṃ vinodetvā abhiratiṃ uppādeyya. Yannūnāhaṃ attanāva attano anabhiratiṃ vinodetvā abhiratiṃ uppādeyyan”ti. Atha kho āyasmā vaṅgīso attanāva attano anabhiratiṃ vinodetvā abhiratiṃ uppādetvā tāyaṃ velāyaṃ imā gāthāyo abhāsi—  </div>
</div>
<div class="q" id="p_12S1_1307"> <div class="p"> <table class="singleColumn"> <tr> <td> <div class="pN">1307</div> <div class="G">“Aratiñca ratiñca pahāya,</div> </td> </tr> <tr> <td> <div class="G">Sabbaso gehasitañca vitakkaṃ;</div> </td> </tr> <tr> <td> <div class="G">Vanathaṃ na kareyya kuhiñci,</div> </td> </tr> <tr> <td> <div class="G">Nibbanatho arato sa hi bhikkhu.</div> </td> </tr> </table> </div>
</div>
<div class="q" id="p_12S1_1308"> <div class="p"> <table class="singleColumn"> <tr> <td> <div class="pN">1308</div> <div class="G">Yamidha pathaviñca vehāsaṃ,</div> </td> </tr> <tr> <td> <div class="G">Rūpagatañca jagatogadhaṃ;</div> </td> </tr> <tr> <td> <div class="G">Kiñci parijīyati sabbamaniccaṃ,</div> </td> </tr> <tr> <td> <div class="G">Evaṃ samecca caranti mutattā.</div> </td> </tr> </table> </div>
</div>
<div class="q" id="p_12S1_1309"> <div class="p"> <table class="singleColumn"> <tr> <td> <div class="pN">1309</div> <div class="G">Upadhīsu janā gadhitāse,</div> </td> </tr> <tr> <td> <div class="G">Diṭṭhasute paṭighe ca mute ca;</div> </td> </tr> <tr> <td> <div class="G">Ettha vinodaya chandamanejo,</div> </td> </tr> <tr> <td> <div class="G">Yo ettha na limpati taṃ munimāhu.</div> </td> </tr> </table> </div>
</div>
<div class="q" id="p_12S1_1310"> <div class="p"> <table class="singleColumn"> <tr> <td> <div class="pN">1310</div> <div class="G">Atha saṭṭhinissitā savitakkā,</div> </td> </tr> <tr> <td> <div class="G">Puthū janatāya adhammā niviṭṭhā;</div> </td> </tr> <tr> <td> <div class="G">Na ca vaggagatassa kuhiñci,</div> </td> </tr> <tr> <td> <div class="G">No pana duṭṭhullabhāṇī sa bhikkhu.</div> </td> </tr> </table> </div>
</div>
<div class="q" id="p_12S1_1311"> <div class="p"> <table class="singleColumn"> <tr> <td> <div class="pN">1311</div> <div class="G">Dabbo cirarattasamāhito,</div> </td> </tr> <tr> <td> <div class="G">Akuhako nipako apihālu;</div> </td> </tr> <tr> <td> <div class="G">Santaṃ padaṃ ajjhagamā muni paṭicca,</div> </td> </tr> <tr> <td> <div class="G">Parinibbuto kaṅkhati kālan”ti.</div> </td> </tr> </table> </div>
</div>
</html>
