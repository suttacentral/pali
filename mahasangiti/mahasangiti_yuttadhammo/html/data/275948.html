<html>
<div class="i">3.5.8 Sappurisadānasutta</div>
<div class="h">Tatiyapaṇṇāsaka</div>
<div class="h">Tikaṇḍakīvagga</div>
<div class="h">Sappurisadānasutta</div>
<div class="q" id="p_16A5_857"> <div class="divNumber">148.</div> <div class="p">
<span class="pN">857</span>“Pañcimāni, bhikkhave, sappurisadānāni. Katamāni pañca? Saddhāya dānaṃ deti, sakkaccaṃ dānaṃ deti, kālena dānaṃ deti, anuggahitacitto dānaṃ deti, attānañca parañca anupahacca dānaṃ deti. </div>
</div>
<div class="q" id="p_16A5_858"> <div class="p">
<span class="pN">858</span>Saddhāya kho pana, bhikkhave, dānaṃ datvā yattha yattha tassa dānassa vipāko nibbattati, aḍḍho ca hoti mahaddhano mahābhogo, abhirūpo ca hoti dassanīyo pāsādiko paramāya vaṇṇapokkharatāya samannāgato. </div>
</div>
<div class="q" id="p_16A5_859"> <div class="p">
<span class="pN">859</span>Sakkaccaṃ kho pana, bhikkhave, dānaṃ datvā yattha yattha tassa dānassa vipāko nibbattati, aḍḍho ca hoti mahaddhano mahābhogo. Yepissa te honti puttāti vā dārāti vā dāsāti vā pessāti vā kammakarāti vā, tepi sussūsanti sotaṃ odahanti aññā cittaṃ upaṭṭhapenti. </div>
</div>
<div class="q" id="p_16A5_860"> <div class="p">
<span class="pN">860</span>Kālena kho pana, bhikkhave, dānaṃ datvā yattha yattha tassa dānassa vipāko nibbattati, aḍḍho ca hoti mahaddhano mahābhogo; kālāgatā cassa atthā pacurā honti. </div>
</div>
<div class="q" id="p_16A5_861"> <div class="p">
<span class="pN">861</span>Anuggahitacitto kho pana, bhikkhave, dānaṃ datvā yattha yattha tassa dānassa vipāko nibbattati, aḍḍho ca hoti mahaddhano mahābhogo; uḷāresu ca pañcasu kāmaguṇesu bhogāya cittaṃ namati. </div>
</div>
<div class="q" id="p_16A5_862"> <div class="p">
<span class="pN">862</span>Attānañca parañca anupahacca kho pana, bhikkhave, dānaṃ datvā yattha yattha tassa dānassa vipāko nibbattati, aḍḍho ca hoti mahaddhano mahābhogo; na cassa kutoci bhogānaṃ upaghāto āgacchati aggito vā udakato vā rājato vā corato vā appiyato vā dāyādato. Imāni kho, bhikkhave, pañca sappurisadānānī”ti. </div>
</div>
<div class="CENTER" id="p_16A5_863">
<span class="pN">863</span>Aṭṭhamaṃ.</div>
</html>
