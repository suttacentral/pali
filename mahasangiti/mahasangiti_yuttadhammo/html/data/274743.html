<html>
<div class="i">3.10.1--10 Uddhambhāgiyādisutta</div>
<div class="h">Satipaṭṭhānasaṃyutta</div>
<div class="h">Oghavagga</div>
<div class="h">Uddhambhāgiyādisutta</div>
<div class="q" id="p_14S5_992"> <div class="divNumber">461--470.</div> <div class="p">
<span class="pN">992</span>“Pañcimāni, bhikkhave, uddhambhāgiyāni saṃyojanāni. Katamāni pañca? Rūparāgo, arūparāgo, māno, uddhaccaṃ, avijjā—  imāni kho, bhikkhave, pañcuddhambhāgiyāni saṃyojanāni. Imesaṃ kho, bhikkhave, pañcannaṃ uddhambhāgiyānaṃ saṃyojanānaṃ abhiññāya pariññāya parikkhayāya pahānāya cattāro satipaṭṭhānā bhāvetabbā. </div>
</div>
<div class="q" id="p_14S5_993"> <div class="p">
<span class="pN">993</span>Katame cattāro? Idha, bhikkhave, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṃ; vedanāsu…pe…  citte…pe…  dhammesu dhammānupassī viharati ātāpī sampajāno satimā, vineyya loke abhijjhādomanassaṃ. Imesaṃ kho, bhikkhave, pañcannaṃ uddhambhāgiyānaṃ saṃyojanānaṃ abhiññāya pariññāya parikkhayāya pahānāya ime cattāro satipaṭṭhānā bhāvetabbā”ti. </div>
</div>
<div class="CENTER" id="p_14S5_994">
<span class="pN">994</span>Dasamaṃ.</div>
<div class="q" id="p_14S5_995"> <div class="p">
<span class="pN">995</span>(Yathā maggasaṃyuttaṃ tathā satipaṭṭhānasaṃyuttaṃ vitthāretabbaṃ.) </div>
</div>
<div class="CENTER" id="p_14S5_996">
<span class="pN">996</span>Oghavaggo dasamo.</div>
<div class="SUMMARY" id="p_14S5_997">
<span class="pN">997</span><span class="firstLetter">T</span>assuddānaṃ</div>
<div class="q" id="p_14S5_998"> <div class="p"> <table class="singleColumn"> <tr> <td> <div class="pN">998</div> <div class="G">Ogho yogo upādānaṃ,</div> </td> </tr> <tr> <td> <div class="G">ganthā anusayena ca;</div> </td> </tr> <tr> <td> <div class="G">Kāmaguṇā nīvaraṇā,</div> </td> </tr> <tr> <td> <div class="G">khandhā oruddhambhāgiyāti.</div> </td> </tr> </table> </div>
</div>
<div class="ENDH3" id="p_14S5_999">
<span class="pN">999</span>Satipaṭṭhānasaṃyuttaṃ tatiyaṃ.</div>
</html>
