<html>
<div class="i">1.3.9 Akkhaṇasutta</div>
<div class="h">Paṭhamapaṇṇāsaka</div>
<div class="h">Gahapativagga</div>
<div class="h">Akkhaṇasutta</div>
<div class="q" id="p_17A8_272"> <div class="divNumber">29.</div> <div class="p">
<span class="pN">272</span>“‘Khaṇakicco loko, khaṇakicco loko’ti, bhikkhave, assutavā puthujjano bhāsati, no ca kho so jānāti khaṇaṃ vā akkhaṇaṃ vā. Aṭṭhime, bhikkhave, akkhaṇā asamayā brahmacariyavāsāya. Katame aṭṭha? Idha, bhikkhave, tathāgato ca loke uppanno hoti arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā, dhammo ca desiyati opasamiko parinibbāniko sambodhagāmī sugatappavedito; ayañca puggalo nirayaṃ upapanno hoti. Ayaṃ, bhikkhave, paṭhamo akkhaṇo asamayo brahmacariyavāsāya. (1) </div>
</div>
<div class="q" id="p_17A8_273"> <div class="p">
<span class="pN">273</span>Puna caparaṃ, bhikkhave, tathāgato ca loke uppanno hoti…pe…  satthā devamanussānaṃ buddho bhagavā, dhammo ca desiyati opasamiko parinibbāniko sambodhagāmī sugatappavedito; ayañca puggalo tiracchānayoniṃ upapanno hoti…pe… . (2) </div>
</div>
<div class="q" id="p_17A8_274"> <div class="p">
<span class="pN">274</span>Puna caparaṃ, bhikkhave…pe…  ayañca puggalo pettivisayaṃ upapanno hoti…pe… . (3) </div>
</div>
<div class="q" id="p_17A8_275"> <div class="p">
<span class="pN">275</span>Puna caparaṃ, bhikkhave…pe…  ayañca puggalo aññataraṃ dīghāyukaṃ devanikāyaṃ upapanno hoti…pe… . (4) </div>
</div>
<div class="q" id="p_17A8_276"> <div class="p">
<span class="pN">276</span>Puna caparaṃ, bhikkhave…pe…  ayañca puggalo paccantimesu janapadesu paccājāto hoti, so ca hoti aviññātāresu milakkhesu, yattha natthi gati bhikkhūnaṃ bhikkhunīnaṃ upāsakānaṃ upāsikānaṃ…pe… . (5) </div>
</div>
<div class="q" id="p_17A8_277"> <div class="p">
<span class="pN">277</span>Puna caparaṃ, bhikkhave…pe…  ayañca puggalo majjhimesu janapadesu paccājāto hoti, so ca hoti micchādiṭṭhiko viparītadassano—  ‘natthi dinnaṃ, natthi yiṭṭhaṃ, natthi hutaṃ, natthi sukatadukkaṭānaṃ kammānaṃ phalaṃ vipāko, natthi ayaṃ loko, natthi paro loko, natthi mātā, natthi pitā, natthi sattā opapātikā, natthi loke samaṇabrāhmaṇā sammaggatā sammā paṭipannā ye imañca lokaṃ parañca lokaṃ sayaṃ abhiññā sacchikatvā pavedentī’ti…pe… . (6) </div>
</div>
<div class="q" id="p_17A8_278"> <div class="p">
<span class="pN">278</span>Puna caparaṃ, bhikkhave…pe…  ayañca puggalo majjhimesu janapadesu paccājāto hoti, so ca hoti duppañño jaḷo eḷamūgo appaṭibalo subhāsitadubbhāsitassa atthamaññātuṃ. Ayaṃ, bhikkhave, sattamo akkhaṇo asamayo brahmacariyavāsāya. (7) </div>
</div>
<div class="q" id="p_17A8_279"> <div class="p">
<span class="pN">279</span>Puna caparaṃ, bhikkhave, tathāgato ca loke anuppanno hoti arahaṃ sammāsambuddho…pe…  satthā devamanussānaṃ buddho bhagavā. Dhammo ca na desiyati opasamiko parinibbāniko sambodhagāmī sugatappavedito. Ayañca puggalo majjhimesu janapadesu paccājāto hoti, so ca hoti paññavā ajaḷo aneḷamūgo paṭibalo subhāsitadubbhāsitassa atthamaññātuṃ. Ayaṃ, bhikkhave, aṭṭhamo akkhaṇo asamayo brahmacariyavāsāya. (8) </div>
</div>
<div class="q" id="p_17A8_280"> <div class="p">
<span class="pN">280</span>Ime kho, bhikkhave, aṭṭha akkhaṇā asamayā brahmacariyavāsāya. </div>
</div>
<div class="q" id="p_17A8_281"> <div class="p">
<span class="pN">281</span>Ekova kho, bhikkhave, khaṇo ca samayo ca brahmacariyavāsāya. Katamo eko? Idha, bhikkhave, tathāgato ca loke uppanno hoti arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā. Dhammo ca desiyati opasamiko parinibbāniko sambodhagāmī sugatappavedito. Ayañca puggalo majjhimesu janapadesu paccājāto hoti, so ca hoti paññavā ajaḷo aneḷamūgo paṭibalo subhāsitadubbhāsitassa atthamaññātuṃ. Ayaṃ, bhikkhave, ekova khaṇo ca samayo ca brahmacariyavāsāyāti. </div>
</div>
<div class="q" id="p_17A8_282"> <div class="p"> <table class="singleColumn"> <tr> <td> <div class="pN">282</div> <div class="G">Manussalābhaṃ laddhāna,</div> </td> </tr> <tr> <td> <div class="G">saddhamme suppavedite;</div> </td> </tr> <tr> <td> <div class="G">Ye khaṇaṃ nādhigacchanti,</div> </td> </tr> <tr> <td> <div class="G">atināmenti te khaṇaṃ.</div> </td> </tr> </table> </div>
</div>
<div class="q" id="p_17A8_283"> <div class="p"> <table class="singleColumn"> <tr> <td> <div class="pN">283</div> <div class="G">Bahū hi akkhaṇā vuttā,</div> </td> </tr> <tr> <td> <div class="G">maggassa antarāyikā;</div> </td> </tr> <tr> <td> <div class="G">Kadāci karahaci loke,</div> </td> </tr> <tr> <td> <div class="G">uppajjanti tathāgatā.</div> </td> </tr> </table> </div>
</div>
<div class="q" id="p_17A8_284"> <div class="p"> <table class="singleColumn"> <tr> <td> <div class="pN">284</div> <div class="G">Tayidaṃ sammukhībhūtaṃ,</div> </td> </tr> <tr> <td> <div class="G">yaṃ lokasmiṃ sudullabhaṃ;</div> </td> </tr> <tr> <td> <div class="G">Manussapaṭilābho ca,</div> </td> </tr> <tr> <td> <div class="G">saddhammassa ca desanā;</div> </td> </tr> <tr> <td> <div class="G">Alaṃ vāyamituṃ tattha,</div> </td> </tr> <tr> <td> <div class="G">attakāmena jantunā.</div> </td> </tr> </table> </div>
</div>
<div class="q" id="p_17A8_285"> <div class="p"> <table class="singleColumn"> <tr> <td> <div class="pN">285</div> <div class="G">Kathaṃ vijaññā saddhammaṃ,</div> </td> </tr> <tr> <td> <div class="G">khaṇo ve mā upaccagā;</div> </td> </tr> <tr> <td> <div class="G">Khaṇātītā hi socanti,</div> </td> </tr> <tr> <td> <div class="G">nirayamhi samappitā.</div> </td> </tr> </table> </div>
</div>
<div class="q" id="p_17A8_286"> <div class="p"> <table class="singleColumn"> <tr> <td> <div class="pN">286</div> <div class="G">Idha ce naṃ virādheti,</div> </td> </tr> <tr> <td> <div class="G">saddhammassa niyāmataṃ;</div> </td> </tr> <tr> <td> <div class="G">Vāṇijova atītattho,</div> </td> </tr> <tr> <td> <div class="G">cirattaṃ anutapissati.</div> </td> </tr> </table> </div>
</div>
<div class="q" id="p_17A8_287"> <div class="p"> <table class="singleColumn"> <tr> <td> <div class="pN">287</div> <div class="G">Avijjānivuto poso,</div> </td> </tr> <tr> <td> <div class="G">saddhammaṃ aparādhiko;</div> </td> </tr> <tr> <td> <div class="G">Jātimaraṇasaṃsāraṃ,</div> </td> </tr> <tr> <td> <div class="G">ciraṃ paccanubhossati.</div> </td> </tr> </table> </div>
</div>
<div class="q" id="p_17A8_288"> <div class="p"> <table class="singleColumn"> <tr> <td> <div class="pN">288</div> <div class="G">Ye ca laddhā manussattaṃ,</div> </td> </tr> <tr> <td> <div class="G">saddhamme suppavedite;</div> </td> </tr> <tr> <td> <div class="G">Akaṃsu satthu vacanaṃ,</div> </td> </tr> <tr> <td> <div class="G">karissanti karonti vā.</div> </td> </tr> </table> </div>
</div>
<div class="q" id="p_17A8_289"> <div class="p"> <table class="singleColumn"> <tr> <td> <div class="pN">289</div> <div class="G">Khaṇaṃ paccaviduṃ loke,</div> </td> </tr> <tr> <td> <div class="G">brahmacariyaṃ anuttaraṃ;</div> </td> </tr> <tr> <td> <div class="G">Ye maggaṃ paṭipajjiṃsu,</div> </td> </tr> <tr> <td> <div class="G">tathāgatappaveditaṃ.</div> </td> </tr> </table> </div>
</div>
<div class="q" id="p_17A8_290"> <div class="p"> <table class="singleColumn"> <tr> <td> <div class="pN">290</div> <div class="G">Ye saṃvarā cakkhumatā,</div> </td> </tr> <tr> <td> <div class="G">desitādiccabandhunā;</div> </td> </tr> <tr> <td> <div class="G">Tesu gutto sadā sato,</div> </td> </tr> <tr> <td> <div class="G">vihare anavassuto.</div> </td> </tr> </table> </div>
</div>
<div class="q" id="p_17A8_291"> <div class="p"> <table class="singleColumn"> <tr> <td> <div class="pN">291</div> <div class="G">Sabbe anusaye chetvā,</div> </td> </tr> <tr> <td> <div class="G">māradheyyaparānuge;</div> </td> </tr> <tr> <td> <div class="G">Te ve pāraṅgatā loke,</div> </td> </tr> <tr> <td> <div class="G">ye pattā āsavakkhayan”ti.</div> </td> </tr> </table> </div>
</div>
<div class="CENTER" id="p_17A8_292">
<span class="pN">292</span>Navamaṃ.</div>
</html>
