<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">11. Samādhiniddesavaṇṇanā</p>

<p rend="subhead">Āhārepaṭikkūlabhāvanāvaṇṇanā</p>

<p rend="bodytext" n="294"><hi rend="paranum">294</hi><hi rend="dot">.</hi> Uddeso <pb ed="M" n="1.0413" /><pb ed="V" n="1.0388" /> nāma niddesattho mudumajjhimapaññābāhullato, āgato ca bhāro avassaṃ vahitabboti āha <hi rend="bold">‘‘ekā saññāti evaṃ uddiṭṭhāya āhāre paṭikkūlasaññāya bhāvanāniddeso anuppatto’’</hi>ti. Tatthāyaṃ <hi rend="bold">saññā</hi>-saddo ‘‘rūpasaññā saddasaññā’’tiādīsu (mahāni. 14) sañjānanalakkhaṇe dhamme āgato, ‘‘aniccasaññā dukkhasaññā’’tiādīsu vipassanāyaṃ āgato, ‘‘uddhumātakasaññāti vā sopākarūpasaññāti vā ime dhammā ekatthā udāhu nānatthā’’tiādīsu samathe āgato. Idha pana samathassa parikamme daṭṭhabbo. Āhāre hi paṭikkūlākāraggahaṇaṃ, tappabhāvitaṃ vā upacārajjhānaṃ idha ‘‘āhāre paṭikkūlasaññā’’ti adhippetaṃ. Tattha yasmiṃ āhāre paṭikkūlasaññā bhāvetabbā, tattha nibbedavirāguppādanāya tappasaṅgena sabbampi āhāraṃ kiccappabhedādīnavopammehi vibhāvetuṃ <hi rend="bold">‘‘āharatīti āhāro’’</hi>tiādi āraddhaṃ.</p>

<p rend="bodytext">Tattha <hi rend="bold">āharatī</hi>ti āhārapaccayasaṅkhātena uppattiyā, ṭhitiyā vā paccayabhāvena attano phalaṃ āneti nibbatteti pavatteti cāti attho. Kabaḷaṃ karīyatīti kabaḷīkāro, vatthuvasena cetaṃ vuttaṃ, lakkhaṇato pana ojālakkhaṇo veditabbo, kabaḷīkāro ca so yathāvuttenatthena āhāro cāti <hi rend="bold">kabaḷīkārāhāro</hi>. Esa nayo sesesupi. Phusatīti <hi rend="bold">phasso</hi>. Ayaṃ hi arūpadhammopi samāno ārammaṇe phusanākāreneva pavattati. Tathā hi so phusanalakkhaṇoti vuccati. Cetayatīti cetanā, attano sampayuttadhammehi saddhiṃ ārammaṇe abhisandahatīti attho, manosannissitā cetanā <hi rend="bold">manosañcetanā</hi>. Upapattiparikappanavasena vijānātīti <hi rend="bold">viññāṇaṃ</hi>. Evamettha sāmaññatthato, visesatthato ca āhārā veditabbā. Kasmā panete cattārova vuttā, aññe dhammā kiṃ attano phalassa paccayā na hontīti? No na honti, ime pana tathā <pb ed="V" n="1.0389" /> ca honti <pb ed="M" n="1.0414" /> aññathā cāti samānepi paccayabhāve atirekapaccayā honti, tasmā āhārāti vuccanti.</p>

<p rend="bodytext">Kathaṃ? Etesu hi paṭhamo sayaṃ yasmiṃ kalāpe tappariyāpannānaṃ yathārahaṃ paccayo hontova ojaṭṭhamakaṃ rūpaṃ āharati, dutiyo tisso vedanā āharati, tatiyo tīsu bhavesu paṭisandhiṃ āharati, catuttho paṭisandhikkhaṇe nāmarūpaṃ āharati. Tenāha <hi rend="bold">‘‘kabaḷīkārāhāro’’</hi>tiādi. Ettha ca kammajādibhedabhinnā ojā sati paccayalābhe dve tisso paveṇiyo ghaṭentī ojaṭṭhamakarūpaṃ āharati, sukhavedanīyādibhedabhinno phassāhāro yathārahaṃ tisso vedanā āharati, puññābhisaṅkhārādibhedabhinno manosañcetanāhāro kāmabhavādīsu tīsu bhavesu yathārahaṃ saviññāṇaṃ, aviññāṇañca paṭisandhiṃ āharati, viññāṇāhāro yathāpaccayaṃ paṭisandhikkhaṇe nāmaṃ rūpaṃ, nāmarūpañca āharatīti daṭṭhabbaṃ. Atha vā upatthambhakaṭṭhena ime eva dhammā āhārāti vuttā. Yathā hi kabaḷīkārāhāro rūpakāyassa upatthambhakaṭṭhena paccayo, evaṃ arūpino āhārā sampayuttadhammānaṃ. Tathā hi vuttaṃ ‘‘kabaḷīkāro āhāro imassa kāyassa āhārapaccayena paccayo, arūpino āhārā sampayuttakānaṃ dhammānaṃ taṃsamuṭṭhānānañca rūpānaṃ āhārapaccayena paccayo’’ti (paṭṭhā. 1.1.15). Aparo nayo – ajjhattikasantatiyā visesapaccayattā kabaḷīkārāhāro, phassādayo ca tayo dhammā āhārāti vuttā. Visesapaccayo hi kabaḷīkārāhārabhakkhānaṃ sattānaṃ rūpakāyassa kabaḷīkārāhāro, nāmakāye vedanāya phasso, viññāṇassa manosañcetanā, nāmarūpassa viññāṇaṃ. Yathāha ‘‘seyyathāpi, bhikkhave, ayaṃ kāyo āhāraṭṭhitiko, āhāraṃ paṭicca tiṭṭhati, anāhāro no tiṭṭhati (saṃ. ni. 5.183). Tathā phassapaccayā vedanā, saṅkhārapaccayā viññāṇaṃ, viññāṇapaccayā nāmarūpa’’nti (udā. 1; mahāva. 1; netti. 24).</p>

<p rend="bodytext"><hi rend="bold">Kabaḷīkārāhāre</hi>ti kabaḷīkāre āhāre <hi rend="bold">nikanti</hi> taṇhā, <hi rend="bold">taṃ bhayaṃ</hi> anatthāvahato. Gadhitassa hi āhāraparibhogo anatthāya hoti. Hetuatthe bhummaṃ. Evaṃ sesesu. <hi rend="bold">Nikantī</hi>ti nikāmanā chandarāgo <pb ed="M" n="1.0415" />. Bhāyati etasmāti bhayaṃ, nikanti eva bhayaṃ <hi rend="bold">nikantibhayaṃ</hi>. Kabaḷīkārāhārahetu imesaṃ sattānaṃ chandarāgo bhayaṃ bhayānakaṃ diṭṭhadhammikādibhedassa anatthassa sakalassāpi vaṭṭadukkhassa hetubhāvato. Tenevāha ‘‘kabaḷīkāre ce, bhikkhave, āhāre atthi rāgo, atthi nandī, atthi taṇhā, patiṭṭhitaṃ tattha viññāṇaṃ viruḷha’’ntiādi (saṃ. ni. 2.64; kathā. 296; mahāni. 7). <hi rend="bold">Upagamanaṃ</hi><pb ed="V" n="1.0390" /> appahīnavipallāsassa ārammaṇena samodhānaṃ saṅgati sukhavedanīyādiphassuppatti <hi rend="bold">bhayaṃ</hi> bhayānakaṃ tīhi dukkhatāhi aparimuccanato. Tenāha ‘‘sukhavedanīyaṃ, bhikkhave, phassaṃ paṭicca uppajjati sukhā vedanā (saṃ. ni. 4.129), tassa vedanāpaccayā taṇhā…pe… dukkhakkhandhassa samudayo hotī’’ti (udā. 1). Tattha tattha bhave upapajjati etenāti <hi rend="bold">upapatti,</hi> upapajjanaṃ vā <hi rend="bold">upapatti,</hi> khipanaṃ <hi rend="bold">bhayaṃ</hi> bhayānakaṃ upapattimūlakehi byasanehi aparimuttato. Tenāha ‘‘avidvā, bhikkhave, purisapuggalo puññañce saṅkhāraṃ abhisaṅkharoti, puññupagaṃ bhavati viññāṇaṃ. Apuññañce saṅkhāraṃ abhisaṅkharoti, apuññupagaṃ bhavati viññāṇa’’ntiādi (saṃ. ni. 2.51). <hi rend="bold">Paṭisandhī</hi>ti bhavantarādīhi paṭisandhānaṃ, taṃ <hi rend="bold">bhayaṃ</hi> bhayānakaṃ paṭisandhinimittehi dukkhehi avimuccanato. Tenāha ‘‘viññāṇe ce, bhikkhave, āhāre atthi rāgo, atthi nandī, atthi taṇhā, patiṭṭhitaṃ tattha viññāṇaṃ viruḷha’’ntiādi (saṃ. ni. 2.64).</p>

<p rend="bodytext"><hi rend="bold">Puttamaṃsūpamena</hi> ovādena <hi rend="bold">dīpetabbo</hi> nicchandarāgaparibhogāya. Evaṃ hi tattha nikantibhayaṃ na hoti. Niccammā gāvī yaṃ yaṃ ṭhānaṃ upagacchati, tattha tattheva naṃ pāṇino khādantiyeva. Evaṃ phasse sati vedanā uppajjati, vedanā ca dukkhasallādito daṭṭhabbāti phasse ādīnavaṃ passantassa upagamanabhayaṃ na hotīti āha <hi rend="bold">‘‘phassāhāro niccammagāvūpamena dīpetabbo’’</hi>ti. Ekādasahi aggīhi sabbaso ādittā bhavā aṅgārakāsusadisāti passato upapattibhayaṃ na hotīti āha <hi rend="bold">‘‘manosañcetanāhāro aṅgārakāsūpamena dīpetabbo’’</hi>ti. Corasadisaṃ viññāṇaṃ anatthapātato, pahārasadisī vedanā duradhivāsatoti sammadeva passato paṭisandhibhayaṃ na hotīti āha <hi rend="bold">‘‘viññāṇāhāro sattisatūpamena dīpetabbo’’</hi>ti.</p>

<p rend="bodytext">Evaṃ <pb ed="M" n="1.0416" /> kiccādimukhena āhāresu ādīnavaṃ vibhāvetvā idāni tattha yathādhippetaṃ āhāraṃ niddhāretvā paṭikkūlato manasikāravidhiṃ dassetuṃ <hi rend="bold">‘‘imesu panā’’</hi>tiādi vuttaṃ. <hi rend="bold">Upādāyarūpaniddesepi</hi> ‘‘kabaḷīkāro āhāro’’ti (dha. sa. 595) āgatattā tato visesento <hi rend="bold">‘‘asitapītakhāyitasāyitappabhedo’’</hi>ti āha, bhūtakathanaṃ vā etaṃ. Tattha <hi rend="bold">asitapītakhāyitasāyitappabhedo</hi>ti asitabbapātabbakhāyitabbasāyitabbavibhāgo kālabhedavacanicchāya abhāvato yathā ‘‘duddha’’nti. <hi rend="bold">Kabaḷīkāro āhāro vā</hi>ti avadhāraṇaṃ yathā phassāhārādinivattanaṃ, evaṃ ojāhāranivattanampi daṭṭhabbaṃ. Savatthuko eva hi āhāro idha kammaṭṭhānabhūto, tena āharīyatīti <pb ed="V" n="1.0391" /> āhāroti evamettha attho daṭṭhabbo. Āharatīti āhāroti ayaṃ panattho nibbattitaojāvasena veditabbo. <hi rend="bold">Imasmiṃ atthe</hi>ti imasmiṃ kammaṭṭhānasaṅkhāte atthe. <hi rend="bold">Uppannā saññā</hi>ti saññāsīsena bhāvanaṃ vadati. Tathā hi vakkhati ‘‘paṭikkūlākāraggahaṇavasena panā’’tiādi (visuddhi. 1.305).</p>

<p rend="bodytext"><hi rend="bold">Kammaṭṭhānaṃ uggahetvā</hi>ti kammaṭṭhānaṃ pariyattidhammato, atthato ca suggahitaṃ sumanasikataṃ sūpadhāritaṃ katvā. Tenāha <hi rend="bold">‘‘uggahato ekapadampi avirajjhantenā’’</hi>ti. Tattha <hi rend="bold">uggahato</hi>ti ācariyuggahato. <hi rend="bold">Ekapadampī</hi>ti ekampi padaṃ, ekakoṭṭhāsampi vā, padesamattampīti attho. <hi rend="bold">Dasahākārehī</hi>ti kasmā vuttaṃ, nanu antimajīvikābhāvato, piṇḍapātassa alābhalābhesu paritassanagedhādisamuppattito, bhuttassa sammadajananato, kimikulasaṃvaddhanatoti evamādīhipi ākārehi āhāre paṭikkūlatā paccavekkhitabbā? Vuttaṃ hetaṃ ‘‘antamidaṃ, bhikkhave, jīvikānaṃ yadidaṃ piṇḍolyaṃ, abhisāpoyaṃ, bhikkhave, lokasmiṃ ‘piṇḍolo vicarasi pattapāṇī’’’ti (saṃ. ni. 3.80), ‘‘aladdhā ca piṇḍapātaṃ paritassati, laddhā ca piṇḍapātaṃ gadhito mucchito ajjhosanno anādīnavadassāvī anissaraṇapañño paribhuñjatī’’ti (a. ni. 3.124), ‘‘bhutto ca āhāro kassaci kadāci maraṇaṃ vā maraṇamattaṃ vā dukkhaṃ āvahati, ukkocakādayo, takkoṭakādayo ca dvattiṃsa dvattiṃsa kulappabhedā kimayo ca naṃ upanissāya jīvantī’’ti.</p>

<p rend="bodytext">Vuccate <pb ed="M" n="1.0417" /> – antimajīvikābhāvo tāva cittasaṃkilesavisodhanatthaṃ kammaṭṭhānābhinivesato pageva manasi kātabbo ‘‘māhaṃ chavālātasadiso bhaveyya’’nti. Tathā piṇḍapātassa alābhalābhesupi paritassanagedhādisamuppattinivāraṇaṃ pageva anuṭṭhātabbaṃ suparisuddhasīlassa paṭisaṅkhānavato tadabhāvato. Bhattasammado anekantiko, paribhogantogadho vā veditabbo. Kimikulasaṃvaddhanaṃ pana na saṅgahetabbaṃ, saṅgahitameva vā ‘‘dasahākārehī’’ti ettha niyamassa akatattā. Iminā vā nayena itaresampettha saṅgaho daṭṭhabbo yathāsambhavamettha paṭikkūlatāpaccavekkhaṇassa adhippetattā. Tathā hi gharagoḷikavaccamūsikajatukavaccādikaṃ sambhavantaṃ gahitaṃ, na ekantikanti. Tathā pariyesanādīsupi yathāsambhavaṃ vattabbaṃ.</p>

<p rend="bodytext"><hi rend="bold">Gamanato</hi>tiādīsu paccāgamanampi gamanasabhāgattā gamaneneva saṅgahitaṃ. Paṭikkamanasālādiupasaṅkamanaṃ <pb ed="V" n="1.0392" /> viya pariyesane samānapaṭikkūlaṃ hi asuciṭṭhānakkamanavirūpaduggandhadassanaghāyanādhivāsanehi. <hi rend="bold">Gamanato</hi>ti bhikkhācāravasena gocaragāmaṃ uddissa gamanato. <hi rend="bold">Pariyesanato</hi>ti gocaragāme bhikkhatthaṃ āhiṇḍanato. <hi rend="bold">Paribhogato</hi>ti āhārassa paribhuñjanato. Ubhayaṃ ubhayena āsayati, ekajjhaṃ pavattamānopi kammabalavavatthito hutvā mariyādavasena aññamaññaṃ asaṅkarato sayati tiṭṭhati pavattatīti āsayo, āmāsayassa upari tiṭṭhanako pittādiko. Mariyādattho hi ayamākāro, tato <hi rend="bold">āsayato</hi>. Nidadhāti yathābhutto āhāro nicito hutvā tiṭṭhati etthāti nidhānaṃ, āmāsayo, tato <hi rend="bold">nidhānato. Aparipakkato</hi>ti gahaṇīsaṅkhātena kammajatejena aparipakkato. <hi rend="bold">Paripakkato</hi>ti yathābhuttassa āhārassa vipakkabhāvato. <hi rend="bold">Phalato</hi>ti nibbattito. <hi rend="bold">Nissandato</hi>ti ito cito ca vissandanato. <hi rend="bold">Sammakkhanato</hi>ti sabbaso makkhanato. Sabbattha āhāre paṭikkūlatā paccavekkhitabbāti yojanā. Taṃtaṃkiriyānipphattipaṭipāṭivasena cāyaṃ gamanatotiādikā anupubbī ṭhapitā, sammakkhanaṃ pana paribhogādīsu labbhamānampi nissandavasena visesato paṭikkūlanti sabbapacchā ṭhapitanti daṭṭhabbaṃ.</p>

<p rend="bodytext" n="295"><hi rend="paranum">295</hi><hi rend="dot">.</hi><hi rend="bold">Evaṃ mahānubhāve</hi>ti idāni vattabbapaṭipattiyā mahānubhāveti vadanti, sabbatthakakammaṭṭhānapariharaṇādisiddhaṃ vā dhammasudhammataṃ purakkhatvā yogāvacarena <pb ed="M" n="1.0418" /> evaṃ paṭipajjitabbanti dassento <hi rend="bold">‘‘evaṃ mahānubhāve nāma sāsane’’</hi>tiādimāha. Tattha <hi rend="bold">nāma</hi>-saddo sambhāvane daṭṭhabbo. Pabbajitena gāmābhimukhena gantabbanti yojanā. Ayañca gamanādito paccavekkhaṇā yogino na attuddesikāva, atha kho anuddesikāpīti dassento <hi rend="bold">‘‘sakalaratti’’</hi>ntiādinā dhuradvayaṃ pariggahesi. <hi rend="bold">Pariveṇa</hi>nti pariveṇaṅgaṇaṃ. <hi rend="bold">Vīsatiṃsavāre</hi>ti ettha santatipaccuppannavasena vāraparicchedoti keci, apare pana ‘‘uṇhāsanenā’’ti vadanti. Nīvaraṇavikkhambhanañhi appattā bhāvanā pharaṇapītiyā abhāvato nisajjāvasena kāyakilamathaṃ na vinodatiyevāti iriyāpathacalanaṃ hotiyeva. Vīsatiṃsaggahaṇaṃ pana yathāsallakkhitabhikkhācaraṇavelāvasena. Atha vā gamanato yāva sammakkhanamanasikāro eko vāro, evaṃ vīsatiṃsavāre kammaṭṭhānaṃ manasi karitvā. <hi rend="bold">Nijanasambādhānī</hi>ti janasambādharahitāni, tena appākiṇṇataṃ, appasaddataṃ, appanigghosatañca dasseti. Tato eva <hi rend="bold">pavivekasukhāni</hi> janavivekena iṭṭhāni, pavivekassa vā jhānānuyogassa upakārāni. Yasmā <hi rend="bold">chāyūdakasampannāni,</hi> tasmā <pb ed="V" n="1.0393" /><hi rend="bold">sītalāni</hi>. Yasmā <hi rend="bold">sucīni,</hi> tasmā <hi rend="bold">ramaṇīyabhūmibhāgānī</hi>ti purimāni dve pacchimānaṃ dvinnaṃ kāraṇavacanāni. <hi rend="bold">Ariya</hi>nti niddosaṃ. <hi rend="bold">Vivekarati</hi>nti jhānānuyogaratiṃ.</p>

<p rend="bodytext">Kiñcāpi yogāvacarānaṃ vasanaṭṭhānaṃ nāma sujaggitaṃ susammaṭṭhameva hoti, kadāci pana jagganato pacchā evampi siyāti paṭikkūlatāpaccavekkhaṇāya sambhavadassanatthaṃ <hi rend="bold">‘‘pādarajagharagolikavaccādisamparikiṇṇa’’</hi>ntiādi vuttanti daṭṭhabbaṃ. Tattha <hi rend="bold">paccattharaṇa</hi>nti bhūmiyā chavirakkhaṇatthaṃ attharitabbaṃ cimilikādiattharaṇamāha. <hi rend="bold">Jatukā</hi> khuddakavagguliyo. <hi rend="bold">Upahatattā</hi>ti dūsitattā. <hi rend="bold">Tato</hi>ti tato tato. Appekadā <hi rend="bold">ulūkapārāvatādīhī</hi>ti idhāpi ‘‘appekadā’’ti padaṃ ānetvā sambandhitabbaṃ. <hi rend="bold">Udakacikkhallādīhī</hi>ti <hi rend="bold">ādi</hi>-saddena kacavarādiṃ saṅgaṇhāti. Pariveṇato vihāraṅgaṇappavesamaggo <hi rend="bold">vihāraracchā</hi>.</p>

<p rend="bodytext"><hi rend="bold">Vitakkamāḷake</hi>ti ‘‘kattha nu kho ajja bhikkhāya caritabba’’ntiādinā vitakkanamāḷake. <hi rend="bold">Gāmamagga</hi>nti gāmagāmimaggaṃ. <hi rend="bold">Khāṇukaṇṭakamaggo</hi>ti khāṇukaṇṭakavanto maggo. <hi rend="bold">Daṭṭhabbo hotī</hi>ti dassanena gamanaṃ upalakkheti.</p>

<p rend="bodytext"><hi rend="bold">Gaṇḍaṃ</hi><pb ed="M" n="1.0419" /><hi rend="bold">paṭicchādentenā</hi>tiādi evamajjhāsayena nivāsanādi kātabbanti vattadassanaṃ, gaṇḍaroginā vātātapādiparissayavinodanatthaṃ gaṇḍaṃ paṭicchādayamānena viya. Atha vā gaṇḍaṃ viya gaṇḍaṃ paṭicchādayamānenāti ekaṃ gaṇḍa-saddaṃ ānetvā sambandhitabbaṃ bhavati. ‘‘Gaṇḍoti kho, bhikkhave, pañcannetaṃ upādānakkhandhānaṃ adhivacana’’nti (a. ni. 9.15; saṃ. ni. 4.103) vacanato <hi rend="bold">gaṇḍo</hi>ti attabhāvassa pariyāyo, visesato rūpakāyassa dukkhatāsūlayogato, asucipaggharaṇato, uppādajarābhaṅgehi uddhumātakapakkapabhijjanato. <hi rend="bold">Vaṇacoḷaka</hi>nti vaṇapaṭicchādakavatthakhaṇḍaṃ. <hi rend="bold">Nīharitvā</hi>ti thavikato uddharitvā. <hi rend="bold">Kuṇapānipī</hi>ti <hi rend="bold">pi</hi>-saddo garahāyaṃ evarūpānipi daṭṭhabbāni bhavantīti, sambhavadassane vā idampi tattha sambhavatīti. <hi rend="bold">Adhivāsetabbo</hi>ti khamitabbo aññathā āhārassa anupalabbhanato. <hi rend="bold">Gāmadvāre</hi>ti gāmadvārasamīpe, ummārabbhantare vā. <hi rend="bold">Gāmaracchā</hi> vinivijjhitvā ṭhitā <hi rend="bold">oloketabbā honti</hi> yugamattadassināpi satāti adhippāyo.</p>

<p rend="bodytext"><hi rend="bold">Paccattharaṇādī</hi>ti gharagolikavaccādisaṃkiliṭṭhapaccattharaṇādikaṃ. <hi rend="bold">Anekakuṇapapariyosāna</hi>nti ettha <pb ed="V" n="1.0394" /> dunnivatthaduppārutamanussasamākulānaṃ gāmaracchānaṃ olokanampi ānetvā vattabbaṃ. Tampi hi paṭikkūlamevāti. <hi rend="bold">Aho vatā</hi>ti garahane nipāto. <hi rend="bold">Bho</hi>ti dhammālapanaṃ. Yāvañcidaṃ paṭikkūlo āhāro yadatthaṃ gamanampi nāma evaṃ jegucchaṃ, duradhivāsanañcāti attho.</p>

<p rend="bodytext" n="296"><hi rend="paranum">296</hi><hi rend="dot">.</hi><hi rend="bold">Gamanapaṭikkūla</hi>nti gamanameva paṭikkūlaṃ gamanapaṭikkūlaṃ. <hi rend="bold">Adhivāsetvāpī</hi>ti <hi rend="bold">pi</hi>-saddo sampiṇḍanattho, tena ‘‘ettakenāpi mutti natthi, ito parampi mahantaṃ paṭikkūlaṃ sakalaṃ adhivāsetabbamevā’’ti vakkhamānaṃ paṭikkūlaṃ sampiṇḍeti. <hi rend="bold">Saṅghāṭipārutenā</hi>ti saṅghāṭiyā kappanapārupanena pārutasarīrena. <hi rend="bold">Yatthā</hi>ti yāsu vīthīsu. <hi rend="bold">Yāva piṇḍikamaṃsāpī</hi>ti yāva jaṅghapiṇḍikamaṃsappadesāpi. <hi rend="bold">Udakacikkhalle</hi>ti udakamisse kaddame. <hi rend="bold">Ekena cīvara</hi>nti ekena hatthena nivatthacīvaraṃ. Macchā dhovīyanti etenāti <hi rend="bold">macchadhovanaṃ,</hi> udakaṃ. Sammissa-saddo paccekaṃ sambandhitabbo. <hi rend="bold">Oḷigallāni</hi> ucchiṭṭhodakagabbhamalādīnaṃ sakaddamānaṃ sandanaṭṭhānāni, yāni jaṇṇumattaasucibharitānipi honti. <hi rend="bold">Candanikāni</hi> kevalānaṃ ucchiṭṭhodakagabbhamalādīnaṃ sandanaṭṭhānāni <pb ed="M" n="1.0420" />. <hi rend="bold">Yato</hi>ti oḷigallādito. <hi rend="bold">Tā makkhikā</hi>ti tattha saṇḍasaṇḍacārino nīlamakkhikā. <hi rend="bold">Nilīyantī</hi>ti acchanti.</p>

<p rend="bodytext"><hi rend="bold">Dadamānāpī</hi>tiādi satipi kesañci saddhānaṃ vasena sakkaccakāre paṭikkūlapaccavekkhaṇāyogyaṃ pana asaddhānaṃ vasena pavattanakaasakkaccakārameva dassetuṃ āraddhaṃ. <hi rend="bold">Tuṇhī honti</hi> sayameva riñcitvā gacchissatīti. <hi rend="bold">Gacchā</hi>ti apehi. <hi rend="bold">Re</hi>ti ambho. <hi rend="bold">Muṇḍakā</hi>ti anādarālapanaṃ. <hi rend="bold">Samudācarantī</hi>ti kathenti. Piṇḍolyassa antimajīvikābhāvenāha <hi rend="bold">‘‘kapaṇamanussena viya gāme piṇḍāya caritvā nikkhamitabba’’</hi>nti.</p>

<p rend="bodytext" n="297"><hi rend="paranum">297</hi><hi rend="dot">.</hi><hi rend="bold">Tatthā</hi>ti tasmiṃ pattagate āhāre. <hi rend="bold">Lajjitabbaṃ hoti</hi> ‘‘ucchiṭṭhaṃ nu kho ayaṃ mayhaṃ dātukāmo’’ti āsaṅkeyyāti, <hi rend="bold">sedo paggharamāno</hi> āhārassa vā uṇhatāya, bhikkhuno vā sapariḷāhatāyāti adhippāyo. <hi rend="bold">Sukkhathaddhabhattampī</hi>ti sukkhatāya thaddhampi bhattaṃ, pageva takkakañjikādinā upasittanti adhippāyo. Tena sedena kilinnatāya paṭikkūlataṃ vadati.</p>

<p rend="bodytext"><hi rend="bold">Tasmi</hi>nti piṇḍapāte. <hi rend="bold">Sambhinnasobhe</hi>ti sabbaso vinaṭṭhasobhe. <hi rend="bold">Vemajjhato paṭṭhāyā</hi>ti jivhāya majjhato paṭṭhāya. <hi rend="bold">Dantagūthako</hi> dantamalaṃ. <hi rend="bold">Vicuṇṇitamakkhito</hi>ti ubhayehi dantehi vicuṇṇito <pb ed="V" n="1.0395" /> kheḷādīhi samupalitto. Evaṃbhūtassa cassa yāyaṃ pubbe vaṇṇasampadā, gandhasampadā, abhisaṅkhārasampadā ca, sā ekaṃsena vinassati, raso pana nasseyya vā na vāti āha <hi rend="bold">‘‘antarahitavaṇṇagandhasaṅkhāraviseso’’</hi>ti. <hi rend="bold">Suvānadoṇiya</hi>nti sārameyyānaṃ bhuñjanakaambaṇe. <hi rend="bold">Suvānavamathu viyā</hi>ti vantasunakhachaḍḍanaṃ viya. <hi rend="bold">Cakkhussa āpāthaṃ atītattā ajjhoharitabbo hotī</hi>ti ukkaṃsagataṃ tassa paṭikkūlabhāvaṃ vibhāveti.</p>

<p rend="bodytext" n="298"><hi rend="paranum">298</hi><hi rend="dot">.</hi><hi rend="bold">Paribhoga</hi>nti ajjhoharaṇaṃ. <hi rend="bold">Esa</hi> āhāro anto pavisamāno bahalamadhukatelamakkhito viya paramajeguccho hotīti sambandho. <hi rend="bold">Anto</hi>ti koṭṭhassa abbhantare. Nidhānamanupagato āmāsayaṃ appattoyeva āhāro pittādīhi vimissito hotīti āha <hi rend="bold">‘‘pavisamāno’’</hi>ti. Āmāsayapakkāsayavinimutto koyamāsayo nāmāti <pb ed="M" n="1.0421" /> āsaṅkaṃ sandhāyāha <hi rend="bold">‘‘yasmā’’</hi>tiādi. Pittamevāsayo <hi rend="bold">pittāsayo. Adhiko hotī</hi>ti vuttaṃ mandapuññabāhullato lokassa. <hi rend="bold">Evaṃ āsayato</hi>ti jeguccho hutvā anto paviṭṭho jegucchatarehi pittādīhi vimissito ativiya jeguccho hotīti evaṃ āsayato paṭikkūlatā paccavekkhitabbā.</p>

<p rend="bodytext" n="299"><hi rend="paranum">299</hi><hi rend="dot">.</hi><hi rend="bold">Nidhānato</hi>ti etthāpi eseva nayo. <hi rend="bold">So</hi>ti āhāro. <hi rend="bold">Dasavassikenā</hi>ti jātiyā dasavassena sattena. <hi rend="bold">Okāse</hi>ti āmāsayasaṅkhāte padese.</p>

<p rend="bodytext" n="300"><hi rend="paranum">300</hi><hi rend="dot">.</hi><hi rend="bold">Evarūpe</hi>ti edise, dasavassāni yāva vassasataṃ adhotavaccakūpasadiseti attho. <hi rend="bold">Nidhāna</hi>nti nidhātabbataṃ. <hi rend="bold">Yathāvuttappakāre</hi>ti sace pana ‘‘dasavassikenā’’tiādinā (visuddhi. 1.299) yathāvutto pakāro etassāti yathāvuttappakāro, tasmiṃ. <hi rend="bold">Paramandhakāratimise</hi>ti ativiya andhakaraṇamahātamasi. Atiduggandhajegucche padese paramajegucchabhāvaṃ upagantvā tiṭṭhatīti sambandho. Kattha kiṃ viyāti āha <hi rend="bold">‘‘yathā nāmā’’</hi>tiādi. Kālameghena abhivuṭṭhe āvāṭe bahuso vassanena ekaccaṃ asucijātaṃ uppilavitvā vigaccheyyāti <hi rend="bold">akālamegha</hi>-ggahaṇaṃ. <hi rend="bold">Tiṇapaṇṇakilañjakhaṇḍa</hi>-ggahaṇaṃ na asubhassāpi asubhena sammissatāya asubhabhāvappattidassanatthaṃ. <hi rend="bold">Kāyaggisantāpakuthitakuthanasañjātapheṇapubbuḷakācito</hi>ti gahaṇitejena pakkuthitanippakkatāya samuppannapheṇapubbuḷanicito. <hi rend="bold">Aparipakkato</hi>ti aparipakkabhāvato.</p>

<p rend="bodytext" n="301"><hi rend="paranum">301</hi><hi rend="dot">.</hi><hi rend="bold">Suvaṇṇarajatādidhātuyo viyā</hi>ti yathā suvaṇṇarajatādidhātuyo vidhinā tāpiyamānā suvaṇṇarajatādike <pb ed="V" n="1.0396" /> muñcantiyo suvaṇṇarajatādibhāvaṃ upagacchantīti vuccanti, na evamayaṃ. Ayaṃ pana āhāro kāyagginā paripakko pheṇapubbuḷake muñcanto saṇhaṃ karonti etthāti ‘‘saṇhakaraṇī’’ti laddhanāmake nisade pisitvā nāḷike khuddakaveḷunāḷikāyaṃ vaṇṇasaṇṭhānamattena pakkhippamānapaṇḍumattikā viya karīsabhāvaṃ upagantvā pakkāsayaṃ pūreti, muttabhāvaṃ upagantvā muttavatthiṃ pūretīti yojanā. Gahaṇiyā indhanabhāgo viya kimibhakkhabhāgo ca apākaṭova <pb ed="M" n="1.0422" />. Rasabhāgo phalato pakāsīyati, aparipakkasabhāgā ca teti te anāmasitvā karīsamuttabhāgā evettha dassitā.</p>

<p rend="bodytext" n="302"><hi rend="paranum">302</hi><hi rend="dot">.</hi> Paṭikkūlassa nāma phalena paṭikkūleneva bhavitabbanti dassento <hi rend="bold">‘‘sammā paripaccamāno’’</hi>tiādimāha. <hi rend="bold">Nakhadantādīnī</hi>ti <hi rend="bold">ādi</hi>-saddena na kevalaṃ tacādīni eva <hi rend="bold">dvattiṃsākārapāḷiyaṃ</hi> (ma. ni. 3.154; khu. pā. 3.dvattiṃsākāra) āgatāni, atha kho akkhigūthakaṇṇagūthadantamalajallikāsambhavādīni dvattiṃsakoṭṭhāsavinimuttāni asubhāni saṅgaṇhanto <hi rend="bold">‘‘nānākuṇapānī’’</hi>ti āhāti daṭṭhabbaṃ.</p>

<p rend="bodytext" n="303"><hi rend="paranum">303</hi><hi rend="dot">.</hi><hi rend="bold">Nissandamāno</hi>ti vissavanto, paggharantoti attho. <hi rend="bold">Ādinā pakārenā</hi>ti ettha <hi rend="bold">ādi</hi>-saddena nāsikāya siṅghāṇikā, mukhena kheḷo, kadāci pittaṃ, semhaṃ, lohitaṃ vamati, vaccamaggena uccāro, passāvamaggena passāvo, sakalakāye lomakūpehi sedajallikāti evaṃpakāraṃ asuciṃ saṅgaṇhāti. <hi rend="bold">‘‘Paṭhamadivase’’</hi>ti idaṃ nissandadivasāpekkhāya vuttaṃ. Tenāha <hi rend="bold">‘‘dutiyadivase nissandento’’</hi>ti. <hi rend="bold">Vikuṇitamukho</hi>ti jigucchāvasena saṅkucitamukho. Tenāha <hi rend="bold">‘‘jegucchī’’</hi>ti. <hi rend="bold">Maṅkubhūto</hi>ti vimanakajāto ‘‘imampi nāma posemī’’ti. <hi rend="bold">Ratto</hi>ti vatthaṃ viya raṅgajātena cittassa vipariṇāmākārena chandarāgena ratto. <hi rend="bold">Giddho</hi>ti abhikaṅkhanasabhāvena abhigijjhanena giddho gedhaṃ āpanno. <hi rend="bold">Gadhito</hi>ti dummocanīyabhāvena ganthito viya tattha paṭibaddho. <hi rend="bold">Mucchito</hi>ti rasataṇhāya mucchaṃ mohaṃ āpanno. <hi rend="bold">Viratto</hi>ti vigatarāgo. <hi rend="bold">Aṭṭīyamāno</hi>ti dukkhiyamāno. <hi rend="bold">Harāyamāno</hi>ti lajjamāno. <hi rend="bold">Jigucchamāno</hi>ti hīḷento.</p>

<p rend="bodytext"><hi rend="bold">Navadvārehī</hi>ti pākaṭānaṃ mahantānaṃ vasena vuttaṃ, lomakūpavivarehipi sandatevāti. <hi rend="bold">Nilīyatī</hi>ti attānaṃ adassento nigūhati, saṅkucati vā. <hi rend="bold">Eva</hi>nti ekena dvārena pavesanaṃ anekehi dvārehi anekadhā nikkhāmanaṃ, pakāsanaṃ pavesanaṃ, nigūḷhaṃ nikkhāmanampīti somanassajātena <pb ed="V" n="1.0397" /> pavesanaṃ, maṅkubhūtena nikkhāmanaṃ, sārattena pavesanaṃ, virattena nikkhāmananti imehi pakārehi.</p>

<p rend="bodytext" n="304"><hi rend="paranum">304</hi><hi rend="dot">.</hi><hi rend="bold">Paribhogakālepī</hi>ti <pb ed="M" n="1.0423" /><hi rend="bold">pi</hi>-saddena paviṭṭhamattopi nāma pavesadvāraṃ jegucchaṃ karoti, pageva laddhaparivāso paripākappatto itaradvārānīti dasseti. <hi rend="bold">Esa</hi> āhāro. <hi rend="bold">Gandhaharaṇattha</hi>nti vissagandhāpanayanatthaṃ. <hi rend="bold">Kāyagginā</hi>ti gahaṇitejānugatena kāyusmānā. <hi rend="bold">Pheṇuddehaka</hi>nti pheṇāni uṭṭhapetvā uṭṭhapetvā. <hi rend="bold">Paccitvā</hi>ti paripākaṃ gantvā. <hi rend="bold">Uttaramāno</hi>ti uppilavanto. <hi rend="bold">Semhādī</hi>ti <hi rend="bold">ādi</hi>-saddena pittādike saṅgaṇhāti. <hi rend="bold">Karīsādī</hi>ti <hi rend="bold">ādi</hi>-saddena sedajallikādike. <hi rend="bold">Imāni dvārāni</hi> mukhādīni. <hi rend="bold">Ekacca</hi>nti passāvamaggaṃ sandhāya vadati. Cokkhajātikā pana mukhādīnipi dhovitvā hatthaṃ puna dhovantiyeva. Puna <hi rend="bold">ekacca</hi>nti vaccamaggaṃ. <hi rend="bold">Dvattikkhattu</hi>nti dvikkhattuṃ, tikkhattuṃ vā. Ettha ca āhāratthāya gamanapariyesanānaṃ paṭikkūlatā āhāre paṭikkūlatā vuttā. Paribhogassa tannissayato, āsayanidhānānaṃ taṃsambandhato, itaresaṃ tabbikāratoti ayampi viseso veditabbo. Kimibhakkhabhāvopi hissa vikārapakkheyeva ṭhapetabboti.</p>

<p rend="bodytext" n="305"><hi rend="paranum">305</hi><hi rend="dot">.</hi><hi rend="bold">Taṃ nimitta</hi>nti yathāvuttehi ākārehi punappunaṃ manasi karontassa paṭikkūlākāravasena upaṭṭhitaṃ kabaḷīkārāhārasaññitaṃ bhāvanāya nimittaṃ ārammaṇaṃ, na uggahapaṭibhāganimittaṃ. Yadi hi tattha uggahanimittaṃ uppajjeyya, paṭibhāganimittenapi bhavitabbaṃ. Tathā ca sati appanāppattena jhānena bhavitabbaṃ, na ca bhavati, kasmā? Bhāvanāya nānākārato, sabhāvadhammabhāvena ca kammaṭṭhānassa gambhīrabhāvato. Tenāha <hi rend="bold">‘‘kabaḷīkārāhārassa sabhāvadhammatāya gambhīrattā’’</hi>ti. Ettha hi yadipi paṭikkūlākāravasena bhāvanā pavattati. Ye pana dhamme upādāya kabaḷīkārāhārapaññatti, te eva dhammā paṭikkūlā, na paññattīti paṭikkūlākāraggahaṇamukhenapi sabhāvadhammeyeva ārabbha bhāvanāya pavattanato, sabhāvadhammānañca sabhāveneva gambhīrabhāvato na tattha jhānaṃ appetuṃ sakkoti. Gambhīrabhāvato hi purimasaccadvayaṃ duddasaṃ jātanti. Yadi upacārasamādhinā cittaṃ samādhiyati, kathaṃ kammaṭṭhānaṃ ‘‘saññā’’ icceva voharīyatīti āha <hi rend="bold">‘‘paṭikkūlākāraggahaṇavasena panā’’</hi>tiādi.</p>

<p rend="bodytext">Idāni imissā bhāvanāya ānisaṃsaṃ dassetuṃ <hi rend="bold">‘‘imañca panā’’</hi>tiādi vuttaṃ. <hi rend="bold">Rasataṇhāyā</hi>ti madhurādirasavisayāya taṇhāya. <hi rend="bold">Patilīyatī</hi>ti saṅkucati anekākāraṃ tattha paṭikkūlatāya <pb ed="V" n="1.0398" /> saṇṭhitattā. <hi rend="bold">Patikuṭatī</hi>ti apasakkati <pb ed="M" n="1.0424" /> na visarati. <hi rend="bold">Pativattatī</hi>ti nivattati. <hi rend="bold">Kantāranittharaṇatthiko</hi>ti mahato dubbhikkhakantārassa nittharaṇappayojano. <hi rend="bold">Vigatamado</hi>ti mānamadādīnaṃ abhāvena nimmado, madābhāvaggahaṇeneva cassa davamaṇḍanavibhūsanādīnampi abhāvo gahitoyevāti daṭṭhabbaṃ. <hi rend="bold">Kabaḷīkārāhārapariññāmukhenā</hi>ti vuttanayena paṭikkūlākārato kabaḷīkārāhārassa paricchijja jānanadvārena. <hi rend="bold">Pañcakāmaguṇiko rāgo</hi>ti anativattanaṭṭhena pañcasu kāmaguṇesu niyutto, tappayojano vā rāgo. <hi rend="bold">Pariññaṃ</hi> samatikkamaṃ <hi rend="bold">gacchati</hi>. Rasataṇhāya hi sammadeva vigatāya rūpataṇhādayopi vigatā eva honti bhojane mattaññutāya ukkaṃsagamanato. Sati ca visayisamatikkame visayo samatikkanto eva hotīti āha <hi rend="bold">‘‘so pañcakāmaguṇapariññāmukhena rūpakkhandhaṃ parijānātī’’</hi>ti. Rūpāyatanādīsu hi pariññaṃ gacchantesu tannissayabhūtāni, taggāhakā pasādā ca sukheneva pariññaṃ gacchantīti. <hi rend="bold">Aparipakkādī</hi>ti <hi rend="bold">ādi</hi>-saddena āsayanidhānānampi saṅgaho daṭṭhabbo. Tattha <hi rend="bold">aparipakkaṃ</hi> tāva udariyameva. Āsayaggahaṇena pittasemhapubbalohitānaṃ, paripakkaggahaṇena karīsamuttānaṃ, phalaggahaṇena kesādīnaṃ sabbesaṃ pariggaho siddho hotīti āha <hi rend="bold">‘‘kāyagatāsatibhāvanāpi pāripūriṃ gacchatī’’</hi>ti. <hi rend="bold">Asubhasaññāyā</hi>ti asubhabhāvanāya, aviññāṇakaasubhabhāvanānuyogassāti attho. <hi rend="bold">Anulomapaṭipadaṃ paṭipanno hoti</hi> paṭikkūlākāraggahaṇena kāyassa asuciduggandhajegucchabhāvasallakkhaṇato. <hi rend="bold">Imaṃ pana paṭipatti</hi>nti imaṃ āhāre paṭikkūlasaññābhāvanaṃ. <hi rend="bold">Amatapariyosānata</hi>nti nibbānaniṭṭhitaṃ āhāre paṭikkūlasaññābhāvanāsaṅkhātaṃ upacārajjhānaṃ pādakaṃ katvā vipassanaṃ vaḍḍhetvā nibbānādhigamanti attho.</p>

<p rend="centre">Āhārepaṭikkūlabhāvanāvaṇṇanā niṭṭhitā.</p>

<p rend="subhead">Catudhātuvavatthānabhāvanāvaṇṇanā</p>

<p rend="bodytext" n="306"><hi rend="paranum">306</hi><hi rend="dot">.</hi><hi rend="bold">‘‘Ekaṃ vavatthānanti evaṃ uddiṭṭhassa catudhātuvavatthānassa bhāvanāniddeso anuppatto’’</hi>ti uddeso nāma niddesattho mudumajjhapaññābāhullato <pb ed="M" n="1.0425" />, āgato ca bhāro avassaṃ vahitabboti katvā vuttaṃ. Tattha satipi visayabhedena vavatthānassa bhede vavatthānabhāvasāmaññena pana taṃ abhinnaṃ katvā vuttaṃ <hi rend="bold">‘‘ekaṃ vavatthāna’’</hi>nti, pubbabhāge vā satipi visayabhede atthasiddhiyaṃ <pb ed="V" n="1.0399" /> tassa ekavisayatāvāti ‘‘ekaṃ vavatthāna’’nti vuttaṃ. Yathā hi dvattiṃsākāre kammaṃ karontassa yogino yadipi pubbabhāge visuṃ visuṃ koṭṭhāsesu manasikāro pavattati, aparabhāge pana ekasmiṃ khaṇe ekasmiṃyeva koṭṭhāse atthasiddhi hoti, na sabbesu, evamidhāpīti. Tattha siyā – yathā paṭikkūlabhāvasāmaññena dvattiṃsākārakammaṭṭhāne abhedato manasikāro pavattati, evaṃ idha dhātubhāvasāmaññena abhedato manasikāro pavattatīti ‘‘ekaṃ vavatthāna’’nti vuttanti? Nayidamevaṃ. Tattha hi paṇṇattisamatikkamato paṭṭhāya paṭikkūlavaseneva sabbattha manasikāro pavattetabbo, idha pana sabhāvasarasalakkhaṇato dhātuyo manasi kātabbā, na dhātubhāvasāmaññato. Tenevāha <hi rend="bold">‘‘sabhāvūpalakkhaṇavasena sanniṭṭhāna’’</hi>nti. Kiṃ vā etena papañcena, aññehi ekūnacattālīsāya kammaṭṭhānehi asaṃsaṭṭhaṃ catudhātuvavatthānaṃ nāma ekaṃ kammaṭṭhānanti dassetuṃ ‘‘ekaṃ vavatthāna’’nti vuttanti daṭṭhabbaṃ. ‘‘Catudhātuvavatthānassa bhāvanāniddeso’’ti kasmā vuttaṃ, nanu catudhātuvavatthānaṃ bhāvanāva? Saccaṃ bhāvanāva, sakiṃ pavattaṃ pana vavatthānaṃ, tassa bahulīkāro bhāvanāti vacanabhedena vuttaṃ. Kathaṃ pana bhāvanā niddisīyati tassā vacīgocarātikkantabhāvatoti? Nāyaṃ doso bhāvanatthe bhāvanāvohārato. Bhāvanattho hi kammaṭṭhānapariggaho idha ‘‘bhāvanā’’ti adhippeto.</p>

<p rend="bodytext"><hi rend="bold">Sabhāvūpalakkhaṇavasenā</hi>ti kakkhaḷattādikassa salakkhaṇassa upadhāraṇavasena. Idaṃ hi kammaṭṭhānaṃ pathavīkasiṇādikammaṭṭhānaṃ viya na paṇṇattimattasallakkhaṇavasena, nīlakasiṇādikammaṭṭhānaṃ viya na nīlādivaṇṇasallakkhaṇavasena, nāpi vipassanākammaṭṭhānaṃ viya saṅkhārānaṃ aniccatādisāmaññalakkhaṇasallakkhaṇavasena pavattati, atha kho pathavīādīnaṃ sabhāvasallakkhaṇavasena pavattati. Tena vuttaṃ ‘‘sabhāvūpalakkhaṇavasenā’’ti, kakkhaḷattādikassa salakkhaṇassa upadhāraṇavasenāti attho. <hi rend="bold">Sanniṭṭhāna</hi>nti ñāṇavinicchayo veditabbo, na yevāpanakavinicchayo, nāpi vitakkādivinicchayo <pb ed="M" n="1.0426" />. <hi rend="bold">Dhātumanasikāro</hi>ti dhātūsu manasikāro, catasso dhātuyo ārabbha bhāvanāmanasikāroti attho. Kātabbato kammaṃ, yogino sukhavisesānaṃ kāraṇabhāvato ṭhānañcāti kammaṭṭhānaṃ, catunnaṃ mahābhūtānaṃ sabhāvasallakkhaṇavasena pavattaṃ yogakammaṃ. Tenāha <hi rend="bold">‘‘dhātumanasikāro, dhātukammaṭṭhānaṃ, catudhātuvavatthānanti atthato eka’’</hi>nti. <hi rend="bold">Tayidaṃ</hi> catudhātuvavatthānaṃ. <hi rend="bold">‘‘Dvidhā āgata’’</hi>nti kasmā vuttaṃ, nanu dhātuvibhaṅge nātisaṅkhepavitthāravasena āgataṃ, tasmā ‘‘tidhā āgata’’nti vattabbanti? Na, tatthāpi ajjhattikānaṃ dhātūnaṃ pabhedato anavasesapariyādānassa katattā, bāhirānañca dhātūnaṃ pariggahitattā <pb ed="V" n="1.0400" />. Atha vā <hi rend="bold">dvidhā āgata</hi>nti ettha dvidhāva āgatanti na evaṃ niyamo gahetabbo, atha kho dvidhā āgatamevāti, tena tatiyassāpi pakārassa saṅgaho siddho hoti. So ca nātisaṅkhepavitthāranayo ‘‘saṅkhepato ca vitthārato cā’’ti ettha āvuttivasena, <hi rend="bold">ca</hi>-saddeneva vā saṅgahoti daṭṭhabbo. Atha vā yo nātisaṅkhepavitthāranayena atisaṅkhepapaṭikkhepamukhena labbhamāno vitthārabhāgo, taṃ vitthāranayantogadhameva katvā vuttaṃ ‘‘dvidhā āgata’’nti. Evañca katvā ‘‘nātitikkhapaññassa dhātukammaṭṭhānikassa vasena vitthārato āgata’’nti idañca vacanaṃ samatthitaṃ hoti. <hi rend="bold">‘‘Mahāsatipaṭṭhāne’’</hi>ti ca idaṃ nidassanamattaṃ daṭṭhabbaṃ, <hi rend="bold">satipaṭṭhāna</hi>(dī. ni. 2.378 ādayo; ma. ni. 3.111 ādayo) <hi rend="bold">kāyagatāsatisuttādīsu</hi>pi (ma. ni. 3.153 ādayo) tatheva āgatattā. <hi rend="bold">Rāhulovāde</hi>ti mahārāhulovāde (ma. ni. 2.113 ādayo). <hi rend="bold">Dhātuvibhaṅge</hi>ti dhātuvibhaṅgasutte (ma. ni. 3.342 ādayo), abhidhamme dhātuvibhaṅge (vibha. 172 ādayo) ca.</p>

<p rend="bodytext">Kāmaṃ <hi rend="bold">mahāsatipaṭṭhāne</hi> atthena upamaṃ parivāretvā desanā āgatā, upamā ca nāma yāvadeva upameyyatthavibhāvanatthāti upamaṃ tāva dassetvā upameyyatthaṃ vibhāvetuṃ <hi rend="bold">‘‘seyyathāpī’’</hi>tiādinā pāḷi ānītā. Kasmā panettha dhātuvasena, tatthapi catumahābhūtavasena kammaṭṭhānaniddeso katoti? Sattasuññatāsandassanatthaṃ, ettha dhātuvasena, tatthāpi oḷārikabhāvena supākaṭatāya, ekaccaveneyyajanacaritānukulatāya ca mahābhūtavasena kammaṭṭhānaniddeso katoti veditabbo. Tattha <hi rend="bold">pathavīdhātū</hi>tiādīsu dhātuttho nāma sabhāvattho, sabhāvattho <pb ed="M" n="1.0427" /> nāma suññatattho, suññatattho nāma nissattattho. Evaṃ sabhāvasuññatanissattatthena pathavīyeva dhātu <hi rend="bold">pathavīdhātu. Āpodhātu</hi>ādīsupi eseva nayo. <hi rend="bold">Pathavīdhātū</hi>ti sahajarūpadhammānaṃ patiṭṭhā dhātu, tathā <hi rend="bold">āpodhātū</hi>ti ābandhanadhātu, <hi rend="bold">tejodhātū</hi>ti paripācanadhātu, <hi rend="bold">vāyodhātū</hi>ti vitthambhanadhātūti evamettha samāso, bhāvattho ca veditabbo. Ayamettha saṅkhepo, vitthāro pana parato āgamissati.</p>

<p rend="bodytext"><hi rend="bold">Evaṃ tikkhapaññassā</hi>tiādīsu <hi rend="bold">eva</hi>nti yathādassitaṃ pāḷiṃ paccāmasati. Nātitikkhapaññassa vitthāradesanāti katvā āha <hi rend="bold">‘‘tikkhapaññassā’’</hi>ti. Yathā vatthayugaṃ arahatīti vatthayugiko, evaṃ dhātukammaṭṭhānaṃ arahati, dhātukammaṭṭhānapayojanoti vā dhātukammaṭṭhāniko, tassa <hi rend="bold">dhātukammaṭṭhānikassa</hi>.</p>

<p rend="bodytext"><hi rend="bold">Cheko</hi>ti <pb ed="V" n="1.0401" /> taṃtaṃsamaññāya kusalo, yathājāte sūnasmiṃ naṅguṭṭhakhuravisāṇādivante aṭṭhimaṃsādiavayavasamudāye avibhatte gāvīsamaññā, na vibhatte, vibhatte pana aṭṭhimaṃsādiavayavasamaññāti jānanako. <hi rend="bold">Goghātako</hi>ti jīvikatthāya gunnaṃ ghātako. <hi rend="bold">Antevāsī</hi>ti kammakaraṇavasena tassa samīpavāsī tassa tannissāya jīvanato. <hi rend="bold">Vinivijjhitvā</hi>ti ekasmiṃ ṭhāne aññaṃ vinivijjhitvā. <hi rend="bold">Mahāpathānaṃ vemajjhaṭṭhānasaṅkhāte</hi>ti catunnaṃ mahāpathānaṃ tāya eva vinivijjhanaṭṭhānasaṅkhāte. Yasmā te cattāro mahāpathā catūhi disāhi āgantvā samohitā viya honti, tasmā taṃ ṭhānaṃ catumahāpathānaṃ, tasmiṃ <hi rend="bold">catumahāpathe</hi>. Vilīyanti bhijjanti vibhajjantīti bīlā, bhāgā, <hi rend="bold">va</hi>-kārassa ba-kāraṃ, i-kārassa ca ī-kāraṃ katvā. Tameva hi bhāgatthaṃ dassetuṃ <hi rend="bold">‘‘koṭṭhāsaṃ katvā’’</hi>ti vuttaṃ. Kiñcāpi ṭhita-saddo ‘‘ṭhito vā’’tiādīsu (a. ni. 5.28) viya ṭhānasaṅkhātairiyāpathasamaṅgitāya, gatinivattiatthatāya vā ṭhā-saddassa aññattha ṭhapetvā gamanaṃ sesairiyāpathasamaṅgitāya bodhako, idha pana yathā tathā rūpakāyassa pavattiākārabodhako adhippetoti āha <hi rend="bold">‘‘catunnaṃ iriyāpathānaṃ yena kenaci ākārena ṭhitattā</hi><hi rend="bold">yathāṭhita’’</hi>nti <pb ed="M" n="1.0428" />. Tattha <hi rend="bold">ākārenā</hi>ti ṭhānādinā rūpakāyassa pavattiākārena. Ṭhānādayo hi iriyāsaṅkhātāya kāyikakiriyāya pavattiṭṭhānatāya ‘‘iriyāpathā’’ti vuccanti. <hi rend="bold">Yathāṭhita</hi>nti yathāpavattaṃ. Yathāvuttaṭṭhānamevettha paṇidhānanti adhippetanti āha <hi rend="bold">‘‘yathāṭhitattāva yathāpaṇihita’’</hi>nti. <hi rend="bold">Ṭhita</hi>nti vā kāyassa ṭhānasaṅkhātairiyāpathasamāyogaparidīpanaṃ. <hi rend="bold">Paṇihita</hi>nti tadaññairiyāpathasamāyogaparidīpanaṃ. <hi rend="bold">Ṭhita</hi>nti vā kāyasaṅkhātānaṃ rūpadhammānaṃ tasmiṃ tasmiṃ khaṇe sakiccavasena avaṭṭhānaparidīpanaṃ. <hi rend="bold">Paṇihita</hi>nti paccayakiccavasena tehi tehi paccayehi pakārato nihitaṃ paṇihitanti evamettha attho veditabbo. <hi rend="bold">Dhātuso</hi>ti dhātuṃ dhātuṃ pathavīādidhātuṃ visuṃ visuṃ katvā. <hi rend="bold">Paccavekkhatī</hi>ti pati pati avekkhati ñāṇacakkhunā vinibbhujitvā passati.</p>

<p rend="bodytext">Yathā chekotiādinā pāḷiyā saddatthavivaraṇavasena vuttamevatthaṃ idāni bhāvatthavibhāvanavasena dassetuṃ <hi rend="bold">‘‘yathā goghātakassā’’</hi>tiādi vuttaṃ. Tattha <hi rend="bold">posentassā</hi>ti maṃsūpacayaparibrūhanāya kuṇḍakabhattakappāsaṭṭhiādīhi saṃvaḍḍhentassa. <hi rend="bold">Vadhitaṃ mata</hi>nti hiṃsitaṃ hutvā mataṃ. <hi rend="bold">Mata</hi>nti ca matamattaṃ. Tenevāha <hi rend="bold">‘‘tāvadevā’’</hi>ti. <hi rend="bold">Gāvīti saññā na antaradhāyati</hi> yāni aṅgapaccaṅgāni upādāya gāvīsamaññā, matamattāyapi gāviyā tesaṃ sannivesassa avinaṭṭhattā. <hi rend="bold">Bilāso</hi>ti bilaṃ bilaṃ katvā. <hi rend="bold">Vibhajitvā</hi>ti aṭṭhisaṅghātato maṃsaṃ vivecetvā, tato vā vivecitaṃ <pb ed="V" n="1.0402" /> maṃsaṃ bhāgaso katvā. Tenevāha <hi rend="bold">‘‘maṃsasaññā pavattatī’’</hi>ti. <hi rend="bold">Pabbajitassapi</hi> apariggahitakammaṭṭhānassa. <hi rend="bold">Ghanavinibbhoga</hi>nti santatisamūhakiccaghanānaṃ vinibbhujanaṃ vivecanaṃ. <hi rend="bold">Dhātuso paccavekkhato</hi>ti yathāvuttaṃ ghanavinibbhogaṃ katvā dhātuso paccavekkhantassa. <hi rend="bold">Sattasaññā</hi>ti attānudiṭṭhivasena pavattā sattasaññāti vadanti, vohāravasena pavattasattasaññāyapi tadā antaradhānaṃ yuttameva yāthāvato ghanavinibbhogassa sampādanato. Evaṃ hi sati yathāvuttaopammatthena opameyyattho aññadatthu saṃsandati sameti. Tenevāha <hi rend="bold">‘‘dhātuvaseneva cittaṃ santiṭṭhatī’’</hi>ti.</p>

<p rend="bodytext" n="307"><hi rend="paranum">307</hi><hi rend="dot">.</hi> Evaṃ dhātukammaṭṭhānassa saṅkhepato āgataṭṭhānaṃ dassetvā idāni vitthārato āgataṭṭhānaṃ dassetuṃ <hi rend="bold">‘‘mahāhatthipadūpame panā’’</hi>tiādi <pb ed="M" n="1.0429" /> vuttaṃ. <hi rend="bold">Eva</hi>nti iminā <hi rend="bold">rāhulovāda-</hi> (ma. ni. 2.113 ādayo) <hi rend="bold">dhātuvibhaṅgesu</hi> (ma. ni. 3.342 ādayo; vibha. 172 ādayo) dhātukammaṭṭhānassa vitthārato āgamanameva upasaṃharati, na sabbaṃ desanānayaṃ aññathāpi tattha desanānayassa āgatattā.</p>

<p rend="bodytext"><hi rend="bold">Tatrā</hi>ti tasmiṃ yathādassite mahāhatthipadūpamapāṭhe. <hi rend="bold">Ajjhattikā</hi>ti sattasantānapariyāpannā. <hi rend="bold">Ajjhattaṃ paccatta</hi>nti padadvayenāpi taṃtaṃpāṭipuggalikadhammo vuccatīti āha <hi rend="bold">‘‘ubhayampi niyakassa adhivacana’’</hi>nti. Sasantatipariyāpannatāya pana attani gahetabbabhāvūpagamanavasena attānaṃ adhikicca pavattaṃ <hi rend="bold">ajjhattaṃ</hi>. Taṃtaṃsantatipariyāpannatāya <hi rend="bold">paccattaṃ</hi>. Tenevāha <hi rend="bold">‘‘attani pavattattā ajjhattaṃ, attānaṃ paṭicca paṭicca pavattattā paccatta’’</hi>nti. <hi rend="bold">Kakkhaḷa</hi>nti kathinaṃ. Yasmā taṃ thaddhabhāvena sahajātānaṃ patiṭṭhā hoti, tasmā <hi rend="bold">‘‘thaddha’’</hi>nti vuttaṃ. <hi rend="bold">Kharigata</hi>nti kharīsu kharasabhāvesu gataṃ tappariyāpannaṃ, kharasabhāvamevāti attho. Yasmā pana kharasabhāvaṃ pharusākārena upaṭṭhānato pharusākāraṃ hoti, tasmā vuttaṃ <hi rend="bold">‘‘pharusa’’</hi>nti. Tenāha <hi rend="bold">‘‘dutiyaṃ ākāravacana’’</hi>nti. <hi rend="bold">Upādinnaṃ</hi> nāma sarīraṭṭhakaṃ. Taṃ pana kammasamuṭṭhānataṃ sandhāya upādinnampi atthi anupādinnampi, taṇhādīhi ādinnagahitaparāmaṭṭhavasena sabbampetaṃ upādinnamevāti dassetuṃ <hi rend="bold">‘‘upādinnanti daḷhaṃ ādinna’’</hi>ntiādi vuttaṃ. Tattha ‘‘mama’’nti gahitaṃ ‘‘aha’’nti parāmaṭṭhanti yojanā. <hi rend="bold">Seyyathida</hi>nti kathetukamyatāpucchāvācīti āha <hi rend="bold">‘‘taṃ katamanti ceti attho’’</hi>ti. <hi rend="bold">Tato</hi>ti pacchā. <hi rend="bold">Ta</hi>nti taṃ ajjhattikādibhedato dassitaṃ pathavīdhātuṃ. <hi rend="bold">Dassento</hi>ti vatthuvibhāgena dassento. Kiñcāpi matthaluṅgaṃ aṭṭhimiñjeneva saṅgahetvā idha pāḷiyaṃ visuṃ na uddhaṭaṃ, <hi rend="bold">paṭisambhidāmagge</hi><pb ed="V" n="1.0403" /> (paṭi. ma. 1.4) pana vīsatiyā ākārehi paripuṇṇaṃ katvā dassetuṃ visuṃ gahitanti tampi saṅgaṇhanto thaddhabhāvādhikatāya pathavīdhātukoṭṭhāsesuyeva <hi rend="bold">‘‘matthaluṅgaṃ pakkhipitvā vīsatiyā ākārehi pathavīdhātu niddiṭṭhāti veditabbā’’</hi>ti āha. <hi rend="bold">‘‘Yaṃ vā panaññampi kiñcī’’</hi>ti vā iminā pāḷiyaṃ matthaluṅgassa saṅgaho daṭṭhabbo. Tasmā idha <hi rend="bold">‘‘yaṃ vā panaññampi kiñcī’’</hi>ti idaṃ pubbāparāpekkhaṃ ‘‘matthaluṅgaṃ pakkhipitvā vīsatiyā ākārehi pathavīdhātu niddiṭṭhāti veditabbā, yaṃ vā panaññampi kiñcī’’ti vacanato. Puna <hi rend="bold">yaṃ vā panaññampi kiñcī</hi>ti avasesesu tīsu koṭṭhāsesūti <pb ed="M" n="1.0430" /> yojetabbaṃ. <hi rend="bold">Tīsu koṭṭhāsesū</hi>ti tippakāresu koṭṭhāsesu. Na hi te tayo koṭṭhāsā.</p>

<p rend="bodytext"><hi rend="bold">Vissandanabhāvenā</hi>ti paggharaṇasabhāvena. <hi rend="bold">Appotī</hi>ti visarati. <hi rend="bold">Pappotī</hi>ti pāpuṇāti, sasambhāraāpavasena cetaṃ vuttaṃ. So hi vissandanabhāvena sasambhārapathavīsaṅkhātaṃ taṃ taṃ ṭhānaṃ visarati, pāpuṇāti ca, lakkhaṇāpavaseneva vā. Sopi hi sahajātaaññamaññanissayādipaccayatāya sesabhūtattayasaṅkhātaṃ taṃ taṃ ṭhānaṃ dravabhāvasiddhena vissandanabhāvena ābandhattaṃ, āsattattaṃ, avippakiṇṇañca karontaṃ ‘‘appoti pappotī’’ti vattabbataṃ arahatīti.</p>

<p rend="bodytext"><hi rend="bold">Tejanavasenā</hi>ti nisitabhāvena tikkhabhāvena. <hi rend="bold">Vuttanayenā</hi>ti kammasamuṭṭhānādivasena ‘‘nānāvidhesū’’ti āpodhātuyaṃ vuttanayena. <hi rend="bold">Kupitenā</hi>ti khubhitena. <hi rend="bold">Usumajāto</hi>ti usmābhibhūto. <hi rend="bold">Jīratī</hi>ti jiṇṇo hoti. Tejodhātuvasena labbhamānā imasmiṃ kāye jarāpavatti pākaṭajarāvasena veditabbāti dassetuṃ <hi rend="bold">‘‘indriyavekallata’’</hi>ntiādi vuttaṃ. Sarīre pakatiusumaṃ atikkamitvā uṇhabhāvo <hi rend="bold">santāpo,</hi> sarīrassa dahanavasena pavatto mahādāho <hi rend="bold">paridāho</hi>ti ayametesaṃ viseso. <hi rend="bold">Yena jīrīyatī</hi>ti ca ekāhikādijararogena jarīyatītipi attho yujjati. Satakkhattuṃ tāpetvā tāpetvā sītudake pakkhipitvā uddhaṭā sappi <hi rend="bold">‘‘satadhotasappī’’</hi>ti vadanti. <hi rend="bold">Asita</hi>nti bhuttaṃ. <hi rend="bold">Khāyita</hi>nti khāditaṃ. <hi rend="bold">Sāyita</hi>nti assāditaṃ. <hi rend="bold">Sammā paripākaṃ gacchatī</hi>ti samavepākiniyā gahaṇiyā vasena vuttaṃ, asammāparipākopi pana visamavepākiniyā tassā eva vasena veditabbo. <hi rend="bold">Rasādibhāvenā</hi>ti rasarudhiramaṃsamedanhāruaṭṭhiaṭṭhimiñjasukkavasena. <hi rend="bold">Viveka</hi>nti puthubhāvaṃ aññamaññaṃ visadisabhāvaṃ. Asitādibhedassa hi āhārassa pariṇāme raso hoti, taṃ paṭicca rasadhātu uppajjatīti attho. Evaṃ ‘‘rasassa pariṇāme rudhira’’ntiādinā sabbaṃ netabbaṃ.</p>

<p rend="bodytext"><hi rend="bold">Vāyanavasenā</hi>ti <pb ed="V" n="1.0404" /> samudīraṇavasena, savegagamanavasena vā. <hi rend="bold">Uggārahikkādī</hi>ti ettha <hi rend="bold">ādi</hi>-saddena uddekakhipanādipavattanakavātānaṃ saṅgaho daṭṭhabbo <pb ed="M" n="1.0431" />. <hi rend="bold">Uccārapassāvādī</hi>ti <hi rend="bold">ādi</hi>-saddena pittasemhalasikākevaladuggandhādinīharaṇakānaṃ saṅgaho daṭṭhabbo. Yadipi kucchi-saddo udarapariyāyo, koṭṭha-saddena pana antantarassa vuccamānattā tadavasiṭṭho udarappadeso idha kucchi-saddena vuccatīti āha <hi rend="bold">‘‘kucchisayā vātāti antānaṃ bahivātā’’</hi>ti. <hi rend="bold">Samiñjanapasāraṇādī</hi>ti <hi rend="bold">ādi</hi>-saddena ālokanavilokanauddharaṇātiharaṇādikā sabbā kāyikakiriyā saṅgahitā. <hi rend="bold">‘‘Assāsapassāsā cittasamuṭṭhānāvā’’</hi>ti etena assāsapassāsānaṃ sarīraṃ muñcitvā pavatti natthīti dīpeti. Na hi bahiddhā cittasamuṭṭhānassa sambhavo atthīti. Yadi evaṃ kathaṃ ‘‘passāsoti bahinikkhamananāsikavāto, dīghanāsikassa nāsikaggaṃ, itarassa uttaroṭṭhaṃ phusanto pavattatī’’ti vacanaṃ? Taṃ nikkhamanākārena pavattiyā cittasamuṭṭhānassa, santāne pavattautusamuṭṭhānassa ca vasena vuttanti veditabbaṃ. <hi rend="bold">Sabbatthā</hi>ti āpodhātuādīnaṃ tissannaṃ dhātūnaṃ niddesaṃ sandhāyāha. Tattha āpodhātuniddese ‘‘yaṃ vā panañña’’nti iminā sambhavassa, tejodhātuniddese sarīre pākatikausmāya, vāyodhātuniddese dhamanijālānusaṭassa tattha tattha cammakhīlapīḷakādinibbattakavāyuno saṅgaho daṭṭhabbo. Samiñjanādinibbattakavātā cittasamuṭṭhānāva. Yadi evaṃ, kathaṃ ‘‘purimā pañca catusamuṭṭhānā’’ti vacanaṃ? Na hi samiñjanādinibbattakā eva aṅgamaṅgānusārino vātā, atha kho tadaññepīti natthi virodho.</p>

<p rend="bodytext"><hi rend="bold">Itī</hi>ti vuttappakāraparāmasanaṃ. Tenāha <hi rend="bold">‘‘vīsatiyā ākārehī’’</hi>tiādi. <hi rend="bold">Etthā</hi>ti etasmiṃ vitthārato āgate dhātukammaṭṭhāneti attho. Tena ayaṃ vaṇṇanā na kevalaṃ mahāhatthipadūpamasseva (ma. ni. 1.300 ādayo), atha kho <hi rend="bold">mahārāhulovāda-</hi> (ma. ni. 2.113 ādayo) <hi rend="bold">dhātuvibhaṅgasuttāna</hi>mpi (ma. ni. 3.342 ādayo) atthasaṃvaṇṇanā hotiyevāti dassitaṃ hoti. Bhāvanānayepi eseva nayo. Tathā hi vuttaṃ ‘‘evaṃ rāhulovādadhātuvibhaṅgesupī’’ti.</p>

<p rend="bodytext" n="308"><hi rend="paranum">308</hi><hi rend="dot">.</hi><hi rend="bold">Bhāvanānaye</hi>ti bhāvanāya naye. Yena kammaṭṭhānabhāvanā ijjhati, tasmiṃ bhāvanāvidhimhīti attho. <hi rend="bold">Etthā</hi>ti dhātukammaṭṭhāne. Yasmā yesaṃ ‘‘tikkhapañño nātitikkhapañño’’ti imesaṃ duvidhānaṃ puggalānaṃ vasena idaṃ kammaṭṭhānaṃ dvidhā āgataṃ dvidhā desitaṃ, tasmā kammaṭṭhānābhinivesopi tesaṃ dvidhāva icchitabboti taṃ tāva dassetuṃ <hi rend="bold">‘‘tikkhapaññassa bhikkhuno’’</hi>tiādi <pb ed="M" n="1.0432" /> āraddhaṃ. <hi rend="bold">Lomā pathavīdhātūtī</hi>ti ettha <hi rend="bold">iti</hi>-saddo ādiattho <pb ed="V" n="1.0405" />. <hi rend="bold">Evaṃ vitthārato dhātupariggaho</hi>ti ‘‘kesā pathavīdhātu, lomā pathavīdhātū’’tiādinā evaṃ dvācattālīsāya ākārehi vitthārato dhātukammaṭṭhānapariggaho. <hi rend="bold">Papañcato</hi>ti dandhato saṇikato. <hi rend="bold">Yaṃ thaddhalakkhaṇa</hi>nti kesādīsu yaṃ thaddhalakkhaṇaṃ kakkhaḷabhāvo. <hi rend="bold">Yaṃ ābandhanalakkhaṇa</hi>ntiādīsupi eseva nayo. <hi rend="bold">Evaṃ manasi karoto</hi>ti vatthuṃ anāmasitvā evaṃ lakkhaṇamattato manasikāraṃ pavattentassa. <hi rend="bold">Assā</hi>ti tikkhapaññassa. <hi rend="bold">Kammaṭṭhānaṃ pākaṭaṃ hotī</hi>ti yogakammassa pavattiṭṭhānabhūtaṃ tadeva lakkhaṇaṃ vibhūtaṃ hoti, tassa vā lakkhaṇassa suṭṭhu upaṭṭhānato taṃ ārabbha pavattamānaṃ manasikārasaṅkhātaṃ kammaṭṭhānaṃ vibhūtaṃ visadaṃ hoti, tikkhapaññassa indriyapāṭavena saṃkhittarucibhāvato. Sabbaso mandapaññassa bhāvanāva na ijjhatīti āha <hi rend="bold">‘‘nātitikkhapaññassā’’</hi>ti. <hi rend="bold">Evaṃ manasi karoto</hi>ti vuttanayena saṅkhepato manasi karoto. <hi rend="bold">Andhakāraṃ avibhūtaṃ hotī</hi>ti anupaṭṭhānato andhaṃ viya karontaṃ apākaṭaṃ hoti kammaṭṭhānanti yojanā. <hi rend="bold">Purimanayenā</hi>ti ‘‘kesā pathavīdhātū’’tiādinā pubbe vuttanayena. Vatthuāmasanena <hi rend="bold">vitthārato manasi karontassa pākaṭaṃ hoti</hi> kammaṭṭhānaṃ, nātitikkhapaññassa akhippanisantitāya vitthārarucibhāvato.</p>

<p rend="bodytext">Idāni yathāvuttamatthaṃ upamāya vibhāvetuṃ <hi rend="bold">‘‘yathā dvīsu bhikkhūsū’’</hi>tiādi vuttaṃ. Tattha <hi rend="bold">peyyālamukha</hi>nti peyyālapāḷiyā mukhabhūtaṃ dvārabhūtaṃ ādito vāraṃ, vāradvayaṃ vā. <hi rend="bold">Vitthāretvā</hi>ti anavasesato sajjhāyitvā. <hi rend="bold">Ubhatokoṭivasenevā</hi>ti tassa tassa vārassa ādiantaggahaṇavaseneva. <hi rend="bold">Oṭṭhapariyāhatamatta</hi>nti oṭṭhānaṃ samphusanamattaṃ. Yathā ganthaparivattane tikkhapaññassa bhikkhuno saṅkhepo ruccati, na vitthāro. Itarassa ca vitthāro ruccati, na saṅkhepo, evaṃ bhāvanānayepīti upamāsaṃsandanaṃ veditabbaṃ.</p>

<p rend="bodytext"><hi rend="bold">Tasmā</hi>ti yasmā tikkhapaññassa saṅkhepo, nātitikkhapaññassa ca vitthāro sappāyo, tasmā. Yasmā kammaṭṭhānaṃ anuyuñjitukāmassa sīlavisodhanādipubbakiccaṃ icchitabbaṃ, taṃ sabbākārasampannaṃ heṭṭhā vuttamevāti idha na āmaṭṭhaṃ. Yasmā pana vivekaṭṭhakāyassa, vivekaṭṭhacittasseva ca bhāvanā ijjhati <pb ed="M" n="1.0433" />, na itarassa, tasmā tadubhayaṃ dassento <hi rend="bold">‘‘rahogatena paṭisallīnenā’’</hi>ti āha. Tattha <hi rend="bold">rahogatenā</hi>ti rahasi gatena, ekākinā bhāvanānukūlaṭṭhānaṃ upagatenāti attho. <hi rend="bold">Paṭisallīnenā</hi>ti pati pati puthuttārammaṇato cittaṃ nisedhetvā kammaṭṭhāne sallīnena, tattha saṃsiliṭṭhacittenāti attho. <hi rend="bold">Sakalampi attano rūpakāyaṃ āvajjetvā</hi>ti uddhaṃ pādatalā, adho kesamatthakā, tiriyaṃ tacapariyantaṃ sabbampi <pb ed="V" n="1.0406" /> attano karajakāyaṃ dhātuvasena manasi karonto yasmā cātumahābhūtiko ayaṃ kāyo, tasmā ‘‘atthi imasmiṃ kāye pathavīdhātu āpodhātu tejodhātu vāyodhātū’’ti catumahābhūtavasena samannāharitvāti attho. Idāni tāsaṃ dhātūnaṃ lakkhaṇato, upaṭṭhānākārato ca manasikāravidhiṃ dassetuṃ <hi rend="bold">‘‘yo imasmiṃ kāye’’</hi>tiādi vuttaṃ.</p>

<p rend="bodytext">Tattha <hi rend="bold">thaddhabhāvo</hi>ti lakkhaṇamāha. Thaddhattalakkhaṇā hi pathavīdhātu. <hi rend="bold">Kharabhāvo</hi>ti upaṭṭhānākāraṃ, ñāṇena gahetabbākāranti attho. <hi rend="bold">Dravabhāvo</hi> lakkhaṇaṃ āpodhātuyā paggharaṇasabhāvattā. <hi rend="bold">Ābandhanaṃ</hi> upaṭṭhānākāro. <hi rend="bold">Uṇhabhāvo</hi> lakkhaṇaṃ tejodhātuyā usmāsabhāvattā. <hi rend="bold">Paripācanaṃ</hi> upaṭṭhānākāro. <hi rend="bold">Vitthambhanaṃ</hi> lakkhaṇaṃ vāyodhātuyā upatthambhanasabhāvattā. <hi rend="bold">Samudīraṇaṃ</hi> upaṭṭhānākāro, upaṭṭhānākāro ca nāma dhātūnaṃ sakiccakaraṇavasena ñāṇassa vibhūtākāro. Kasmā panettha ubhayaggahaṇaṃ? Puggalajjhāsayato. Ekaccassa hi dhātuyo manasi karontassa tā sabhāvato gahetabbataṃ gacchanti, ekaccassa sakiccakaraṇato, yo rasoti vuccati. Tatrāyaṃ yogī dhātuyo manasi karonto ādito paccekaṃ salakkhaṇato, sarasatopi pariggaṇhāti. Tenāha <hi rend="bold">‘‘yo imasmiṃ kāye thaddhabhāvo vā kharabhāvo vā…pe… evaṃ saṃkhittena dhātuyo pariggahetvā’’</hi>ti. Tattha <hi rend="bold">pariggahetvā</hi>ti pariggāhakabhūtena ñāṇena dhātuyo lakkhaṇato, rasato vā paricchijja gahetvā. Ayaṃ tāva saṃkhittato bhāvanānaye kammaṭṭhānābhiniveso.</p>

<p rend="bodytext">Evaṃ pana dhātuyo pariggahetvā ‘‘atthi imasmiṃ kāye pathavīdhātu thaddhabhāvo vā kharabhāvo vā, āpodhātu dravabhāvo vā ābandhanabhāvo vā, tejodhātu uṇhabhāvo vā paripācanabhāvo vā, vāyodhātu vitthambhanabhāvo <pb ed="M" n="1.0434" /> vā samudīraṇabhāvo vā’’ti evaṃ lakkhaṇādīhi saddhiṃyeva dhātuyo manasi karontena kālasatampi kālasahassampi punappunaṃ āvajjitabbaṃ manasi kātabbaṃ, takkāhataṃ vitakkapariyāhataṃ kātabbaṃ. Tassevaṃ manasi karoto yaṃ lakkhaṇādīsu supākaṭaṃ hutvā upaṭṭhāti, tadeva gahetvā itaraṃ vissajjetvā tena saddhiṃ ‘‘pathavīdhātu āpodhātū’’tiādinā manasikāro pavattetabbo. Evaṃ manasi karontena hi anupubbato, nātisīghato, nātisaṇikato, vikkhepapaṭibāhanato, paṇṇattisamatikkamanato, anupaṭṭhānamuñcanato, lakkhaṇato, tayo ca suttantāti imehi dasahākārehi manasikārakosallaṃ anuṭṭhātabbaṃ.</p>

<p rend="bodytext">Tattha <hi rend="bold">anupubbato</hi>ti anupaṭipāṭito ācariyassa santike uggahitapaṭipāṭito, sā ca desanāpaṭipāṭiyeva <pb ed="V" n="1.0407" />. Evaṃ anupubbato manasi karontenāpi nātisīghato manasi kātabbaṃ. Atisīghato manasi karoto hi aparāparaṃ kammaṭṭhānamanasikāro nirantaraṃ pavattati, kammaṭṭhānaṃ pana avibhūtaṃ hoti, na visesaṃ āvahati. Tasmā <hi rend="bold">nātisīghato</hi> manasi kātabbaṃ. Yathā ca nātisīghato, evaṃ <hi rend="bold">nātisaṇikato</hi>pi. Atisaṇikato manasi karoto hi kammaṭṭhānaṃ pariyosānaṃ na gacchati, visesādhigamassa paccayo na hoti. Atisīghaṃ atisaṇikañca maggaṃ gacchantā purisā ettha nidassetabbā. <hi rend="bold">Vikkhepapaṭibāhanato</hi>ti kammaṭṭhānaṃ vissajjetvā bahiddhā puthuttārammaṇe cetaso vikkhepo paṭibāhitabbo. Bahiddhā vikkhepe hi sati kammaṭṭhānā parihāyati paridhaṃsati. Ekapadikamaggagāmī puriso cettha nidassetabbo. <hi rend="bold">Paṇṇattisamatikkamanato</hi>ti ‘‘yā ayaṃ pathavīdhātū’’tiādikā paṇṇatti, taṃ atikkamitvā lakkhaṇesu eva cittaṃ ṭhapetabbaṃ.</p>

<p rend="bodytext">Evaṃ paṇṇattiṃ vijahitvā kakkhaḷalakkhaṇādīsu eva manasikāraṃ pavattentassa lakkhaṇāni supākaṭāni suvibhūtāni hutvā upaṭṭhahanti. Tassevaṃ punappunaṃ manasikāravasena cittaṃ āsevanaṃ labhati. Sabbo rūpakāyo dhātumattato upaṭṭhāti suñño nissatto nijjīvo yantaṃ viya yantasuttena aparāparaṃ parivattamāno. Sace pana bahiddhāpi manasikāraṃ upasaṃharati, athassa āhiṇḍantā manussatiracchānādayo sattākāraṃ vijahitvā <pb ed="M" n="1.0435" /> dhātusamūhavaseneva upaṭṭhahanti, tehi kariyamānā kiriyā dhātumayena yantena pavattiyamānā hutvā upaṭṭhāti, tehi ajjhohariyamānaṃ pānabhojanādi dhātusaṅghāte pakkhippamāno dhātusaṅghāto viya upaṭṭhāti. Athassa tathā laddhāsevanampi cittaṃ yadi accāraddhavīriyatāya uddhaccavasena vā atilīnavīriyatāya kosajjavasena vā bhāvanāvidhiṃ na otareyya, tadā <hi rend="bold">adhicittasuttaṃ</hi> (a. ni. 3.103), <hi rend="bold">anuttarasītibhāvasuttaṃ</hi> (a. ni. 6.85), <hi rend="bold">bojjhaṅgasutta</hi>nti (saṃ. ni. 5.194-195) imesu tīsu suttesu āgatanayena vīriyasamādhiyojanā kātabbā. Tena vuttaṃ <hi rend="bold">‘‘tayo ca suttantā’’</hi>ti. Evaṃ pana vīriyasamataṃ yojetvā tasmiṃyeva lakkhaṇe manasikāraṃ pavattentassa yadā saddhādīni indriyāni laddhasamatāni suvisadāni pavattanti, tadā asaddhiyādīnaṃ dūrībhāvena sātisayaṃ thāmappattehi sattahi balehi laddhūpatthambhāni vitakkādīni jhānaṅgāni paṭutarāni hutvā pātubhavanti, tesaṃ ujuvipaccanīkatāya nīvaraṇāni vikkhambhitāniyeva honti saddhiṃ tadekaṭṭhehi pāpadhammehi. Ettāvatā cānena upacārajjhānaṃ samadhigataṃ hoti dhātulakkhaṇārammaṇaṃ <pb ed="V" n="1.0408" />. Tena vuttaṃ <hi rend="bold">‘‘punappunaṃ pathavīdhātu āpodhātūti…pe… upacāramatto samādhi uppajjatī’’</hi>ti.</p>

<p rend="bodytext">Tattha <hi rend="bold">dhātumattato</hi>ti visesanivattiattho <hi rend="bold">matta</hi>-saddo. Tena yaṃ ito bāhirakā, lokiyamahājano ca ‘‘satto jīvo’’tiādikaṃ visesaṃ imasmiṃ attabhāve avijjamānaṃ vikappanāmatteneva samāropenti, taṃ nivatteti. Tenevāha <hi rend="bold">‘‘nissattato nijjīvato’’</hi>ti. <hi rend="bold">Āvajjitabba</hi>nti samannāharitabbaṃ. <hi rend="bold">Manasi kātabba</hi>nti punappunaṃ bhāvanāvasena dhātumattato dhātulakkhaṇaṃ manasi ṭhapetabbaṃ. <hi rend="bold">Paccavekkhitabba</hi>nti tadeva dhātulakkhaṇaṃ pati pati avekkhitabbaṃ, bhāvanāsiddhena ñāṇacakkhunā aparāparaṃ paccakkhato passitabbaṃ.</p>

<p rend="bodytext"><hi rend="bold">Tassevaṃ vāyamamānassā</hi>ti tassa yogino evaṃ vuttappakārena bhāvanaṃ anuyuñjantassa, tattha ca bhāvanāanuyoge sakkaccakāritāya, sātaccakāritāya, sappāyasevitāya, samathanimittasallakkhaṇena, bojjhaṅgānaṃ anupavattanena, kāye ca jīvite ca nirapekkhavuttitāya, antarā saṅkocaṃ anāpajjantena bhāvanaṃ ussukkāpetvā ussoḷhiyaṃ avaṭṭhānena <pb ed="M" n="1.0436" /> sammadeva vāyāmaṃ payogaṃ parakkamaṃ pavattentassa. <hi rend="bold">Dhātuppabhedāvabhāsanapaññāpariggahito</hi>ti pathavīādīnaṃ dhātūnaṃ sabhāvalakkhaṇāvabhāsanena avabhāsanakiccāya bhāvanāpaññāya ādimajjhapariyosānesu avijahanena sabbato gahito mahaggatabhāvaṃ appattatāya upacāramatto sikhāppatto kāmāvacarasamādhi uppajjati. <hi rend="bold">Upacārasamādhī</hi>ti ca ruḷhīvasena veditabbaṃ. Appanaṃ hi upecca cārī samādhi upacārasamādhi, appanā cettha natthi. Tādisassa pana samādhissa samānalakkhaṇatāya evaṃ vuttaṃ. Kasmā panettha appanā na hotīti? Tattha kāraṇamāha <hi rend="bold">‘‘sabhāvadhammārammaṇattā’’</hi>ti. Sabhāvadhamme hi tassa gambhīrabhāvato asati bhāvanāvisese appanājhānaṃ na uppajjati, lokuttaraṃ pana jhānaṃ visuddhibhāvanānukkamavasena, āruppaṃ ārammaṇātikkamabhāvanāvasena appanāppattaṃ hotīti <hi rend="bold">maraṇānussatiniddese</hi> (visuddhi. 1.177) vuttovāyamattho.</p>

<p rend="bodytext">Evaṃ rūpakāye avisesena catunnaṃ dhātūnaṃ pariggaṇhanavasena dhātukammaṭṭhānaṃ dassetvā idāni tattha aṭṭhiādīnaṃ vinibbhujanavasena saṅkhepato <hi rend="bold">sutte</hi> āgataṃ dhātumanasikāravidhiṃ dassetuṃ <hi rend="bold">‘‘atha vā panā’’</hi>tiādi āraddhaṃ. Tattha ye ime cattāro koṭṭhāsā vuttāti sambandho. Yathāpaccayaṃ ṭhitā sannivesavisiṭṭhā kaṭṭhavallitiṇamattikāyo upādāya yathā agārasamaññā, na tattha <pb ed="V" n="1.0409" /> koci agāro nāma atthi, evaṃ yathāpaccayaṃ sannivesavisiṭṭhāni pavattamānāni aṭṭhinhārumaṃsacammāni paṭicca sarīrasamaññā, na ettha koci attā jīvo. Kevalaṃ tehi parivāritamākāsamattanti dasseti. Desanā sattasuññatāsandassanaparāti imamatthaṃ vibhāvento <hi rend="bold">‘‘nissattabhāvadassanattha’’</hi>ntiādimāha. Tattha <hi rend="bold">aṭṭhiñca paṭiccā</hi>ti paṇhikaṭṭhikādibhedaṃ paṭipāṭiyā ussitaṃ hutvā ṭhitaṃ atirekatisatabhedaṃ aṭṭhiṃ upādāya. <hi rend="bold">Nhāruñcā</hi>ti tameva aṭṭhisaṅghāṭaṃ ābandhitvā ṭhitaṃ navasatappabhedaṃ nhāruṃ. <hi rend="bold">Maṃsa</hi>nti tameva aṭṭhisaṅghāṭaṃ anulimpitvā ṭhitaṃ navapesisatappabhedaṃ maṃsaṃ. <hi rend="bold">Camma</hi>nti macchikapattakacchāyāya chaviyā sañchāditaṃ sakalasarīraṃ pariyonandhitvā ṭhitaṃ bahalacammaṃ <hi rend="bold">paṭicca</hi> upādāya. Sabbattha <hi rend="bold">ca</hi>-saddo samuccayattho. <hi rend="bold">Ākāso parivārito</hi>ti yathā bhittipādādivasena ṭhapitaṃ kaṭṭhaṃ, tasseva ābandhanavalli, anulepanamattikā, chādanatiṇanti etāni kaṭṭhādīni anto, bahi ca parivāretvā ṭhito ākāso <pb ed="M" n="1.0437" /><hi rend="bold">agārantveva saṅkhaṃ gacchati,</hi> gehanti paṇṇattiṃ labhati, evameva yathāvuttāni aṭṭhiādīni anto, bahi ca parivāretvā ṭhito ākāso tāneva aṭṭhiādīni upādāya <hi rend="bold">rūpantveva saṅkhaṃ gacchati,</hi> sarīranti vohāraṃ labhati. Yathā ca kaṭṭhādīni paṭicca saṅkhaṃ gataṃ agāraṃ loke ‘‘khattiyagehaṃ, brāhmaṇageha’’nti vuccati, evamidampi ‘‘khattiyasarīraṃ brāhmaṇasarīra’’nti voharīyati, natthettha koci satto vā jīvo vāti adhippāyo.</p>

<p rend="bodytext"><hi rend="bold">Te</hi>ti te cattāro koṭṭhāse vinibbhujitvā vinibbhujitvāti yojanā. <hi rend="bold">Taṃtaṃantarānusārinā</hi>ti aṭṭhinhārūnaṃ nhārumaṃsānaṃ maṃsacammānanti tesaṃ tesaṃ koṭṭhāsānaṃ vivarānupātinā ñāṇasaṅkhātena <hi rend="bold">hatthena. Vinibbhujitvā vinibbhujitvā</hi>ti anekakkhattuṃ viniveṭhetvā. Atha vā <hi rend="bold">vinibbhujitvā vinibbhujitvā</hi>ti paccekaṃ aṭṭhiādīnaṃ antarānusārinā ñāṇahatthena vinibbhogaṃ katvā. <hi rend="bold">Etesū</hi>ti sakalampi attano rūpakāyaṃ catudhā katvā vibhattesu yathāvuttesu aṭṭhiādīsu catūsu koṭṭhāsesu. <hi rend="bold">Purimanayenevā</hi>ti ‘‘yo imasmiṃ kāye thaddhabhāvo vā’’tiādinā pubbe vuttanayeneva. Yaṃ panettha vattabbaṃ bhāvanāvidhānaṃ, taṃ anantaranaye vuttākāreneva vattabbaṃ.</p>

<p rend="bodytext" n="309"><hi rend="paranum">309</hi><hi rend="dot">.</hi> Vitthārato āgate pana ‘‘catudhātuvavatthāne’’ti ānetvā yojanā. <hi rend="bold">Evaṃ</hi> idāni vuccamānākārena <hi rend="bold">veditabbo</hi> bhāvanānayo. <hi rend="bold">‘‘Dvācattālīsāya ākārehi dhātuyo uggaṇhitvā’’</hi>ti kasmā vuttaṃ, nanu ādito dvattiṃsākārā dhātuyo na hontīti? Vatthusīsena dhātūnaṃyeva uggahetabbattā <pb ed="V" n="1.0410" /> nāyaṃ doso. <hi rend="bold">Vuttappakāre</hi>ti ‘‘gocaragāmato nātidūranāccāsannatādīhi pañcahi aṅgehi samannāgate’’tiādinā (visuddhi. 1.53) vuttappakāre. <hi rend="bold">Katasabbakiccenā</hi>ti palibodhupacchedādikaṃ kataṃ sabbakiccaṃ etenāti katasabbakicco, tenassa sīlavisodhanādi pana kammaṭṭhānuggahaṇato pageva siddhaṃ hotīti dasseti. <hi rend="bold">Sasambhārasaṅkhepato</hi>ti sambharīyanti etena buddhivohārāti sambhāro, tannimittaṃ. Kiṃ panetaṃ? Pathavīādi. Kesādīsu hi vīsatiyā ākāresu ‘‘pathavī’’ti buddhivohārā pathavīnimittakā thaddhataṃ upādāya pavattanato. Tasmā <pb ed="M" n="1.0438" /> tattha pathavīsambhāro nāma savisesāya tassā atthitāya kesādayo saha sambhārehīti sasambhārā. Āpokoṭṭhāsādīsupi eseva nayo. Sasambhārānaṃ saṅkhepo sasambhārasaṅkhepo, tato sasambhārasaṅkhepato bhāvetabbanti yojanā. Saṅkhepato vīsatiyā, dvādasasu, catūsu, chasu ca koṭṭhāsesu yathākkamaṃ pathavīādikā catasso dhātuyo pariggahetvā dhātuvavatthānaṃ sasambhārasaṅkhepato bhāvanā. Tenāha <hi rend="bold">‘‘idha bhikkhu vīsatiyā koṭṭhāsesū’’</hi>tiādi.</p>

<p rend="bodytext"><hi rend="bold">Sasambhāravibhattito</hi>ti sasambhārānaṃ kesādīnaṃ vibhāgato kesādike vīsati koṭṭhāse pubbe viya ekajjhaṃ aggahetvā vibhāgato pathavīdhātubhāvena vavatthāpanaṃ. Āpokoṭṭhāsādīsupi eseva nayo. <hi rend="bold">Salakkhaṇasaṅkhepato</hi>ti lakkhīyati etenāti lakkhaṇaṃ, dhammānaṃ sabhāvo, idha pana thaddhatādi. Tasmā thaddhalakkhaṇādivantatāya saha lakkhaṇehīti salakkhaṇā, kesādayo dvācattālīsa ākārā. Tesaṃ saṅkhepato. Idaṃ vuttaṃ hoti – kesādike vīsati koṭṭhāse ekajjhaṃ gahetvā tattha thaddhatādikaṃ catubbidhampi lakkhaṇaṃ vavatthapetvā bhāvanā salakkhaṇasaṅkhepato bhāvanā. Esa nayo āpokoṭṭhāsādīsupi. <hi rend="bold">Salakkhaṇavibhattito</hi>ti thaddhalakkhaṇādinā salakkhaṇānaṃ kesādīnaṃ vibhāgato kesādīsu dvācattālīsāya ākāresu paccekaṃ thaddhatādīnaṃ catunnaṃ catunnaṃ lakkhaṇānaṃ vavatthāpanavasena bhāvanā.</p>

<p rend="bodytext">Evaṃ catūhi ākārehi uddiṭṭhaṃ bhāvanānayaṃ niddisituṃ <hi rend="bold">‘‘kathaṃ sasambhārasaṅkhepato bhāvetī’’</hi>tiādi āraddhaṃ. Ettha ca yathā tikkhapañño puggalo tikkhatāya paropariyattasabbhāvato tikkhindriyamudindriyatāvasena duvidhoti. Tattha tikkhindriyassa vasena saṅkhepato paṭhamanayo vutto, mudindriyassa vasena dutiyo. Evaṃ nātitikkhapaññopi puggaloti. Tattha yo visadindriyo puggalo, tassa vasena sasambhārasaṅkhepato, salakkhaṇasaṅkhepato ca bhāvanānayo niddiṭṭho. Yo pana nātivisadindriyo, tassa vasena sasambhāravibhattito, salakkhaṇavibhattito ca bhāvanānayo niddiṭṭhoti <pb ed="V" n="1.0411" /> veditabbo. Tassa evaṃ vavatthāpayato eva dhātuyo pākaṭā honti savisesaṃ dhātūnaṃ pariggahitattā. Bhāvanāvidhānaṃ panettha heṭṭhā vuttanayeneva veditabbaṃ.</p>

<p rend="bodytext" n="310"><hi rend="paranum">310</hi><hi rend="dot">.</hi><hi rend="bold">Yassā</hi>ti <pb ed="M" n="1.0439" /> nātivisadindriyaṃ puggalaṃ sandhāya vadati. <hi rend="bold">Evaṃ bhāvayato</hi>ti sasambhārasaṅkhepato bhāventassa. Yena vidhinā uggahetvā kusalo hoti, so sattavidho vidhi <hi rend="bold">‘‘uggahakosalla’’</hi>nti vuccati, tannibbattaṃ vā ñāṇaṃ. Evaṃ <hi rend="bold">manasikārakosalla</hi>mpi veditabbaṃ. <hi rend="bold">Dvattiṃsākāre</hi>ti dhātumanasikāravasena pariggahite kesādike dvattiṃsavidhe koṭṭhāse. <hi rend="bold">‘‘Dvattiṃsākāre’’</hi>ti ca idaṃ tejavāyukoṭṭhāsesu vaṇṇādivasena vavatthānassa abhāvato vuttaṃ. <hi rend="bold">Sabbaṃ tattha vuttavidhānaṃ kātabba</hi>nti ‘‘vacasā manasā’’tiādinā vuttauggahakosalluddesato paṭṭhāya yāva ‘‘anupubbamuñcanādivasenā’’ti padaṃ, tāva āgataṃ sabbaṃ bhāvanāvidhānaṃ kātabbaṃ sampādetabbaṃ. <hi rend="bold">Vaṇṇādivasenā</hi>ti vaṇṇasaṇṭhānadisokāsaparicchedavasena. Ayañca vaṇṇādivasena manasikāro dhātupaṭikkūlavaṇṇamanasikārānaṃ sādhāraṇo pubbabhāgoti nibbattitadhātumanasikārameva dassetuṃ <hi rend="bold">‘‘avasāne evaṃ manasikāro pavattetabbo’’</hi>ti vuttaṃ.</p>

<p rend="bodytext" n="311"><hi rend="paranum">311</hi><hi rend="dot">.</hi><hi rend="bold">Aññamaññaṃ ābhogapaccavekkhaṇarahitā ete dhammā</hi>ti ete ‘‘sīsakaṭāhapaliveṭhanacammaṃ kesā’’ti evaṃ vohariyamānā bhūtupādāyadhammā ‘‘mayi kesā jātā, mayamettha jātā’’ti evaṃ aññamaññaṃ ābhogapaccavekkhaṇasuññā. Iminā kāraṇassa ca phalassa ca abyāpāratāya dhātumattataṃ sandasseti, tena ca ābhogapaccavekkhaṇānampi evameva abyāpāratā dīpitāti daṭṭhabbaṃ. Na hi tāni, tesaṃ kāraṇāni ca tathā tathā ābhujitvā, paccavekkhitvā ca uppajjanti, paccayabhāvaṃ vā gacchantīti. <hi rend="bold">Itī</hi>ti vuttappakāraparāmasanaṃ. <hi rend="bold">Acetano</hi>ti na cetano, cetanārahito vā. <hi rend="bold">Abyākato</hi>ti abyākatarāsipariyāpanno. <hi rend="bold">Suñño</hi>ti attasuñño. Tato eva <hi rend="bold">nissatto</hi>. Thaddhalakkhaṇādhikatāya <hi rend="bold">thaddho</hi>. Tato eva <hi rend="bold">pathavīdhātū</hi>ti evaṃ manasikāro pavattetabboti sambandho. Evaṃ sabbattha.</p>

<p rend="bodytext" n="312"><hi rend="paranum">312</hi><hi rend="dot">.</hi><hi rend="bold">Suññagāmaṭṭhāne</hi>ti ettha <hi rend="bold">suññagāma</hi>ggahaṇaṃ paramatthato vedakavirahadassanatthaṃ kāyassa.</p>

<p rend="bodytext" n="313"><hi rend="paranum">313</hi><hi rend="dot">.</hi><hi rend="bold">Madhukaṭṭhike</hi>ti madhukabījāni.</p>

<p rend="bodytext" n="314"><hi rend="paranum">314</hi><hi rend="dot">.</hi> Gehathambhānaṃ <pb ed="M" n="1.0440" /><pb ed="V" n="1.0412" /> ādhārabhāvena ṭhapitasilāyo <hi rend="bold">pāsāṇaudukkhalakānī</hi>ti adhippetāni.</p>

<p rend="bodytext" n="315"><hi rend="paranum">315</hi><hi rend="dot">.</hi> Duggandhādibhāve cassa sadisabhāvadassanatthaṃ <hi rend="bold">allagocamma</hi>ggahaṇaṃ.</p>

<p rend="bodytext" n="316"><hi rend="paranum">316</hi><hi rend="dot">.</hi> Yebhuyyena maṃsapesīnaṃ bahalatāya <hi rend="bold">mahāmattika</hi>ggahaṇaṃ.</p>

<p rend="bodytext" n="317"><hi rend="paranum">317</hi><hi rend="dot">.</hi><hi rend="bold">Kuṭṭadārūsū</hi>ti dārukuṭṭikāya kuṭiyā bhittipādabhūtesu kaṭṭhesu.</p>

<p rend="bodytext" n="318"><hi rend="paranum">318</hi><hi rend="dot">.</hi> Paṇhikaṭṭhiādīnaṃ ādhārabhāvo viya gopphakaṭṭhiādīnaṃ ādheyyabhāvopi asamannāhārasiddhoti dassanatthaṃ <hi rend="bold">‘‘paṇhikaṭṭhigopphakaṭṭhiṃ ukkhipitvā ṭhita’’</hi>ntiādiṃ vatvā puna <hi rend="bold">‘‘sīsaṭṭhigīvaṭṭhike patiṭṭhita’’</hi>ntiādi vuttaṃ.</p>

<p rend="bodytext" n="319"><hi rend="paranum">319</hi><hi rend="dot">.</hi><hi rend="bold">Sinnavettaggādīsū</hi>ti seditavettakaḷīrādīsu.</p>

<p rend="bodytext" n="321"><hi rend="paranum">321</hi><hi rend="dot">.</hi> Uraṭṭhisaṅghāṭo pañjarasadisatāya <hi rend="bold">‘‘uraṭṭhipañjara’’</hi>nti vutto. Tassa athirabhāvadassanatthaṃ <hi rend="bold">jiṇṇasandamānikapañjaraṃ</hi> nidassanabhāvena gahitaṃ.</p>

<p rend="bodytext" n="322"><hi rend="paranum">322</hi><hi rend="dot">.</hi><hi rend="bold">Yamakamaṃsapiṇḍe</hi>ti maṃsapiṇḍayugaḷe.</p>

<p rend="bodytext" n="323"><hi rend="paranum">323</hi><hi rend="dot">.</hi> Kilomakassa setavaṇṇatāya <hi rend="bold">‘‘pilotikapaliveṭhite’’</hi>ti pilotikaṃ nidassanabhāvena vuttaṃ. <hi rend="bold">Evameva na vakkahadayāni sakalasarīre ca maṃsaṃ jānātī</hi>ti ettha na vakkahadayāni jānanti ‘‘mayaṃ paṭicchannakilomakena paṭicchannānī’’ti, na sakalasarīre ca maṃsaṃ jānāti ‘‘ahaṃ paṭicchannakilomakena paṭicchanna’’nti yojetabbaṃ.</p>

<p rend="bodytext" n="324"><hi rend="paranum">324</hi><hi rend="dot">.</hi><hi rend="bold">Koṭṭhamatthakapassa</hi>nti kusūlassa abbhantare matthakapassaṃ.</p>

<p rend="bodytext" n="325"><hi rend="paranum">325</hi><hi rend="dot">.</hi><hi rend="bold">Dvinnaṃ thanānamantare</hi>ti dvinnaṃ thanappadesānaṃ vemajjhe, thanappadeso ca abbhantaravasena veditabbo.</p>

<p rend="bodytext" n="327"><hi rend="paranum">327</hi><hi rend="dot">.</hi><hi rend="bold">Ekavīsatiantabhoge</hi>ti <pb ed="V" n="1.0413" /> ekavīsatiyā ṭhānesu obhaggobhagge antamaṇḍale.</p>

<p rend="bodytext" n="328"><hi rend="paranum">328</hi><hi rend="dot">.</hi> Āmāsaye <pb ed="M" n="1.0441" /> ṭhito paribhuttāhāro udariyanti adhippetanti āha <hi rend="bold">‘‘udariyaṃ udare ṭhitaṃ asitapītakhāyitasāyita’’</hi>nti.</p>

<p rend="bodytext" n="331"><hi rend="paranum">331</hi><hi rend="dot">.</hi> Abaddhapittaṃ saṃsaraṇalohitaṃ viya, kāyusmā viya ca kammajarūpapaṭibaddhavuttikanti āha <hi rend="bold">‘‘ābaddhapittaṃ jīvitindriyapaṭibaddhaṃ sakalasarīraṃ byāpetvā ṭhita’’</hi>nti. Paṭibaddhatāvacanena cassa jīvitindriye sati sabbhāvameva dīpeti, na jīvitindriyassa viya ekantakammajatanti daṭṭhabbaṃ. <hi rend="bold">Pittakosake</hi>ti mahākosāṭakīkosasadise pittādhāre. <hi rend="bold">Yūsabhūto</hi>ti rasabhūto.</p>

<p rend="bodytext" n="332"><hi rend="paranum">332</hi><hi rend="dot">.</hi> Ucchiṭṭhodakagabbhamalādīnaṃ chaḍḍanaṭṭhānaṃ candanikā, tassaṃ <hi rend="bold">candanikāyaṃ</hi>.</p>

<p rend="bodytext" n="333"><hi rend="paranum">333</hi><hi rend="dot">.</hi> Pubbāsayo mandapaññānaṃ kesañcideva hotīti katvā asabbasādhāraṇanti adhippāyenāha <hi rend="bold">‘‘pubbo anibaddhokāso’’</hi>ti.</p>

<p rend="bodytext" n="334"><hi rend="paranum">334</hi><hi rend="dot">.</hi><hi rend="bold">Pittaṃ viyā</hi>ti abaddhapittaṃ viya. <hi rend="bold">Sakalasarīra</hi>nti jīvitindriyapaṭibaddhaṃ sabbaṃ sarīrappadesaṃ. <hi rend="bold">Vakkahadayayakanapapphāsāni tementa</hi>nti ettha yakanaṃ heṭṭhābhāgapūraṇena, itarāni tesaṃ upari thokaṃ thokaṃ paggharaṇena ca temetīti daṭṭhabbaṃ. <hi rend="bold">Heṭṭhā leḍḍukhaṇḍādīni temayamāne</hi>ti temakatemitabbānaṃ abyāpāratāsāmaññanidassanatthaṃ eva upamā daṭṭhabbā, na ṭhānasāmaññanidassanatthaṃ. Sannicitalohitena hi temetabbānaṃ kesañci heṭṭhā, kassaci upari ṭhitatā <hi rend="bold">kāyagatāsatiniddese</hi> (visuddhi. 1.206) dassitāti. Yakanassa heṭṭhābhāgaṭṭhānaṃ ‘‘mayi lohitaṃ ṭhita’’nti na jānāti, vakkādīni ‘‘amhe temayamānaṃ lohitaṃ ṭhita’’nti na jānantīti evaṃ yojanā veditabbā.</p>

<p rend="bodytext" n="336"><hi rend="paranum">336</hi><hi rend="dot">.</hi><hi rend="bold">Patthinnasineho</hi>ti thinabhāvaṃ ghanabhāvaṃ gatasineho. Sakalasarīre maṃsanti yojanā, tañca thūlasarīraṃ sandhāya vuttaṃ. Medassa satipi patthinnatāya ghanabhāve maṃsassa viya na baddhatāti vuttaṃ <hi rend="bold">‘‘patthinnayūso’’</hi>ti. Tenevassa āpokoṭṭhāsatā.</p>

<p rend="bodytext" n="337"><hi rend="paranum">337</hi><hi rend="dot">.</hi><hi rend="bold">Udakapuṇṇesu</hi><pb ed="M" n="1.0442" /><pb ed="V" n="1.0414" /><hi rend="bold">taruṇatālaṭṭhikūpakesū</hi>ti nātipariṇatānaṃ sajalakānaṃ aggato chinnānaṃ tālasalāṭukānaṃ vivarāni sandhāya vuttaṃ.</p>

<p rend="bodytext" n="338"><hi rend="paranum">338</hi><hi rend="dot">.</hi> Vasāya attano ādhāre abhibyāpanamukhena abyāpāratāsāmaññaṃ vibhāvetabbanti ācāmagatatelaṃ nidassitanti daṭṭhabbaṃ.</p>

<p rend="bodytext" n="339"><hi rend="paranum">339</hi><hi rend="dot">.</hi><hi rend="bold">Kheḷuppattipaccaye</hi> ambilaggamadhuraggādike.</p>

<p rend="bodytext" n="343"><hi rend="paranum">343</hi><hi rend="dot">.</hi> Kesādīsu manasikāraṃ pavattetvā tejokoṭṭhāsesu pavattetabbo manasikāroti vibhattiṃ pariṇāmetvā yojetabbaṃ. <hi rend="bold">Yena santappatī</hi>ti yena kāyo santappati, ayaṃ santappanakicco. <hi rend="bold">Tejo</hi>ti tassa pariggaṇhanākāro eva paccāmaṭṭho. <hi rend="bold">Yena jīrīyatī</hi>tiādīsupi eseva nayo.</p>

<p rend="bodytext" n="344"><hi rend="paranum">344</hi><hi rend="dot">.</hi><hi rend="bold">Assāsapassāsavasenā</hi>ti antopavisanabahinikkhamananāsikāvātabhāvena. <hi rend="bold">‘‘Evaṃ pavattamanasikārassā’’</hi>ti iminā vuttākārena sasambhāravibhattito pavattakammaṭṭhānamanasikārassa. <hi rend="bold">Dhātuyo pākaṭā hontī</hi>ti vitthārato pariggahitattā dhātuyo vibhūtā honti. Idhāpi bhāvanāvidhānaṃ heṭṭhā vuttanayeneva veditabbaṃ.</p>

<p rend="bodytext" n="345"><hi rend="paranum">345</hi><hi rend="dot">.</hi><hi rend="bold">Tatthevā</hi>ti tesuyeva vīsatiyā koṭṭhāsesu. <hi rend="bold">Paripācanalakkhaṇaṃ vitthambhanalakkhaṇa</hi>nti etthāpi ‘‘tatthevā’’ti ānetvā sambandhitabbaṃ.</p>

<p rend="bodytext">Puna <hi rend="bold">tatthevā</hi>ti tesuyeva dvādasasu koṭṭhāsesūti attho. Ettha ca kesādikoṭṭhāsānaṃ saṃviggahatāya tattha vijjamānā āpodhātuādayo nhāniyacuṇṇādīsu udakādayo viya suviññeyyāti <hi rend="bold">‘‘tattheva ābandhanalakkhaṇa’’</hi>ntiādi vuttaṃ.</p>

<p rend="bodytext">Santappanāditejokoṭṭhāsesu pana vāyodhātuādayo na tathā suviññeyyāti katvā <hi rend="bold">‘‘tena avinibhutta’’</hi>nti vuttaṃ, na tatthevāti. Yadi evaṃ, vāyukoṭṭhāsesu kathaṃ tatthevāti? Vāyukoṭṭhāsāpi hi uddhaṅgamavātādayo piṇḍākāreneva pariggahetabbataṃ upagacchanti, na pana santappanāditejokoṭṭhāsāti <pb ed="V" n="1.0415" /> nāyaṃ doso. Tattha <hi rend="bold">tenā</hi>ti tena tejena. <hi rend="bold">Avinibhutta</hi>nti avinābhūtaṃ, taṃtaṃkalāpagatavasena vā evaṃ vuttaṃ. <hi rend="bold">Evaṃ vavatthāpayato</hi>ti vuttākārena salakkhaṇasaṅkhepato dhātuyo vavatthāpentassa <pb ed="M" n="1.0443" />. <hi rend="bold">Vuttanayenā</hi>ti ‘‘tassevaṃ vāyamamānassā’’tiādinā (visuddhi. 1.308) heṭṭhā vuttanayena.</p>

<p rend="bodytext" n="346"><hi rend="paranum">346</hi><hi rend="dot">.</hi><hi rend="bold">Evampi bhāvayato</hi>ti salakkhaṇasaṅkhepato dhātuyo pariggahetvā bhāventassāpi. <hi rend="bold">Pubbe vuttanayenā</hi>ti sasambhāravibhattito <hi rend="bold">bhāvanāyaṃ</hi> vuttena nayena. <hi rend="bold">Eva</hi>nti yathā kese, evaṃ. <hi rend="bold">Sabbakoṭṭhāsesū</hi>ti ekacattālīsabhedesu sesasabbakoṭṭhāsesu evamettha aṭṭhasaṭṭhidhātusatassa pariggaho vutto hoti. Bhāvanāvidhānaṃ panettha heṭṭhā vuttanayameva.</p>

<p rend="bodytext">Idāni vacanatthādimukhenapi dhātūsu manasikāravidhānaṃ dassetuṃ <hi rend="bold">‘‘vacanatthato’’</hi>tiādi vuttaṃ. Tattha <hi rend="bold">vacanatthato</hi>ti yasmā sabbapaṭhamaṃ kammaṭṭhānassa uggahaṇaṃ vacanavasena hoti vacanadvārena tadatthassa ādito gahetabbato, tasmā vacanatthatopi dhātūnaṃ manasikātabbatā vuttā. <hi rend="bold">Kalāpato</hi>ti vacanatthavasena visesato, sāmaññato ca dhātuyo pariggahetvā ṭhitassa yasmā tā piṇḍaso pavattanti, na paccekaṃ, tasmā kalāpatopi manasikātabbatā vuttā. Te pana kalāpā paramāṇuparimāṇā hontīti tappariyāpannānaṃ pathavīdhātuādīnaṃ ekasmiṃ sarīre parimeyyaparicchedaṃ dassetuṃ <hi rend="bold">cuṇṇato</hi> manasikātabbatā vuttā. So panāyaṃ tāsaṃ cuṇṇato manasikāro saṅghāṭavasena hotīti nibbaṭṭitasarūpameva pariggahetabbaṃ dassetuṃ <hi rend="bold">lakkhaṇādito</hi> manasikāro vutto. Lakkhaṇādito dhātuyo pariggaṇhantena salakkhaṇavibhattito kammaṭṭhānābhinivese yasmā dvācattālīsāya koṭṭhāsānaṃ vasena dhātūsu pariggayhamānāsu ‘‘ettakā utusamuṭṭhānā, ettakā cittādisamuṭṭhānā’’ti ayaṃ vibhāgo ñātabbo hoti, tasmā <hi rend="bold">samuṭṭhānato</hi> manasikāro vutto.</p>

<p rend="bodytext">Evaṃ pariññātasamuṭṭhānānampi tāsaṃ saddānusārena vinā visesasāmaññapariggaho kātabboti dassetuṃ <hi rend="bold">nānattekattato</hi> manasikāro vutto. Lakkhaṇavisesato vinibhuttarūpāpi etā aniddisitabbaṭṭhānatāya padesena avinibhuttāti ayaṃ viseso pariggahetabboti dassetuṃ <pb ed="M" n="1.0444" /><hi rend="bold">vinibbhogāvinibbhogato</hi> manasikāro vutto. Satipi avinibbhogavuttiyaṃ kācideva kāsañci sabhāgā, kāci visabhāgāti ayampi viseso pariggahetabboti dassetuṃ <hi rend="bold">sabhāgavisabhāgato</hi> manasikāro vutto. Sabhāgavisabhāgāpi dhātuyo ajjhattikā īdisakiccavisesayuttā, bāhirā tabbiparītāti <pb ed="V" n="1.0416" /> ayaṃ viseso pariggahetabboti dassetuṃ <hi rend="bold">ajjhattikabāhiravisesato</hi> manasikāro vutto. Sajātisaṅgahādiko dhātusaṅgahavisesopi pariggahitabboti dassetuṃ <hi rend="bold">saṅgahato</hi> manasikāro vutto. Sandhāraṇādīhi yathāsakakiccehi aññamaññūpatthambhabhāvatopi dhātuyo pariggahetabbāti dassetuṃ <hi rend="bold">paccayato</hi> manasikāro vutto. Abyāpāranayato dhātuyo pariggahetabbāti dassetuṃ <hi rend="bold">asamannāhārato</hi> manasikāro vutto. Attano paccayadhammavisesato, paccayabhāvavisesato ca dhātuyo pariggahetabbāti dassetuṃ <hi rend="bold">paccayavibhāgato</hi> manasikāro vuttoti evametesaṃ terasannaṃ ākārānaṃ pariggahe kāraṇaṃ veditabbaṃ. <hi rend="bold">Ākārehī</hi>ti pakārehi, kāraṇehi vā.</p>

<p rend="bodytext" n="347"><hi rend="paranum">347</hi><hi rend="dot">.</hi> Tattha <hi rend="bold">patthaṭattā</hi>ti puthuttā, tena puthubhāvato puthuvī, puthuvī eva pathavīti niruttinayena saddatthamāha. Patthanaṭṭhena vā pathavī, patiṭṭhābhāvena patthāyati upatiṭṭhatīti attho. <hi rend="bold">‘‘Appotī’’</hi>ti padassa attho heṭṭhā vutto eva. <hi rend="bold">Āpīyatī</hi>ti sosīyati, pivīyatīti keci. ‘‘Ayaṃ panattho sasambhārāpe yujjatī’’ti vadanti, lakkhaṇāpepi yujjateva. Sopi hi pharusapācanavisosanākārena sesabhūtattayena pīyamāno viya pavattatīti. <hi rend="bold">Appāyatī</hi>ti brūheti. Paribrūhanarasā hi āpodhātu. <hi rend="bold">Tejatī</hi>ti niseti, tikkhabhāvena sesabhūtattayaṃ usmāpayatīti attho. <hi rend="bold">Vāyatī</hi>ti samīreti, desantaruppattihetubhāvena bhūtasaṅghātaṃ gametīti attho.</p>

<p rend="bodytext">Evaṃ tāva visesato vacanatthaṃ vatvā idāni sāmaññato vattuṃ <hi rend="bold">‘‘avisesena panā’’</hi>tiādi vuttaṃ. <hi rend="bold">Salakkhaṇadhāraṇato</hi>ti yathā titthiyaparikappito ‘‘pakati attā’’ti evamādiko sabhāvato natthi, na evametā. Etā pana salakkhaṇaṃ sabhāvaṃ dhārentīti dhātuyo. <hi rend="bold">Dukkhādānato</hi>ti <pb ed="M" n="1.0445" /> dukkhassa vidahanato. Etā hi dhātuyo kāraṇabhāvena vavatthitā hutvā ayalohādidhātuyo viya ayalohādiṃ anekappakāraṃ saṃsāradukkhaṃ vidahanti. <hi rend="bold">Dukkhādhānato</hi>ti anappakassa dukkhassa vidhānamattato avasavattanato, taṃ vā dukkhaṃ etāhi kāraṇabhūtāhi sattehi anuvidhīyati, tathāvihitañca taṃ etāsveva dhīyati ṭhapīyatīti evaṃ dukkhādhānato, dhātuyo. Apica ‘‘nijjīvaṭṭho dhātuṭṭho’’ti vuttovāyamattho. Tathā hi bhagavā ‘‘chadhāturoyaṃ bhikkhu puriso’’tiādīsu (ma. ni. 3.343-345) jīvasaññāsamūhananatthaṃ dhātudesanaṃ akāsīti. Iti vacanatthamukhenapi asādhāraṇato, sādhāraṇato ca dhātūnaṃ sarasalakkhaṇameva vibhāvīyatīti āha <hi rend="bold">‘‘evaṃ visesasāmaññavasena vacanatthato manasi kātabbā’’</hi>ti. Manasikāro pana vacanatthamukhena dhātuyo pariggahetvā ṭhitassa heṭṭhā vuttanayeneva veditabbo.</p>

<p rend="bodytext" n="348"><hi rend="paranum">348</hi><hi rend="dot">.</hi><hi rend="bold">Ākārehī</hi>ti <pb ed="V" n="1.0417" /> pakārehi. Atha vā ākarīyanti dissanti ettha dhātuyoti ākārā, koṭṭhāsā. <hi rend="bold">Aṭṭhadhammasamodhānā</hi>ti yathāvuttānaṃ paccayavisesena visiṭṭharūpānaṃ vaṇṇādīnaṃ aṭṭhannaṃ dhammānaṃ samavadhānato sannivesavisesavasena sahāvaṭṭhānato taṃ upādāya. <hi rend="bold">Kesāti sammuti</hi> samaññāmattaṃ hoti. <hi rend="bold">Tesaṃyeva vinibbhogā</hi>ti tesaṃyeva vaṇṇādīnaṃ vinibbhujanato. Yathā hi vaṇṇādayo aṭṭha dhammā paññāya vinibbhujjamānā aññamaññabyatirekena paramatthato upalabbhanti, na evaṃ vaṇṇādibyatirekena paramatthato kesā upalabbhanti. Tasmā ye ca dhamme samudite upādāya ‘‘kesā’’ti sammuti, tesu visuṃ visuṃ katesu natthi ‘‘kesā’’ti sammuti, vohāramattanti attho.</p>

<p rend="bodytext"><hi rend="bold">‘‘Aṭṭhadhammakalāpamattamevā’’</hi>ti idaṃ kesapaññattiyā upādāyabhūte vaṇṇādike ekattena gahetvā vuttaṃ, na tesaṃ aṭṭhadhammamattabhāvato. <hi rend="bold">Kammasamuṭṭhāno koṭṭhāso</hi>ti kesesu tāva kesamūlaṃ, evaṃ lomādīsupi yathārahaṃ veditabbaṃ. <hi rend="bold">Dasadhammakalāpopī</hi>ti ettha asitādiparipācako tejokoṭṭhāso navadhammakalāpopīti vattabbo. Yadime kesādikoṭṭhāsā yathārahaṃ aṭṭhanavadasadhammasamūhabhūtā <pb ed="M" n="1.0446" />, atha kasmā pathavīādidhātumattato manasi karīyantīti āha <hi rend="bold">‘‘ussadavasena panā’’</hi>tiādi. Yasmā ayaṃ dhātumanasikāro yāvadeva sattasaññāsamugghāṭanattho, dhammavinibbhogo ca sātisayaṃ sattasaññāsamugghāṭāya saṃvattati, tasmā koṭṭhāsesu evaṃ dhammavibhāgo veditabbo. Ettha hi udariyaṃ karīsaṃ pubbo muttañca utusamuṭṭhānā, asitādiparipācakatejo kammasamuṭṭhāno, assāsapassāsavāto cittasamuṭṭhānoti cha ekasamuṭṭhānā, sedoassu kheḷo siṅghāṇikāti cattāro utucittavasena dvisamuṭṭhānā, sesā dvattiṃsa catusamuṭṭhānā.</p>

<p rend="bodytext">Tesu asitādiparipācake tejokoṭṭhāse eko kalāpo jīvitanavako, aññesu ekasamuṭṭhānesu utusamuṭṭhāno, cittasamuṭṭhāno vā ekeko aṭṭhako, dvisamuṭṭhānesu utucittavasena dve dve aṭṭhakā, catusamuṭṭhānesu utucittāhārasamuṭṭhānā tayo tayo aṭṭhakā, utucittasamuṭṭhānesu saddanavakā, aṭṭhasu tejovāyokoṭṭhāsesu aṭṭha jīvitanavakā, sesesu catuvīsatiyā koṭṭhāsesu kāyabhāvadasakadvayasahitā, cakkhādisaññitesu maṃsakoṭṭhāsesu cakkhusotaghānajivhāvatthudasakasahitā cāti paripuṇṇāyatanake rūpakāye bhedaṃ anāmasitvā ekattavasena gayhamānā sattacattālīsādhikasatarūpakalāpā rūpavibhāgato sādhikaṃ diyaḍḍharūpasahassaṃ hoti, koṭṭhāsānaṃ pana avayavavibhāgena tadavayavakalāpānaṃ bhede gayhamāne rūpadhammānaṃ asaṅkhyeyyabhedatā veditabbā <pb ed="V" n="1.0418" />. Evaṃ dhammavibhāgato anekabhedabhinnāpi ime dvācattālīsa koṭṭhāsā ussadaggahaṇena catudhātuvaseneva vavatthapetabbā. Tenāha <hi rend="bold">‘‘ussadavasena pana…pe… manasi kātabbā’’</hi>ti. Tattha manasikāravidhi vuttanayeneva veditabbo.</p>

<p rend="bodytext" n="349"><hi rend="paranum">349</hi><hi rend="dot">.</hi><hi rend="bold">Majjhimena pamāṇenā</hi>ti ārohapariṇāhehi majjhimasarīre labbhamānena majjhimena parimāṇena. <hi rend="bold">Pariggayhamānā</hi>ti paññāya paritakketvā gayhamānā. <hi rend="bold">Paramāṇubhedasañcuṇṇā</hi>ti ettha yathā ‘‘aṅgulassa aṭṭhamo bhāgo yavo, yavassa aṭṭhamo bhāgo ūkā, ūkāya <pb ed="M" n="1.0447" /> aṭṭhamo bhāgo likkhā, likkhāya aṭṭhamo bhāgo rathareṇu, rathareṇussa aṭṭhamo bhāgo tajjārī, tajjāriyā aṭṭhamo bhāgo aṇu, evaṃ aṇuno aṭṭhamo bhāgo paramāṇu nāmā’’ti keci. <hi rend="bold">Aṭṭhakathāyaṃ</hi> (vibha. aṭṭha. 515) pana ‘‘sattadhaññamāsappamāṇaṃ ekaṃ aṅgulaṃ, sattaūkāpamāṇo eko dhaññamāso, sattalikkhāpamāṇā ekā ūkā, chattiṃsarathareṇuppamāṇā ekā likkhā, chattiṃsatajjārippamāṇo eko rathareṇu, chattiṃsaaṇuppamāṇā ekā tajjārī, chattiṃsaparamāṇuppamāṇo eko aṇū’’ti vuttaṃ. Tasmā aṇuno chattiṃsatimabhāgamatto paramāṇu nāma ākāsakoṭṭhāsiko maṃsacakkhussa agocaro dibbacakkhusseva gocarabhūto. Taṃ sandhāyāha <hi rend="bold">‘‘paramāṇubhedasañcuṇṇā’’</hi>ti, yathāvuttaparamāṇuppabhedena cuṇṇavicuṇṇabhūtā. <hi rend="bold">Sukhumarajabhūtā</hi>ti tatoyeva ativiya sukhumarajabhāvaṃ gatā.</p>

<p rend="bodytext"><hi rend="bold">Doṇamattā siyā</hi>ti soḷasa nāḷimattā. Idhāpi ‘‘majjhimena pamāṇenā’’ti ānetvā sambandhitabbaṃ. Tena ‘‘pakatiyā catumuṭṭhikaṃ kuḍuvaṃ, catukuḍuvaṃ nāḷi, tāya nāḷiyā soḷasa nāḷiyo doṇaṃ, taṃ pana magadhanāḷiyā dvādasa nāḷiyo hontī’’ti vadanti. <hi rend="bold">Saṅgahitā</hi>ti yathā na vippakirati, evaṃ ābandhanavasena sampiṇḍitvā gahitā. <hi rend="bold">Anupālitā</hi>ti yathā paggharaṇasabhāvāya āpodhātuyā vasena kilinnabhāvaṃ, picchilabhāvaṃ vā nāpajjati, evaṃ anurakkhitā. <hi rend="bold">Vitthambhitā</hi>ti saṅghātavāyunā ativiya vitthambhanaṃ pāpitā. <hi rend="bold">Na vikirati na viddhaṃsatī</hi>ti sukhumarajabhūtāpi pathavīdhātu ābandhanaparipācanasamudīraṇakiccāhi āpotejovāyodhātūhi laddhapaccayā sinehena temitā tejasā paripakkā vāyunā vitthambhanaṃ pāpitā piṭṭhacuṇṇā viya na ito cito ca vikirati na viddhaṃsati, atha kho piṇḍitā ghanabhūtā hutvā nānappakārena gahetabbataṃ āpajjati. Tenāha <hi rend="bold">‘‘avikiriyamānā’’</hi>tiādi. Tattha <hi rend="bold">vikappa</hi>nti vibhāgaṃ. Yadipi tejovāyodhātuyopi saviggahā rūpadhammabhāvato, yādiso pana ghanabhāvo pathavīāpodhātūsu labbhati <pb ed="V" n="1.0419" />, na tādiso tejovāyodhātūsu labbhatīti meyyabhāvābhāvato tattha cuṇṇabhedo na uddhaṭo. Tathā hi sasambhāratejovāyūsupi meyyabhāvo na labbhateva.</p>

<p rend="bodytext"><hi rend="bold">Yūsagatā</hi>ti <pb ed="M" n="1.0448" /> yūsabhāvaṃ dravabhāvaṃ gatā. Tato eva <hi rend="bold">ābandhanākārabhūtā. Na paggharatī</hi>ti na ogaḷati. <hi rend="bold">Na parissavatī</hi>ti na vissandati. <hi rend="bold">Pīṇitapīṇitabhāvaṃ dassetī</hi>ti āpodhātuyā brūhanarasatāya vuttaṃ.</p>

<p rend="bodytext"><hi rend="bold">Usumākārabhūtā</hi>ti etena kāye pākatikausmāpi gahaṇīsaṅkhātāya tassāyeva tejodhātuyā vasena hotīti dasseti. <hi rend="bold">Paripācetī</hi>ti santejeti. Sā hi yathābhuttassa āhārassa sammā pariṇāmanena rasādisampattiyā hetubhāvaṃ gacchantī imaṃ kāyaṃ paripāceti santejetīti vuccati. Tenevāha <hi rend="bold">‘‘na pūtibhāvaṃ dassetī’’</hi>ti. Kammūpanissayāya, cittappasādahetukāya ca sarīre vaṇṇasampadāya tejodhātu visesapaccayo, pageva utuāhārasamuṭṭhānāya rūpasampattiyā yathāvuttatejodhātūti āha <hi rend="bold">‘‘vaṇṇasampattiñcassa āvahatī’’</hi>ti.</p>

<p rend="bodytext"><hi rend="bold">Samudīraṇavitthambhanalakkhaṇā</hi>ti ettha <hi rend="bold">samudīraṇaṃ</hi> anupellanaṃ, visosananti keci. <hi rend="bold">Vitthambhanaṃ</hi> sesabhūtattayassa thambhitattāpādanaṃ, uppīlananti eke. <hi rend="bold">Tāyā</hi>ti vitthambhanalakkhaṇāya vāyodhātuyā. <hi rend="bold">Aparāyā</hi>ti samudīraṇalakkhaṇāya. Sā hi pellanasabhāvā. Tenāha <hi rend="bold">‘‘samabbhāhato’’</hi>ti. Samabbhāhanañca rūpakalāpassa desantaruppattiyā hetubhāvo. <hi rend="bold">Avaghaṭṭanaṃ</hi> āsannataruppattiyā. <hi rend="bold">Lāḷetī</hi>ti parivatteti. Idāni yadatthaṃ cuṇṇato manasikāro āgato, taṃ nigamanavasena dassetuṃ <hi rend="bold">‘‘evameta’’</hi>ntiādi vuttaṃ. Tattha <hi rend="bold">dhātuyanta</hi>nti suttena viya yantarūpakaṃ asatipi kattubhūte attani cittavasena dhātumayaṃ yantaṃ pavattati, idhāpi manasikāravidhi vuttanayeneva veditabbo.</p>

<p rend="bodytext" n="350"><hi rend="paranum">350</hi><hi rend="dot">.</hi> Yadipi catunnaṃ dhātūnaṃ lakkhaṇādayo heṭṭhā tattha tattha vuttā eva, tathāpi te anavasesato dassetvā visuṃ kammaṭṭhānapariggahavidhiṃ dassetuṃ <hi rend="bold">‘‘lakkhaṇādito’’</hi>tiādi āraddhaṃ. Tattha lakkhīyati etenāti lakkhaṇaṃ, kakkhaḷattaṃ lakkhaṇametissāti <hi rend="bold">kakkhaḷattalakkhaṇā</hi>. Nanu ca kakkhaḷattameva pathavīdhātūti? Saccametaṃ, tathāpi viññātāviññātasaddatthatāvasena abhinnepi dhamme kappanāsiddhena bhedena evaṃ niddeso kato. Evaṃ hi atthavisesāvabodho hotīti. Atha vā <pb ed="V" n="1.0420" /> lakkhīyatīti <pb ed="M" n="1.0449" /> lakkhaṇaṃ, kakkhaḷattaṃ hutvā lakkhiyamānā dhātu kakkhaḷattalakkhaṇāti evamettha attho daṭṭhabbo. Sesāsupi eseva nayo. <hi rend="bold">Patiṭṭhānarasā</hi>ti sahajātadhammānaṃ patiṭṭhābhāvakiccā. Tato eva nesaṃ sampaṭicchanākārena ñāṇassa paccupatiṭṭhatīti <hi rend="bold">sampaṭicchanapaccupaṭṭhānā</hi>. Padaṭṭhānaṃ panettha aññadhammatāya na uddhaṭaṃ, sādhāraṇabhāvasabbhāvato vā dūrakāraṇaṃ viya. Yathā vā dhammuddesavāravaṇṇanādīsu rasādinā aññesaṃ paccayabhāvaṃ dassetvā paccayavantatādassanatthaṃ padaṭṭhānaṃ uddhaṭaṃ, na evamidha. Idha pana dhātūnaṃ anaññasādhāraṇavisesavibhāvanaparāya codanāya aññadhammabhūtaṃ padaṭṭhānaṃ na uddhaṭanti daṭṭhabbaṃ. <hi rend="bold">Brūhanarasā</hi>ti sahajātadhammānaṃ vaḍḍhanakiccā. Tathā hi sā nesaṃ pīṇitabhāvaṃ dassetīti vuccati. <hi rend="bold">Saṅgahapaccupaṭṭhānā</hi>ti bāhiraudakaṃ viya nhānīyacuṇṇassa sahajātadhammānaṃ saṅgahaṇapaccupaṭṭhānā. <hi rend="bold">Maddavānuppadānapaccupaṭṭhānā</hi>ti bāhiraggi viya jatulohādīnaṃ sahajātadhammānaṃ mudubhāvānuppadānapaccupaṭṭhānā. <hi rend="bold">Abhinīhāro</hi> bhūtasaṅghāṭassa desantaruppattihetubhāvo, nīharaṇaṃ vā bījato aṅkurassa viya.</p>

<p rend="bodytext" n="351"><hi rend="paranum">351</hi><hi rend="dot">.</hi><hi rend="bold">Utusamuṭṭhānāva</hi> kammādivasena anuppattito. <hi rend="bold">Utucittasamuṭṭhānā</hi> kadāci ututo, kadāci cittato uppajjanato. <hi rend="bold">Avasesā</hi>ti vuttāvasesā kesādayo catuvīsati, ādito tayo tejokoṭṭhāsā, pañca vāyokoṭṭhāsā cāti dvattiṃsa. <hi rend="bold">Sabbepī</hi>ti te sabbepi kammādivasena uppajjanato <hi rend="bold">catusamuṭṭhānā</hi>. Kesādīnampi hi maṃsato avimuttabhāgo kammāhāracittasamuṭṭhānova hotīti.</p>

<p rend="bodytext" n="352"><hi rend="paranum">352</hi><hi rend="dot">.</hi><hi rend="bold">Nānattekattato</hi>ti visesasāmaññato. Dhammānaṃ hi aññamaññaṃ visadisatā nānattaṃ, samānatā ekattaṃ. <hi rend="bold">Sabbāsampī</hi>ti catunnampi. <hi rend="bold">Salakkhaṇādito</hi>ti sakaṃ lakkhaṇaṃ salakkhaṇaṃ, tato salakkhaṇādito. <hi rend="bold">Ādi</hi>-saddena rasapaccupaṭṭhānānaṃ viya mudusaṇhapharusabhāvādīnampi saṅgaho daṭṭhabbo. <hi rend="bold">‘‘Kammasamuṭṭhānādivasena nānattabhūtāna’’</hi>nti kasmā vuttaṃ, nanu kammasamuṭṭhānādivasena catunnaṃ dhātūnaṃ ekattaṃ hoti sādhāraṇattāti? Na, ‘‘aññā eva dhātuyo kammasamuṭṭhānā, aññā utuādisamuṭṭhānā’’tiādikaṃ bhedaṃ sandhāya tathā vacanato. <hi rend="bold">Etāsaṃ</hi> dhātūnaṃ. <hi rend="bold">Ruppanalakkhaṇaṃ</hi> ruppanasabhāvaṃ. Kimpanetaṃ ruppanaṃ nāma? Yā sītādivirodhipaccayasannipāte visadisuppatti, tasmiṃ vā sati yo vijjamānasseva visadisuppattiyā <pb ed="M" n="1.0450" /> hetubhāvo, taṃ ruppanaṃ. <hi rend="bold">Anatītattā</hi>ti apariccajanato.</p>

<p rend="bodytext"><hi rend="bold">Mahantapātubhāvo</hi><pb ed="V" n="1.0421" /> cettha sasambhāradhātuvasena veditabbo, tathā <hi rend="bold">mahāvikāratā</hi> mahābhūtasāmaññalakkhaṇadhātuvasena, <hi rend="bold">mahāparihāratā, mahattavijjamānatā</hi> ca ubhayavasenāti. Bhūtasaddāpekkhāya <hi rend="bold">‘‘etānī’’</hi>ti napuṃsakaniddeso. <hi rend="bold">Mahantāni pātubhūtāni</hi> anekasatasahassa rūpakalāpasaṅghāṭatāya samūhavasena, santativasena ca aparimitaparimāṇānaṃ, anekayojanāyāmavitthārānañca uppajjanato. <hi rend="bold">Cattāri nahutānī</hi>ti cattāri dasasahassāni. <hi rend="bold">Devadānavādīnaṃ</hi> tigāvutādisarīravasena mahantāni pātubhūtāni.</p>

<p rend="bodytext">Tatthāyaṃ vacanattho – mahantāni bhūtāni jātāni nibbattānīti <hi rend="bold">mahābhūtānī</hi>ti. Anekābhūtavisesadassanena, anekabbhutadassanena ca anekacchariyadassanavasena mahanto abbhuto, mahantāni vā abhūtāni etthāti <hi rend="bold">mahābhūto,</hi> māyākāro. Yakkhādayo jātivaseneva mahantā bhūtāti <hi rend="bold">mahābhūtā,</hi> niruḷho vā ayaṃ tesu mahābhūtasaddo daṭṭhabbo. Pathavīādayo pana vañcakatāya, aniddisitabbaṭṭhānatāya ca mahābhūtā viya <hi rend="bold">mahābhūtā</hi>. Bhūtasaddassa ubhayaliṅgatāya napuṃsakatā katā. Tattha <hi rend="bold">vañcakatā</hi> sayaṃ anīlādisabhāvāni hutvā nīlādisabhāvassa upaṭṭhāpanaṃ, anitthipurisādisabhāvāneva ca hutvā itthipurisādiākārassa upaṭṭhāpanaṃ. Tathā aññamaññassa anto, bahi ca aṭṭhitānaṃyeva aññamaññaṃ nissāya avaṭṭhānato <hi rend="bold">aniddisitabbaṭṭhānatā</hi>. Yadi hi imā dhātuyo aññamaññassa anto ṭhitā, na sakiccakarā siyuṃ aññamaññānuppavesanato, atha bahi ṭhitā vinibbhuttā siyuṃ. Tathā sati avinibbhuttavādo hāyeyya, tasmā na niddisitabbaṭṭhānā. Evaṃ santepi patiṭṭhānādinā yathāsakaṃ kiccavisesena sesānaṃ tiṇṇaṃ tiṇṇaṃ upakārikā honti, yena sahajātādinā paccayena paccayā honti. Tenāha <hi rend="bold">‘‘na ca aññamaññaṃ nissāya na tiṭṭhantī’’</hi>ti. <hi rend="bold">Manāpehī</hi>ti manoharehi cāturiyavantehi. <hi rend="bold">Vaṇṇasaṇṭhānavikkhepehī</hi>ti kāḷasāmatādivaṇṇehi, puthulavivarakisatādisaṇṭhānehi, hatthabhamukādivikkhepehi ca. <hi rend="bold">Sarasalakkhaṇa</hi>nti sabhāvabhūtaṃ lakkhaṇaṃ, sakiccakaṃ vā sabhāvaṃ.</p>

<p rend="bodytext"><hi rend="bold">Mahāparihārato</hi>ti <pb ed="M" n="1.0451" /> ettha vacanatthaṃ vadanto āha <hi rend="bold">‘‘mahantehi…pe… bhūtāni, mahāparihārāni vā bhūtānī’’</hi>ti. Tattha pacchimatthe purimapade uttarapadassa parihāra-saddassa lopaṃ katvā <hi rend="bold">‘‘mahābhūtānī’’</hi>ti vuttaṃ.</p>

<p rend="bodytext"><hi rend="bold">Tathā hī</hi>ti tato eva vikārassa mahantattā evāti taṃ vikāraṃ dassetuṃ <hi rend="bold">‘‘bhūmito’’</hi>tiādi <pb ed="V" n="1.0422" /> vuttaṃ. Tattha <hi rend="bold">accimato</hi>ti aggissa. Koṭisatasahassaṃ ekaṃ <hi rend="bold">koṭisatasahassekaṃ cakkavāḷa</hi>nti taṃ sabbaṃ āṇākhettabhāvena ekaṃ katvā vadati. <hi rend="bold">Vilīyatī</hi>ti vipattikarameghābhivuṭṭhena khārudakena lavaṇaṃ viya vilayaṃ gacchati viddhaṃsati. <hi rend="bold">Kupitenā</hi>ti khubhitena. <hi rend="bold">Vikīratī</hi>ti vidhamati viddhaṃsati.</p>

<p rend="bodytext">Anupādinnesu vikāramahattaṃ dassetvā upādinnesu dassento <hi rend="bold">‘‘patthaddho’’</hi>tiādimāha. Tattha <hi rend="bold">kaṭṭhamukhena vā</hi>ti <hi rend="bold">vā</hi>-saddo upamattho. Yathā kaṭṭhamukhena sappena ḍaṭṭho patthaddho hoti, evaṃ pathavīdhātuppakopena so kāyo kaṭṭhamukheva hoti, kaṭṭhamukhamukhagato viya patthaddho hotīti attho. Atha vā <hi rend="bold">vā</hi>-saddo avadhāraṇattho. So ‘‘pathavīdhātuppakopena vā’’ti evaṃ ānetvā sambandhitabbo. Ayañhettha attho – kaṭṭhamukhena ḍaṭṭhopi kāyo pathavīdhātuppakopeneva patthaddho hoti, tasmā pathavīdhātuyā aviyutto so kāyo sabbadā kaṭṭhamukhamukhagato viya hotīti. <hi rend="bold">Vā</hi>-saddo vā aniyamattho, tatrāyamattho – kaṭṭhamukhena ḍaṭṭho kāyo patthaddho hoti vā, na vā hoti mantāgadavasena, pathavīdhātuppakopena pana mantāgadarahito so kāyo kaṭṭhamukhamukhagato viya hoti ekantapatthaddhoti.</p>

<p rend="bodytext"><hi rend="bold">Pūtiyo</hi>ti kuthito. <hi rend="bold">Santatto</hi>ti sabbaso tatto samuppannadāho. <hi rend="bold">Sañchinno</hi>ti samantato chinno paramāṇubhedasañcuṇṇo āyasmato upasenattherassa sarīraṃ viya. <hi rend="bold">Mahāvikārāni bhūtānī</hi>ti mahāvikāravantāni bhūtāni mahābhūtānīti purimapade uttarapadalopena niddeso daṭṭhabbo. <hi rend="bold">‘‘Pathavī’’</hi>tiādinā sabbalokassa pākaṭānipi vipallāsaṃ muñcitvā yathāsabhāvato pariggaṇhane mahantena vāyāmena vinā na pariggaṇhantīti duviññeyyasabhāvattā ‘‘mahantānī’’ti vuccanti. Tāni hi suviññeyyāni. ‘‘Amahantānī’’ti mantvā ṭhitā tesaṃ duppariggahataṃ disvā <pb ed="M" n="1.0452" /> ‘‘aho mahantāni etānī’’ti jānātīti mahābhūtekadesatādīhi vā kāraṇehi <hi rend="bold">mahābhūtāni</hi>. Etā hi dhātuyo mahābhūtekadesato, mahābhūtasāmaññato, mahābhūtasannissayato, mahābhūtabhāvato, mahābhūtapariyosānato cāti imehipi kāraṇehi <hi rend="bold">‘‘mahābhūtānī’’</hi>ti vuccanti.</p>

<p rend="bodytext">Tattha <hi rend="bold">mahābhūtekadesato</hi>ti ‘‘bhūtamidanti, bhikkhave, samanupassathā’’tiādīsu (ma. ni. 1.401) hi avisesena khandhapañcakaṃ ‘‘bhūta’’nti vuccati. Tattha yadidaṃ kāmabhave, rūpabhave, pañcavokārabhave, ekacce ca saññībhave pavattaṃ khandhapañcakaṃ, taṃ mahāvisayatāya ‘‘mahābhūta’’nti <pb ed="V" n="1.0423" /> vattabbataṃ arahati. Pathavīādayo pana catasso dhātuyo tassa mahābhūtassa ekadesabhūtā ‘‘mahābhūtā’’ti vuccanti. Samudāyesu hi pavattavohārā avayavesupi dissanti yathā ‘‘samuddo diṭṭho, paṭo daḍḍho’’ti ca. <hi rend="bold">Mahābhūtasamaññato</hi>ti tadadhīnavuttitāya bhavanti ettha upādārūpānīti bhūtāni, pathavīādayo catasso dhātuyo. Sā panāyametāsu bhūtasamaññā anaññatthavuttitāya upādārūpānaṃ aviparītaṭṭhā, lokassa cetā bahūpakārā, cakkhusamuddādīnaṃ nissayabhūtā cāti mahantāni bhūtānīti samaññāyiṃsu. <hi rend="bold">Mahābhūtasannissayato</hi>ti mahantānaṃ mahānubhāvānaṃ mahāsammatamandhātuppabhutīnaṃ raññaṃ, sakkādīnaṃ devānaṃ, vepacittiādīnaṃ asurānaṃ, mahābrahmādīnaṃ brahmānaṃ, guṇato vā mahantānaṃ buddhānaṃ, paccekabuddhānaṃ, sāvakānaṃ upādāyupādāya vā sabbesampi bhūtānaṃ sattānaṃ nissayabhūtatāya mahantā bhūtā etesūti mahābhūtā. Cātumahābhūtiko hi nesaṃ kāyoti. <hi rend="bold">Mahābhūtabhāvato</hi>ti bahubhūtabhāvato. Ayaṃ hi <hi rend="bold">mahā</hi>-saddo ‘‘mahājano sannipatito’’tiādīsu bahubhāve dissati. Pathavīādayo ca dhātuyo ekasmimpi attabhāve aparimeyyappabhedā pavattanti. Tasmā mahantā bahū anekasatasahassappabhedā bhūtāti mahābhūtā. <hi rend="bold">Mahābhūtapariyosānato</hi>ti mahābhūtassa vasena pariyosānappattito.</p>

<p rend="gatha1">‘‘Kālo ghasati bhūtāni, sabbāneva sahattanā;</p>

<p rend="gathalast">Yo ca kālaghaso bhūto, sa bhūtapacaniṃ pacī’’ti. (jā. 1.2.190) –</p>

<p rend="unindented">Hi <pb ed="M" n="1.0453" /> evamādīsu khīṇāsavo ‘‘bhūto’’ti vutto. So hi ucchinnabhavanettikatāya āyatiṃ appaṭisandhikattā ekantato ‘‘bhūto’’ti vuccati, na itare, bhavissantīti vohāraṃ anatītattā. Bhūto eva idha pūjāvasena ‘‘mahābhūto’’ti vutto yathā ‘‘mahākhīṇāsavo, mahāmoggallāno’’ti ca. Imāsañca dhātūnaṃ anādimati saṃsāre pabandhavasena pavattamānānaṃ yathāvuttassa mahābhūtasseva santāne pariyosānappatti, nāññatra. Tasmā mahābhūte bhūtā pariyosānaṃ pattāti mahābhūtā purimapade bhūta-saddassa lopaṃ katvā. Evametā dhātuyo mahābhūtekadesatādīhi mahābhūtāti veditabbā. Pathavīādīnaṃ kakkhaḷapaggharaṇādivisesalakkhaṇasamaṅgitā apariccattadhātulakkhaṇānaṃyevāti āha <hi rend="bold">‘‘dhātulakkhaṇaṃ anatītattā’’</hi>ti. Na hi sāmaññapariccāgena viseso, visesanirapekkhaṃ vā sāmaññaṃ pavattati. Tathā hi vadanti –</p>

<p rend="gatha1">‘‘Tamatthāpekkhato <pb ed="V" n="1.0424" /> bhedaṃ, sasāmaññaṃ jahāti no;</p>

<p rend="gathalast">Gaṇhāti saṃsayuppādā, samevekatthakaṃ dvaya’’nti.</p>

<p rend="bodytext"><hi rend="bold">Salakkhaṇadhāraṇena cā</hi>ti yena salakkhaṇadhāraṇena ‘‘dhātuyo’’ti vuccanti, teneva <hi rend="bold">‘‘dhammā’’</hi>tipi vuccanti ubhayathāpi nissattanijjīvatāya eva vibhāvanato. Tenevāha – ‘‘chadhāturoyaṃ bhikkhu puriso, dhammesu dhammānupassī viharatī’’ti ca. Arūpānaṃ khaṇato rūpānaṃ khaṇassa nātiittaratāyāha <hi rend="bold">‘‘attano khaṇānurūpa’’</hi>nti. <hi rend="bold">Dharaṇenā</hi>ti ṭhānena, pavattanenāti attho. <hi rend="bold">Khayaṭṭhenā</hi>ti khaṇabhaṅgutāya. <hi rend="bold">Bhayaṭṭhenā</hi>ti udayavayapaṭipīḷanādinā sappaṭibhayatāya. <hi rend="bold">Asārakaṭṭhenā</hi>ti attasāravirahena.</p>

<p rend="bodytext" n="353"><hi rend="paranum">353</hi><hi rend="dot">.</hi><hi rend="bold">Sahuppannāva etā</hi>ti etā catasso dhātuyo saha uppannāva saha pavattamānāva samānakāle labbhamānāpi avakaṃsato <hi rend="bold">sabbapariyantime</hi> utucittāhārasamuṭṭhānesu suddhaṭṭhake, kammajesu jīvitanavaketi ekekasmiṃ <hi rend="bold">suddhaṭṭhakādikalāpepi padesena avinibbhuttā</hi> visuṃ visuṃ aniddisitabbaṭṭhānatāya. Yattha hi tissannaṃ dhātūnaṃ patiṭṭhāvasena <pb ed="M" n="1.0454" /> pathavī, tattheva tassā ābandhanaparipācanasamudīraṇavasena itarā. Esa nayo sesāsupi.</p>

<p rend="bodytext" n="354"><hi rend="paranum">354</hi><hi rend="dot">.</hi><hi rend="bold">Purimā dve garukattā sabhāgā</hi> aññamaññanti adhippāyo. Ettha ca nanu pathaviyāpi lahubhāvo atthi. Tathā hi sā ‘‘kakkhaḷaṃ mudukaṃ saṇhaṃ pharusaṃ garukaṃ lahuka’’nti niddiṭṭhā, āpepi lahubhāvo labbhatevāti? Na, nippariyāyagarubhāvassa adhippetattā. Garubhāvo eva hi pathavīdhātuyā garutaraṃ upādāya lahubhāvoti pariyāyena vutto sītabhāvo viya tejodhātuyā. Yadi evaṃ rūpassa lahutāti kathaṃ? Ayampi vuttanayā eva lahutākāraṃ upādāya labbhanato. Na hi paricchedavikāralakkhaṇāni paramatthato labbhanti nipphannarūpānaṃ avatthāvisesasabhāvato. Tasmā paramatthasiddhaṃ garubhāvaṃ sandhāya vuttaṃ ‘‘purimā dve garukattā sabhāgā’’ti. <hi rend="bold">‘‘Tathā’’</hi>ti padena ‘‘sabhāgā’’ti imamatthaṃ upasaṃharati. <hi rend="bold">‘‘Dve’’</hi>ti pana idaṃ yathā ‘‘purimā’’ti ettha, evaṃ ‘‘pacchimā’’ti etthāpi ānetvā sambandhitabbaṃ. <hi rend="bold">Visabhāgā</hi> garukalahukabhāvatoti adhippāyo. Yathā ca garukalahukabhāvehi, evaṃ peyyabhāvāpeyyabhāvehi ca sabhāgavisabhāgatā yojetabbā.</p>

<p rend="bodytext" n="355"><hi rend="paranum">355</hi><hi rend="dot">.</hi><hi rend="bold">Ajjhattikā</hi><pb ed="V" n="1.0425" /> heṭṭhā vuttaajjhattikā, sattasantānapariyāpannāti attho. <hi rend="bold">Viññāṇavatthu viññattiindriyāna</hi>nti cakkhādīnaṃ channaṃ viññāṇavatthūnaṃ, dvinnaṃ viññattīnaṃ, itthipurisindriyajīvitindriyānañca. Ye pana ‘‘viññāṇavatthūti hadayavatthu gahita’’nti vadanti, tesaṃ indriya-ggahaṇena aṭṭhannampi rūpindriyānaṃ gahaṇaṃ veditabbaṃ. <hi rend="bold">‘‘Vuttaviparītappakārā’’</hi>ti idaṃ bāhirānaṃ dhātūnaṃ yathā sabbaso viññāṇavatthuviññattiindriyānaṃ anissayatā ca iriyāpathaviraho ca vuttavipariyāyo, evaṃ catusamuṭṭhānatāpīti katvā vuttaṃ, na lakkhaṇarūpassa viya kutocipi samuṭṭhānassa abhāvato utusamuṭṭhānatāya tāsaṃ. Lahutādinissayatāpi ajjhattikānaṃ dhātūnaṃ vattabbā, na vā vattabbā. Viññatti-ggahaṇaṃ hi lakkhaṇanti.</p>

<p rend="bodytext" n="356"><hi rend="paranum">356</hi><hi rend="dot">.</hi><hi rend="bold">Itarāhī</hi>ti āpotejovāyudhātūhi. <hi rend="bold">Ekasaṅgahā</hi>ti sajātisaṅgahena ekasaṅgahā. Samānajātiyānaṃ hi saṅgaho sahajātisaṅgaho. Tenāha <hi rend="bold">‘‘samuṭṭhānanānattābhāvato’’</hi>ti.</p>

<p rend="bodytext" n="357"><hi rend="paranum">357</hi><hi rend="dot">.</hi><hi rend="bold">Tiṇṇaṃ</hi><pb ed="M" n="1.0455" /><hi rend="bold">mahābhūtānaṃ patiṭṭhā hutvā paccayo hotī</hi>ti yehi mahābhūtehi sampiṇḍanavasena saṅgahitā, paripācanavasena anupālitā, samudīraṇavasena vitthambhitā ca, tesaṃ attanā sahajātānaṃ tiṇṇaṃ mahābhūtānaṃ patiṭṭhā hutvā tato eva sandhāraṇavasena avassayo hoti, vuttanayena vā patiṭṭhā hutvā sahajātādivasena paccayo hotīti. Esa nayo sesāsupi.</p>

<p rend="bodytext" n="358"><hi rend="paranum">358</hi><hi rend="dot">.</hi> Yadipi aññamaññaābhogapaccavekkhaṇarahitā ete dhammāti heṭṭhā dhātūnaṃ asamannāhāratā dassitā eva, athāpi imināva nayena visuṃ kammaṭṭhānapariggaho kātabboti dassento <hi rend="bold">‘‘pathavīdhātu cetthā’’</hi>tiādimāha. Tattha <hi rend="bold">pathavīdhātu cetthā</hi>ti <hi rend="bold">ca</hi>-saddo sampiṇḍanattho, tena ayampi eko manasikārappakāroti dīpeti. <hi rend="bold">Etthā</hi>ti etāsu dhātūsu. Ahaṃ ‘‘pathavīdhātū’’ti vā ‘‘paccayo homī’’ti vā na jānātīti attani viya attano kicce ca ābhogābhāvaṃ dassetvā upakārakassa viya upakattabbānampi ābhogābhāvaṃ dassetuṃ <hi rend="bold">‘‘itarānipī’’</hi>tiādi vuttaṃ. <hi rend="bold">Sabbatthā</hi>ti sabbāsu dhātūsu, tatthāpi attakiccupakattabbabhedesu sabbesu.</p>

<p rend="bodytext" n="359"><hi rend="paranum">359</hi><hi rend="dot">.</hi><hi rend="bold">Paccayavibhāgato</hi>ti paccayadhammavibhāgato ceva paccayabhāvavibhāgato ca. ‘‘Paccayato’’ti hi iminā pathavīādīnaṃ aññāsādhāraṇo patiṭṭhābhāvādinā sesabhūtattayassa paccayabhāvo vutto. Idha pana yehi dhammehi pathavīādīnaṃ uppatti, tesaṃ pathavīādīnañca anavasesato <pb ed="V" n="1.0426" /> paccayabhāvavibhāgo vuccatīti ayaṃ imesaṃ dvinnaṃ ākārānaṃ viseso. <hi rend="bold">Kamma</hi>nti kusalākusalaṃ rūpuppādakaṃ kammaṃ. <hi rend="bold">Citta</hi>nti yaṃ kiñci rūpuppādakaṃ cittaṃ. <hi rend="bold">Āhāro</hi>ti ajjhattiko rūpuppādako āhāro. <hi rend="bold">Utū</hi>ti yo koci utu, atthato tejodhātu. <hi rend="bold">Kammamevā</hi>ti avadhāraṇaṃ samuṭṭhānasaṅkarābhāvadassanatthaṃ, tena akammajānampi kesañci kammassa pariyāyapaccayabhāvo dīpito hoti. Tathā hi vakkhati ‘‘kammapaccayacittasamuṭṭhāna’’ntiādi. Nanu ca kammasamuṭṭhānānaṃ kammato aññenapi paccayena bhavitabbanti? Bhavitabbaṃ, so pana kammagatikovāti paṭiyogīnivattanatthaṃ avadhāraṇaṃ kataṃ, tenāha <hi rend="bold">‘‘na cittādayo’’</hi>ti. <hi rend="bold">Cittādisamuṭṭhānāna</hi>nti etthāpi ayamattho yathārahaṃ vattabbo. <hi rend="bold">Itare</hi>ti cittādito <pb ed="M" n="1.0456" /> aññe. <hi rend="bold">Janakapaccayo</hi>ti samuṭṭhāpakataṃ sandhāya vuttaṃ, paccayo pana kammapaccayova. Vuttaṃ hi ‘‘kusalākusalā cetanā vipākānaṃ khandhānaṃ kaṭattā ca rūpānaṃ kammapaccayena paccayo’’ti (paṭṭhā. 1.1.427).</p>

<p rend="bodytext"><hi rend="bold">Sesāna</hi>nti cittādisamuṭṭhānānaṃ. <hi rend="bold">Pariyāyato upanissayapaccayo hotī</hi>ti <hi rend="bold">paṭṭhāne</hi> (paṭṭhā. 1.1.9) arūpānaṃyeva upanissayapaccayassa āgatattā nippariyāyena rūpadhammānaṃ upanissayapaccayo natthi. Sutte pana ‘‘puggalaṃ upanissāya vanasaṇḍaṃ upanissāyā’’ti vacanato suttantikapariyāyena vinā abhāvo upanissayapaccayoti veditabbo. <hi rend="bold">Cittaṃ janakapaccayo hotī</hi>ti sahajātanissayāhārādivasena paccayo hontaṃ cittaṃ samuṭṭhāpakataṃ upādāya ‘‘janakapaccayo hotī’’ti vuttaṃ. Āhārautūsupi eseva nayo.</p>

<p rend="bodytext">Evaṃ kammādīnaṃ paccayadhammānaṃ vasena dhātūsu paccayavibhāgaṃ dassetvā idāni taṃsamuṭṭhānānaṃ dhātūnampi vasena paccayavibhāgaṃ dassento paṭhamaṃ tāva <hi rend="bold">‘‘kammasamuṭṭhānaṃ mahābhūta’’</hi>ntiādinā uddisitvā puna <hi rend="bold">‘‘tattha kammasamuṭṭhānā pathavīdhātū’’</hi>tiādinā niddisati. <hi rend="bold">Tattha kammasamuṭṭhānā pathavīdhātū</hi>ti ‘‘kammasamuṭṭhānaṃ mahābhūta’’nti ettha sāmaññato vuttā kammajapathavīdhātu. <hi rend="bold">Kammasamuṭṭhānānaṃ itarāsa</hi>nti kammajānaṃ āpodhātuādīnaṃ tissannaṃ dhātūnaṃ sahuppattiyā attano upakārakānaṃ tāsaṃ upakārakato, ādhārabhāvato, uppādato yāva bhaṅgādharaṇato, vigamābhāvato ca sahajātaaññamaññanissayaatthiavigatavasena ceva patiṭṭhāvasena ca paccayo hoti, hontī ca kammaṃ viya attano, tāsañca na janakavasena paccayo hoti asamuṭṭhāpakattā tāsaṃ. Kāmañcettha nissayapaccaya-ggahaṇeneva patiṭṭhābhāvo saṅgahito, pathavīdhātuyā pana anaññasādhāraṇakiccaṃ sahajātānaṃ patiṭṭhābhāvoti imaṃ visesaṃ dassetuṃ <pb ed="V" n="1.0427" /><hi rend="bold">‘‘patiṭṭhāvasena cā’’</hi>ti visuṃ katvā vuttaṃ. <hi rend="bold">Ābandhanavasena cā</hi>tiādīsupi eseva nayo. <hi rend="bold">Tisantatimahābhūtāna</hi>nti utucittāhārasamuṭṭhānānaṃ catumahābhūtānaṃ aññamaññaṃ avokiṇṇānaṃ, avicchedena pavattiṃ upādāya santatīti santatiggahaṇaṃ. Pathavīdhātuyā patiṭṭhābhāvo nāma sahajātānaṃ dhammānaṃyevāti āha <hi rend="bold">‘‘na patiṭṭhāvasenā’’</hi>ti. <hi rend="bold">Na ābandhanavasenā</hi>tiādīsupi eseva nayo. <hi rend="bold">Etthā</hi>ti <pb ed="M" n="1.0457" /> etesu kammasamuṭṭhānamahābhūtesu. ‘‘Cittasamuṭṭhānā pathavīdhātu cittasamuṭṭhānānaṃ itarāsa’’ntiādīsu sukaro tantinayo netunti <hi rend="bold">‘‘cittaāhāra…pe… eseva nayo’’</hi>ti atidisati.</p>

<p rend="bodytext"><hi rend="bold">Sahajātādipaccayavasappavattāsu ca panā</hi>ti ettha <hi rend="bold">ca</hi>-saddo samuccayattho, <hi rend="bold">pana</hi>-saddo visesattho, tadubhayena ca yathāvuttasahajātādipaccayehi pavattamānā dhātuyo iminā visesena pavattantīti imamatthaṃ dīpeti.</p>

<p rend="bodytext">Idāni taṃ visesaṃ dassetuṃ <hi rend="bold">‘‘ekaṃ paṭiccā’’</hi>tigāthamāha. Tattha ekaṃ dhātuṃ paṭicca tisso dhātuyo catudhā sampavattanti, tisso dhātuyo paṭicca ekāva dhātu catudhā sampavattati, dve dhātuyo paṭicca dve dhātuyo chadhā sampavattantīti yojanā. Attho pana pathavīādīsu ekekissā paccayabhāve itarāsaṃ tissannaṃ tissannaṃ paccayuppannatāti ayameko catukko, tissannaṃ tissannaṃ paccayabhāve itarāya ekekissā paccayuppannatāti ayamaparo catukko, paṭhamadutiyā, tatiyacatutthā, paṭhamatatiyā, dutiyacatutthā, paṭhamacatutthā, dutiyatatiyāti imāsaṃ dvinnaṃ dvinnaṃ paccayabhāve tattha tattha itarāsaṃ dvinnaṃ dvinnaṃ paccayuppannatāti ayameko chakko. Evaṃ paccayabhāvena catudhā, chadhā ca pavattamānānaṃ ekakadvikatikavasena tikadukaekakavasena ca yathākkamaṃ paccayapaccayuppannatāvibhāgo veditabbo. Ayañca paccayabhāvo sahajātaaññamaññanissayaatthiavigatapaccayavasena, tatthāpi ca aññamaññamukheneva veditabbo. Yaṃ sandhāya vuttaṃ <hi rend="bold">paṭiccavāre</hi> ‘‘ekaṃ mahābhūtaṃ paṭicca tayo mahābhūtā, tayo mahābhūte paṭicca ekaṃ mahābhūtaṃ, dve mahābhūte paṭicca dve mahābhūtā uppajjantī’’ti (paṭṭhā. 1.1.53).</p>

<p rend="bodytext"><hi rend="bold">Abhikkamapaṭikkamādī</hi>ti <hi rend="bold">ādi</hi>-saddena ādānavissajjanādikāyikakiriyākaraṇassa saṅgaho daṭṭhabbo. <hi rend="bold">Uppīḷanassa paccayo hoti</hi> ghaṭṭanakiriyāya pathavīdhātuvasena sijjhanato. <hi rend="bold">Sāvā</hi>ti pathavīdhātuyeva. <hi rend="bold">Āpodhātuyā anugatā</hi> āpodhātuyā tattha appadhānabhāvaṃ, pathavīdhātuyā ca <pb ed="V" n="1.0428" /> padhānabhāvanti patiṭṭhābhāve viya patiṭṭhāpanepi sātisayakiccattā tassā patiṭṭhāpanassa pādaṭṭhapanassa paccayo hotīti <pb ed="M" n="1.0458" /> sambandho. <hi rend="bold">Avakkhepanassā</hi>ti adhonikkhipanassa. Tattha ca garutarasabhāvāya āpodhātuyā sātisayo byāpāroti āha <hi rend="bold">‘‘pathavīdhātuyā anugatā āpodhātū’’</hi>ti. Tathā uddhaṅgatikā tejodhātūti uddharaṇe vāyodhātuyā tassā anugatabhāvo vutto. Tiriyaṃ gatikāya vāyodhātuyā atiharaṇavītiharaṇesu sātisayo byāpāroti tejodhātuyā tassā anugatabhāvo gahito. Tattha ṭhitaṭṭhānato abhimukhaṃ pādassa haraṇaṃ <hi rend="bold">atiharaṇaṃ,</hi> purato haraṇaṃ. Tato thokaṃ vītikkamma haraṇaṃ <hi rend="bold">vītiharaṇaṃ,</hi> passato haraṇaṃ.</p>

<p rend="bodytext"><hi rend="bold">Ekekena mukhenā</hi>ti ‘‘patthaṭattā pathavī’’tiādinā (visuddhi. 1.347) vibhattesu terasasu ākāresu ekekena dhātūnaṃ pariggaṇhanamukhena. <hi rend="bold">Svāya</hi>nti so ayaṃ upacārasamādhi. Kathaṃ panassa vavatthānapariyāyoti āha <hi rend="bold">‘‘catunnaṃ dhātūna’’</hi>ntiādi.</p>

<p rend="bodytext" n="360"><hi rend="paranum">360</hi><hi rend="dot">.</hi> Idāni imissā bhāvanāya ānisaṃse dassetuṃ <hi rend="bold">‘‘idañca panā’’</hi>tiādi vuttaṃ. <hi rend="bold">Suññataṃ avagāhatī</hi>ti dhātumattatādassanena rūpakāyassa anattakataṃ vavatthāpayato tadanusārena nāmakāyassāpi anattakatā supākaṭā hotīti sabbaso attasuññataṃ pariyogāhati tattha patiṭṭhahati. <hi rend="bold">Sattasaññaṃ samugghātetī</hi>ti tato eva ‘‘satto poso itthī puriso’’ti evaṃ pavattaṃ ayāthāvasaññaṃ ugghāteti samūhanati. <hi rend="bold">Vāḷamigayakkharakkhasādivikappaṃ anāvajjamāno</hi>ti sasantāne viya parasantānepi dhātumattatāya sudiṭṭhattā khīṇāsavo viya ‘‘ime sīhabyagghādayo vāḷamigā, ime yakkharakkhasā’’ti evamādivikappaṃ akaronto bhayabheravaṃ sahati abhibhavati. Yathāvuttavikappanāpajjanaṃ hi bhayabheravasahanassa kāraṇaṃ vuttaṃ. <hi rend="bold">Ugghāto</hi> uppilāvitattaṃ. <hi rend="bold">Nigghāto</hi> dīnabhāvappatti. <hi rend="bold">Mahāpañño</hi> ca pana hoti dhātuvasena kāye sammadeva ghanavinibbhogassa karaṇato. Tathā hidaṃ kammaṭṭhānaṃ buddhicaritassa anukūlanti vuttaṃ, <hi rend="bold">sugatiparāyaṇo vā</hi> indriyānaṃ aparipakkatāyanti adhippāyo.</p>

<p rend="centre">Ekūnavīsatibhāvanānayapaṭimaṇḍitassa</p>

<p rend="centre">Catudhātuvavatthānaniddesassa līnatthavaṇṇanā niṭṭhitā.</p>

<p rend="bodytext" n="361"><hi rend="paranum">361</hi><hi rend="dot">.</hi> ‘‘Ko <pb ed="M" n="1.0459" /><pb ed="V" n="1.0429" /> samādhī’’tiādinā sarūpādipucchā yāvadeva vibhāgāvabodhanatthā. Sarūpādito hi ñātassa pabhedo vuccamāno suviññeyyo hoti saṅkhepapubbakattā vitthārassa, vitthāravidhinā ca saṅkhepavidhi saṅgayhatīti <hi rend="bold">‘‘samādhissa vitthāraṃ bhāvanānayañca dassetu’’</hi>nti vuttaṃ. Atha vā <hi rend="bold">‘‘ko samādhī’’</hi>tiādināpi samādhisseva pakārabhedo dassīyati, bhāvanānisaṃsopi bhāvanānayanissito evāti adhippāyena ‘‘vitthāraṃ bhāvanānayañca dassetu’’nti vuttaṃ. <hi rend="bold">Sabbappakārato</hi>ti palibodhupacchedādikassa sabbassa bhāvanāya pubbakiccassa karaṇappakārato ceva sabbakammaṭṭhānabhāvanāvibhāvanato ca.</p>

<p rend="bodytext"><hi rend="bold">‘‘Samattā hotī’’</hi>ti vatvā tameva samattabhāvaṃ vibhāvetuṃ <hi rend="bold">‘‘duvidhoyevā’’</hi>tiādi vuttaṃ. <hi rend="bold">Idha adhippeto samādhī</hi>ti lokiyasamādhiṃ āha. <hi rend="bold">Dasasu kammaṭṭhānesū</hi>ti yāni heṭṭhā ‘‘upacārāvahānī’’ti vuttāni dasa kammaṭṭhānāni, tesu. <hi rend="bold">Appanāpubbabhāgacittesū</hi>ti appanāya pubbabhāgacittesu aṭṭhannaṃ jhānānaṃ pubbabhāgacittuppādesu. <hi rend="bold">Ekaggatā</hi>ti ekāvajjanavīthiyaṃ, nānāvajjanavīthiyañca ekaggatā. <hi rend="bold">Avasesakammaṭṭhānesū</hi>ti ‘‘appanāvahānī’’ti vuttesu tiṃsakammaṭṭhānesu.</p>

<p rend="subhead">Samādhiānisaṃsakathāvaṇṇanā</p>

<p rend="bodytext" n="362"><hi rend="paranum">362</hi><hi rend="dot">.</hi> Diṭṭhadhammo vuccati paccakkhabhūto attabhāvo, tattha sukhavihāro <hi rend="bold">diṭṭhadhammasukhavihāro</hi>. Kāmaṃ <hi rend="bold">‘‘samāpajjitvā’’</hi>ti etena appanāsamādhiyeva vibhāvito, <hi rend="bold">‘‘ekaggacittā’’</hi>ti pana padena upacārasamādhinopi gahaṇaṃ hotīti tato nivattanatthaṃ <hi rend="bold">‘‘appanāsamādhibhāvanā’’</hi>ti vuttaṃ. <hi rend="bold">Na kho panete</hi>ti ete bāhirakabhāvitā jhānadhammā cittekaggatāmattakarā. <hi rend="bold">Ariyassa vinaye</hi> buddhassa bhagavato sāsane <hi rend="bold">‘‘sallekhā’’ti na vuccanti</hi> kilesānaṃ sallekhanapaṭipadā na hotīti katvā, sāsane pana avihiṃsādayopi sallekhāva lokuttarapādakattā.</p>

<p rend="bodytext"><hi rend="bold">Sambādhe</hi>ti taṇhāsaṃkilesādinā saṃkiliṭṭhatāya paramasambādhe ativiya saṅkaṭaṭṭhānabhūte saṃsārappavatte. <hi rend="bold">Okāsādhigamanayenā</hi>ti atthapaṭilābhayoggassa navamakhaṇasaṅkhātassa okāsassa adhigamanayena. Tassa <pb ed="M" n="1.0460" /> hi dullabhatāya appanādhigamampi anadhigamayamāno saṃvegabahulo puggalo upacārasamādhimhiyeva <pb ed="V" n="1.0430" /> ṭhatvā vipassanāya kammaṃ karoti ‘‘sīghaṃ saṃsāradukkhaṃ samatikkamissāmī’’ti.</p>

<p rend="bodytext"><hi rend="bold">Abhiññāpādaka</hi>nti iddhividhādiabhiññāñāṇapādakabhūtaṃ adhiṭṭhānabhūtaṃ. <hi rend="bold">Hotīti vuttanayā</hi>ti ettha <hi rend="bold">iti</hi>-saddo pakārattho, tena ‘‘iminā pakārena vuttanayā’’ti sesābhiññānampi vuttappakāraṃ saṅgaṇhāti. <hi rend="bold">Sati sati āyatane</hi>ti purimabhavasiddhe abhiññādhigamassa kāraṇe vijjamāne. Abhiññādhigamassa hi adhikāro icchitabbo, yo ‘‘pubbahetū’’ti vuccati. Na samāpattīsu vasībhāvo. Tenāha bhagavā ‘‘sati sati āyatane’’ti (ma. ni. 3.158; a. ni. 3.102). <hi rend="bold">Abhiññāsacchikaraṇīyassā</hi>ti vakkhamānavibhāgāya abhivisiṭṭhāya paññāya sacchikātabbassa. <hi rend="bold">Dhammassā</hi>ti bhāvetabbassa ceva vibhāvetabbassa ca dhammassa. Abhiññāsacchikiriyāya cittaṃ abhininnāmetīti yojanā. <hi rend="bold">Tatra tatrevā</hi>ti tasmiṃ tasmiṃyeva sacchikātabbadhamme. Sakkhibhāvāya paccakkhakāritāya bhabbo sakkhibhabbo, tassa bhāvo sakkhibhabbatā, taṃ <hi rend="bold">sakkhibhabbataṃ</hi>.</p>

<p rend="bodytext">Taṃ taṃ bhavagamikammaṃ ārabbha bhavapatthanāya anuppannāyapi kammassa katūpacitabhāveneva bhavapatthanākiccaṃ sijjhatīti dassento āha <hi rend="bold">‘‘apatthayamānā vā’’</hi>ti. Saha byeti pavattatīti sahabyo, sahāyo, idha pana ekabhavūpago adhippeto, tassa bhāvo sahabyatā, taṃ <hi rend="bold">sahabyataṃ</hi>.</p>

<p rend="bodytext">Kiṃ pana appanāsamādhibhāvanāyeva bhavavisesānisaṃsā, udāhu itarāpīti codanaṃ manasi katvā āha <hi rend="bold">‘‘upacārasamādhibhāvanāpī’’</hi>tiādi.</p>

<p rend="bodytext"><hi rend="bold">Nibbāna</hi>nti tissannaṃ dukkhatānaṃ nibbutiṃ. Rūpadhamme pariyāpannā vijjamānāpi saṅkhāradukkhatā cittassa abhāvena asantasamāva. Tenāha <hi rend="bold">‘‘sukhaṃ viharissāmā’’</hi>ti. <hi rend="bold">Soḷasahi ñāṇacariyāhī</hi>ti aniccānupassanādukkhaanattanibbidāvirāganirodhapaṭinissaggavivaṭṭānupassanāti imāhi aṭṭhahi, aṭṭhahi ca ariyamaggaphalañāṇehīti evaṃ soḷasahi. <hi rend="bold">Navahi samādhicariyāhī</hi>ti <pb ed="M" n="1.0461" /> pañcannaṃ rūpajjhānānaṃ, catunnaṃ arūpajjhānānañca vasena evaṃ navahi. Keci pana ‘‘cattāro rūpajjhānasamādhī, cattāro arūpajjhānasamādhī, ubhayesaṃ upacārasamādhiṃ ekaṃ katvā evaṃ navā’’ti vadanti.</p>

<p rend="bodytext"><hi rend="bold">Samādhibhāvanāyoge</hi>ti <pb ed="V" n="1.0431" /> samādhibhāvanāya anuyoge anuyuñjane, samādhibhāvanāsaṅkhāte vā yoge. <hi rend="bold">Yogo</hi>ti bhāvanā vuccati. Yathāha ‘‘yogā ve jāyatī bhūrī’’ti (dha. pa. 282).</p>

<p rend="bodytext" n="363"><hi rend="paranum">363</hi><hi rend="dot">.</hi><hi rend="bold">Samādhipī</hi>ti <hi rend="bold">pi</hi>-saddena sīlaṃ sampiṇḍeti.</p>

<p rend="centre">Samādhiniddesavaṇṇanā niṭṭhitā.</p>

<p rend="centre">Iti ekādasamaparicchedavaṇṇanā.</p>

<p rend="centre">Paṭhamo bhāgo niṭṭhito.</p>
</body>
<back></back>
</text>
</TEI.2>