<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">Bhesajjakkhandhakakathāvaṇṇanā</p>

<p rend="bodytext" n="2665"><hi rend="paranum">2665</hi><hi rend="dot">.</hi> Gahapatissa bhūmi, sammutibhūmi, ussāvanantikābhūmi, gonisādibhūmīti kappiyabhūmiyo catasso hontīti vuttā bhagavatāti yojanā.</p>

<p rend="bodytext" n="2666"><hi rend="paranum">2666</hi><hi rend="dot">.</hi> Kathaṃ kappiyaṃ kattabbanti ‘‘anujānāmi, bhikkhave, catasso kappiyabhūmiyo ussāvanantikaṃ gonisādikaṃ gahapatiṃ sammuti’’nti (mahāva. 295) evaṃ catasso bhūmiyo uddharitvā tāsaṃ sāmaññalakkhaṇaṃ dassetumāha <hi rend="bold">‘‘saṅghassā’’</hi>tiādi. Saṅghassa santakaṃ vāsatthāya kataṃ gehaṃ vā bhikkhuno santakaṃ vāsatthāya kataṃ gehaṃ vāti yojanā. <hi rend="bold">Kappiyaṃ kattabba</hi>nti kappiyaṭṭhānaṃ kattabbaṃ. <hi rend="bold">Sahaseyyappahonaka</hi>nti sabbacchannaparicchannādilakkhaṇena sahaseyyārahaṃ.</p>

<p rend="bodytext" n="2667"><hi rend="paranum">2667</hi><hi rend="dot">.</hi> Idāni <pb ed="M" n="2.0225" /> catassopi bhūmiyo sarūpato dassetumāha <hi rend="bold">‘‘ṭhapetvā’’</hi>tiādi. Bhikkhuṃ ṭhapetvā aññehi kappiyabhūmiyā atthāya dinnaṃ vā tesaṃ santakaṃ vā yaṃ gehaṃ, idaṃ eva <hi rend="bold">gahapati</hi>bhūmi nāmāti yojanā.</p>

<p rend="bodytext" n="2668"><hi rend="paranum">2668</hi><hi rend="dot">.</hi><hi rend="bold">Yā</hi> pana kuṭi saṅghena <hi rend="bold">sammatā</hi> ñattidutiyāya kammavācāya, sā sammutikā nāma. Tassā sammannanakāle kammavācaṃ avatvā apalokanaṃ vā kātuṃ vaṭṭatevāti yojanā.</p>

<p rend="bodytext" n="2669-70"><hi rend="paranum">2669-70</hi><hi rend="dot">.</hi> Paṭhamaiṭṭhakāya <pb ed="V" n="2.0178" /> vā paṭhamapāsāṇassa vā paṭhamatthambhassa vā <hi rend="bold">ādi</hi>-ggahaṇena paṭhamabhittipādassa vā ṭhapane <hi rend="bold">paresu</hi> manussesu ukkhipitvā ṭhapentesu samantato parivāretvā ‘‘kappiyakuṭiṃ karoma, kappiyakuṭiṃ karomā’’ti abhikkhaṇaṃ vadantehi āmasitvā vā sayameva ukkhipitvā vā iṭṭhakā <hi rend="bold">ṭhapeyya</hi> pāsāṇo vā thambho vā bhittipādo vā ṭhapeyya ṭhapetabbo, ayaṃ ussāvanantikā kuṭīti yojanā.</p>

<p rend="bodytext" n="2671"><hi rend="paranum">2671</hi><hi rend="dot">.</hi><hi rend="bold">Iṭṭhakādipatiṭṭhāna</hi>nti paṭhamiṭṭhakādīnaṃ bhūmiyaṃ patiṭṭhānaṃ. <hi rend="bold">Vadata</hi>nti ‘‘kappiyakuṭiṃ karoma, kappiyakuṭiṃ karomā’’ti vadantānaṃ. <hi rend="bold">Samakālaṃ tu vaṭṭatī</hi>ti ekakālaṃ vaṭṭati, iminā ‘‘sace hi aniṭṭhite vacane thambho patiṭṭhāti, appatiṭṭhite vā tasmiṃ vacanaṃ niṭṭhāti, akatā hoti kappiyakuṭī’’ti (mahāva. aṭṭha. 295) <hi rend="bold">aṭṭhakathāvinicchayo</hi> sūcito.</p>

<p rend="bodytext" n="2672"><hi rend="paranum">2672</hi><hi rend="dot">.</hi> Ārāmo sakalo aparikkhitto vā yebhuyyato aparikkhitto vāti duvidhopi <hi rend="bold">viññūhi</hi> vinayadharehi <pb ed="M" n="2.0226" /> ‘‘gonisādī’’ti vuccati. Pavesanivāraṇābhāvena paviṭṭhānaṃ gunnaṃ nisajjāyogato tathā vuccatīti yojanā.</p>

<p rend="bodytext" n="2673"><hi rend="paranum">2673</hi><hi rend="dot">.</hi> Payojanaṃ dassetumāha <hi rend="bold">‘‘ettha pakkañcā’’</hi>tiādi. <hi rend="bold">Āmisa</hi>nti purimakālikadvayaṃ. ‘‘Āmisa’’nti iminā nirāmisaṃ itarakālikadvayaṃ akappiyakuṭiyaṃ vutthampi pakkampi kappatīti dīpeti.</p>

<p rend="bodytext" n="2674-5"><hi rend="paranum">2674-5</hi><hi rend="dot">.</hi> Imā kappiyakuṭiyo kadā jahitavatthukā hontīti āha <hi rend="bold">‘‘ussāvanantikā yā sā’’</hi>tiādi. Yā ussāvanantikā yesu thambhādīsu adhiṭṭhitā, sā tesu thambhādīsu apanītesu tadaññesupi thambhādīsu tiṭṭhatīti yojanā.</p>

<p rend="bodytext">Sabbesu thambhādīsu apanītesu sā jahitavatthukā siyāti yojanā. Gonisādikuṭi <hi rend="bold">parikkhittā</hi> vatiādīhi jahitavatthukā siyā. <hi rend="bold">Parikkhittā</hi>ti ca ‘‘ārāmo pana upaḍḍhaparikkhittopi bahutaraṃ parikkhittopi parikkhittoyeva nāmā’’ti (mahāva. aṭṭha. 295) <hi rend="bold">kurundimahāpaccariyādīsu</hi> vuttattā na kevalaṃ sabbaparikkhittāva, upaḍḍhaparikkhittāpi yebhuyyaparikkhittāpi gahetabbā.</p>

<p rend="bodytext"><hi rend="bold">Sesā</hi>ti <pb ed="V" n="2.0179" /> gahapatisammutikuṭiyo. Chadananāsato jahitavatthukā siyunti yojanā. <hi rend="bold">Chadananāsato</hi>ti ettha ‘‘gopānasimattaṃ ṭhapetvā’’ti seso. Sace gopānasīnaṃ upari ekampi pakkhapāsamaṇḍalaṃ atthi, rakkhati. Yatra panimā catassopi kappiyabhūmiyo natthi, tattha kiṃ kātabbaṃ? Anupasampannassa datvā tassa santakaṃ katvā paribhuñjitabbaṃ.</p>

<p rend="bodytext" n="2676"><hi rend="paranum">2676</hi><hi rend="dot">.</hi> Bhikkhuṃ <pb ed="M" n="2.0227" /> ṭhapetvā aññesaṃ hatthato paṭiggaho ca tesaṃ sannidhi ca tesaṃ antovutthañca bhikkhussa vaṭṭatīti yojanā.</p>

<p rend="bodytext" n="2677"><hi rend="paranum">2677</hi><hi rend="dot">.</hi> Bhikkhussa santakaṃ saṅghikampi vā akappiyabhūmiyaṃ sahaseyyappahonake gehe antovutthañca antopakkañca bhikkhussa na vaṭṭati. Bhikkhuniyā santakaṃ saṅghikampi vā akappiyabhūmiyaṃ sahaseyyappahonake gehe antovutthañca antopakkañca bhikkhuniyā na vaṭṭatīti evaṃ <hi rend="bold">ubhinnaṃ</hi> bhikkhubhikkhunīnaṃ na vaṭṭatīti yojanā.</p>

<p rend="bodytext" n="2678"><hi rend="paranum">2678</hi><hi rend="dot">.</hi><hi rend="bold">Akappakuṭiyā</hi>ti akappiyakuṭiyā, ‘‘akappiyabhūmiyaṃ sahaseyyappahonake gehe’’ti <hi rend="bold">aṭṭhakathāyaṃ</hi> vuttāya akappiyabhūmiyāti attho. <hi rend="bold">Ādi</hi>-saddena navanītatelamadhuphāṇitānaṃ gahaṇaṃ.</p>

<p rend="bodytext" n="2679"><hi rend="paranum">2679</hi><hi rend="dot">.</hi><hi rend="bold">Teheva</hi> antovutthehi <hi rend="bold">sappiādīhi</hi> sattāhakālikehi saha bhikkhunā pakkaṃ taṃ yāvajīvikaṃ nirāmisaṃ sattāhaṃ paribhuñjituṃ vaṭṭatevāti yojanā.</p>

<p rend="bodytext" n="2680"><hi rend="paranum">2680</hi><hi rend="dot">.</hi><hi rend="bold">Pakkaṃ</hi> sāmaṃpakkaṃ <hi rend="bold">taṃ</hi> yāvajīvikaṃ sace āmisasaṃsaṭṭhaṃ paribhuñjati, antovutthañca bhuñjati, kiñca bhiyyo sāmaṃpakkañca bhuñjatīti yojanā. Yāvajīvikassa āmisasaṃsaṭṭhassa āmisagatikattā <hi rend="bold">‘‘antovuttha’’</hi>nti vuttaṃ.</p>

<p rend="bodytext" n="2682"><hi rend="paranum">2682</hi><hi rend="dot">.</hi> Udakaṃ <hi rend="bold">na hoti kālikaṃ</hi> catūsu kālikesu asaṅgahitattā.</p>

<p rend="bodytext" n="2683"><hi rend="paranum">2683</hi><hi rend="dot">.</hi><hi rend="bold">Tikālikā</hi> yāvakālikā yāmakālikā sattāhakālikāti tayo kālikā paṭiggahavaseneva <pb ed="V" n="2.0180" /> attano <pb ed="M" n="2.0228" /> attano kālaṃ atikkamitvā bhuttā dosakarā honti, tatiyaṃ sattāhātikkame nissaggiyapācittiyavatthuttā abhuttampi dosakaranti yojanā.</p>

<p rend="bodytext"><hi rend="bold">‘‘Bhuttā dosakarā’’</hi>ti iminā purimakālikadvayaṃ paṭiggahetvā kālātikkamanamattena āpattiyā kāraṇaṃ na hoti, bhuttameva hoti. Sattāhakālikaṃ kālātikkamena aparibhuttampi āpattiyā kāraṇaṃ hotīti dīpeti. Tesu sattāhakālikeyeva visesaṃ dassetumāha <hi rend="bold">‘‘abhuttaṃ tatiyampi cā’’</hi>ti. <hi rend="bold">Ca</hi>-saddo tu-saddatthe. Yāvajīvikaṃ pana paṭiggahetvā yāvajīvaṃ paribhuñjiyamānaṃ itarakālikasaṃsaggaṃ vinā dosakaraṃ na hotīti na gahitaṃ.</p>

<p rend="bodytext" n="2684"><hi rend="paranum">2684</hi><hi rend="dot">.</hi> Ambādayo saddā rukkhānaṃ nāmabhūtā taṃtaṃphalepi vattamānā idha upacāravasena tajje pānake vuttā, tenevāha <hi rend="bold">‘‘pānakaṃ mata’’</hi>nti. <hi rend="bold">Cocaṃ</hi> aṭṭhikakadalipānaṃ. <hi rend="bold">Mocaṃ</hi> itarakadalipānaṃ. <hi rend="bold">Madhū</hi>ti muddikaphalānaṃ rasaṃ. <hi rend="bold">Muddikā</hi>ti sītodake madditānaṃ muddikaphalānaṃ pānaṃ. ‘‘Sālūkapānanti rattuppalanīluppalādīnaṃ sālūke madditvā katapāna’’nti <hi rend="bold">pāḷiyaṃ, aṭṭhakathāya</hi> (mahāva. aṭṭha. 300) ca sālūka-saddassa dīghavasena saṃyogadassanato <hi rend="bold">‘‘sālu phārusakañcā’’</hi>ti gāthābandhavasena rasso kato.</p>

<p rend="bodytext"><hi rend="bold">Sālūkaṃ</hi> kumuduppalānaṃ phalarasaṃ. <hi rend="bold">Khuddasikkhāvaṇṇanāyaṃ</hi> pana ‘‘sālūkapānaṃ nāma rattuppalanīluppalādīnaṃ kiñjakkhareṇūhi katapāna’’nti vuttaṃ. ‘‘Phārusaka’ntiādīsu eko rukkho’’ti <hi rend="bold">gaṇṭhipade</hi> vuttaṃ. Tassa phalaraso <hi rend="bold">phārusakaṃ</hi> nāma. Etesaṃ aṭṭhannaṃ phalānaṃ raso udakasambhinno vaṭṭati, sītudake maddito pasanno nikkasaṭova vaṭṭati, udakena pana asambhinno raso yāvakāliko.</p>

<p rend="bodytext" n="2685"><hi rend="paranum">2685</hi><hi rend="dot">.</hi><hi rend="bold">Phala</hi>nti <pb ed="M" n="2.0229" /> ambādiphalaṃ. <hi rend="bold">Savatthukapaṭiggaho</hi>ti pānavatthukānaṃ phalānaṃ paṭiggaho. Vasati ettha pānanti <hi rend="bold">vatthu,</hi> phalaṃ, vatthunā saha vaṭṭatīti <hi rend="bold">savatthukaṃ,</hi> pānaṃ, savatthukassa paṭiggaho savatthukapaṭiggaho. Savatthukassa paṭiggahaṃ nāma vatthupaṭiggahaṇamevāti katvā vuttaṃ ‘‘pānavatthukānaṃ phalānaṃ paṭiggaho’’ti.</p>

<p rend="bodytext" n="2686"><hi rend="paranum">2686</hi><hi rend="dot">.</hi> ‘‘Sukoṭṭetvā’’ti vuccamānattā <hi rend="bold">‘‘ambapakka’’</hi>nti āmakameva ambaphalaṃ vuccati <pb ed="V" n="2.0181" />. <hi rend="bold">Udake</hi>ti sītodake. <hi rend="bold">Parissavaṃ</hi> parissāvitaṃ. <hi rend="bold">Katvā</hi>ti madhuādīhi abhisaṅkharitvā. Yathāha – ‘‘tadahupaṭiggahitehi madhusakkarakappūrādīhi yojetvā kātabba’’nti (mahāva. aṭṭha. 300). <hi rend="bold">Pātuṃ vaṭṭatī</hi>ti ettha vinicchayo ‘‘evaṃ kataṃ purebhattameva kappati, anupasampannehi kataṃ labhitvā pana purebhattaṃ paṭiggahitaṃ purebhattaṃ sāmisaparibhogenāpi vaṭṭati, pacchābhattaṃ nirāmisaparibhogena yāva aruṇuggamanā vaṭṭatiyeva. Esa nayo sabbapānesū’’ti <hi rend="bold">aṭṭhakathāyaṃ</hi> vutto.</p>

<p rend="bodytext" n="2687"><hi rend="paranum">2687</hi><hi rend="dot">.</hi><hi rend="bold">Sesapānakesupī</hi>ti jambupānakādīsupi.</p>

<p rend="bodytext" n="2688"><hi rend="paranum">2688</hi><hi rend="dot">.</hi> Ucchuraso antogadhattā idha vutto, na pana yāmakālikattā, so pana sattāhakālikoyeva.</p>

<p rend="bodytext" n="2689"><hi rend="paranum">2689</hi><hi rend="dot">.</hi><hi rend="bold">Madhukassa rasa</hi>nti madhukapupphassa rasaṃ. Ettha madhukapuppharaso aggipāko vā hotu ādiccapāko vā, pacchābhattaṃ na vaṭṭati. Purebhattampi yaṃ pānaṃ gahetvā majjaṃ karonti, so ādito paṭṭhāya na vaṭṭati. Madhukapupphaṃ pana allaṃ vā sukkhaṃ vā bhajjitaṃ vā tena kataphāṇitaṃ vā yato paṭṭhāya majjaṃ na karonti, taṃ sabbaṃ purebhattaṃ vaṭṭati.</p>

<p rend="bodytext"><hi rend="bold">Pakkaḍākarasa</hi>nti <pb ed="M" n="2.0230" /> pakkassa yāvakālikassa rasaṃ. Sabbo pattaraso yāmakāliko vuttoti yojanā. <hi rend="bold">Aṭṭhakathāyaṃ</hi> ‘‘yāvakālikapattānañhi purebhattaṃyeva raso kappatī’’ti (mahāva. aṭṭha. 300) imameva sandhāya vuttaṃ.</p>

<p rend="bodytext" n="2690"><hi rend="paranum">2690</hi><hi rend="dot">.</hi> Sānulomānaṃ sattannaṃ dhaññānaṃ phalajaṃ rasaṃ ṭhapetvā sabbo phalajo raso <hi rend="bold">vikāle</hi> yāmasaññite anulomato paribhuñjituṃ anuññātoti yojanā.</p>

<p rend="bodytext" n="2691"><hi rend="paranum">2691</hi><hi rend="dot">.</hi> Yāvakālikapattānaṃ sītudake madditvā kato rasopi apakko, ādiccapākopi vikāle pana vaṭṭatīti yojanā.</p>

<p rend="bodytext" n="2692-3"><hi rend="paranum">2692-3</hi><hi rend="dot">.</hi> Sattadhaññānulomāni sarūpato dassetumāha <hi rend="bold">‘‘tālañcanāḷikerañcā’’</hi>tiādi. <hi rend="bold">Aparaṇṇaṃ</hi><pb ed="V" n="2.0182" /> muggādi. <hi rend="bold">‘‘Sattadhaññānulomika’’</hi>nti iminā etesaṃ raso yāvakāliko yāmakālasaṅkhāte vikāle paribhuñjituṃ na vaṭṭatīti dasseti.</p>

<p rend="bodytext" n="2695"><hi rend="paranum">2695</hi><hi rend="dot">.</hi> Evamādīnaṃ khuddakānaṃ phalānaṃ raso pana aṭṭhapānānulomattā <hi rend="bold">anulomike</hi> yāmakālikānulomike <hi rend="bold">niddiṭṭho</hi> kathitoti yojanā.</p>

<p rend="bodytext" n="2696"><hi rend="paranum">2696</hi><hi rend="dot">.</hi><hi rend="bold">Idha</hi> imasmiṃ loke sānulomassa dhaññassa phalajaṃ rasaṃ ṭhapetvā ayāmakāliko añño phalaraso natthīti yojanā, sabbo yāmakālikoyevāti dīpeti.</p>

<p rend="centre">Bhesajjakkhandhakakathāvaṇṇanā.</p>
</body>
<back></back>
</text>
</TEI.2>