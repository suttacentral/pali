<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">9. Āṭānāṭiyasuttavaṇṇanā</p>

<p rend="subhead">Paṭhamabhāṇavāravaṇṇanā</p>

<p rend="bodytext" n="275"><hi rend="paranum">275</hi><hi rend="dot">.</hi> ‘‘Catuddisaṃ <pb ed="M" n="3.0147" /><pb ed="V" n="3.0132" /><pb ed="P" n="3.0190" /> rakkhaṃ ṭhapetvā’’ti idaṃ dvīsu ṭhānesu catūsu disāsu ṭhapitaṃ rakkhaṃ sandhāya vuttanti tadubhayaṃ dassetuṃ <hi rend="bold">‘‘asurasenāyā’’</hi>tiādi vuttaṃ. Attano hi adhikāre, attano rakkhāya ca appamajjanena tesaṃ idaṃ dvīsu ṭhānesu catūsu disāsu ārakkhaṭṭhapanaṃ. Yañhi taṃ asurasenāya paṭisedhanatthaṃ devapure catūsu disāsu sakkassa devānamindassa ārakkhaṭṭhapanaṃ, taṃ attano <hi rend="bold">adhikāre appamajjanaṃ.</hi> Yaṃ pana nesaṃ bhagavato santikaṃ upasaṅkamane catūsu disāsu ārakkhaṭṭhapanaṃ, taṃ attano katā <hi rend="bold">rakkhāya appamajjanaṃ.</hi> Tena vuttaṃ <hi rend="bold">‘‘asurasenāya nivāraṇattha’’</hi>ntiādi. Pāḷiyaṃ <hi rend="bold">catuddisa</hi>nti bhummatthe upayogavacananti bhummavasena tadatthaṃ dassento <hi rend="bold">‘‘catūsu disāsū’’</hi>ti āha. <hi rend="bold">Ārakkhaṃ ṭhapetvā</hi>ti vessavaṇādayo cattāro mahārājāno attanā attanā rakkhitabbadisāsu ārakkhaṃ ṭhapetvā guttiṃ sammadeva vidahitvā. <hi rend="bold">Balagumbaṃ ṭhapetvā</hi>ti yakkhasenādisenābalasamūhaṃ ṭhapetvā. <hi rend="bold">Ovaraṇaṃ ṭhapetvā</hi>ti paṭipakkhanisedhanasamatthaṃ āvaraṇaṃ ṭhapetvā. Iti tīhi padehi yathākkamaṃ paccekaṃ devanagaradvārassa anto, dvārasamīpe, dvārato bahi, disārakkhāvasanoti tividhāya rakkhāya ṭhapitabhāvo vā dīpito. Tenāha <hi rend="bold">‘‘evaṃ sakkassa…pe… katvā’’</hi>ti. <hi rend="bold">Satta buddhe ārabbhā</hi>ti ettha satteva buddhe ārabbha paribandhanakāraṇaṃ <hi rend="bold">mahāpadānaṭīkāyaṃ</hi> (dī. ni. ṭī. 2.12) vuttanayeneva veditabbaṃ. <hi rend="bold">Dhammaāṇa</hi>nti dhammamayaṃ āṇaṃ, satthu dhammacakkanti attho. ‘‘Parisato bāhirabhāvo, asambhogo’’ti evamādiṃ <hi rend="bold">idañcidañca</hi> vivajjanakaraṇaṃ <pb ed="P" n="3.0191" /><hi rend="bold">karissāmā</hi>ti. <hi rend="bold">Sāvana</hi>nti catunnampi parisānaṃ tikkhattuṃ parivārena anusāvanaṃ, yathā sakko devānamindo asurasenāya nivāraṇatthaṃ catūsu disāsu ārakkhaṃ ṭhapāpeti, evaṃ mahārājānopi tādise kiccavisese attano ārakkhaṃ ṭhapenti. Imesampi hi tato sāsaṅkaṃ sappaṭibhayanti. Tena vuttaṃ <hi rend="bold">‘‘attanopī’’</hi>tiādi.</p>

<p rend="bodytext"><hi rend="bold">Abhikkantā</hi>ti <pb ed="V" n="3.0133" /> atikkantā, vigatāti atthoti āha <hi rend="bold">‘‘khaye dissatī’’</hi>ti. Teneva hi ‘‘nikkhanto paṭhamo yāmo’’ti anantaraṃ vuttaṃ. <hi rend="bold">Abhikkantataro</hi>ti <pb ed="M" n="3.0148" /> ativiya kantataro. Tādiso ca sundaro bhaddako nāma hotīti āha <hi rend="bold">‘‘sundare dissatī’’</hi>ti.</p>

<p rend="bodytext"><hi rend="bold">Ko</hi>ti devanāgayakkhagandhabbādīsu ko katamo. <hi rend="bold">Me</hi>ti mama. <hi rend="bold">Pādānī</hi>ti pāde. <hi rend="bold">Iddhiyā</hi>ti imāya evarūpāya deviddhiyā. <hi rend="bold">‘‘Yasasā’’</hi>ti iminā edisena parivārena, paricchedena ca. <hi rend="bold">Jala</hi>nti vijjotamāno. <hi rend="bold">Abhikkantenā</hi>ti ativiya kantena kamanīyena abhirūpena. <hi rend="bold">Vaṇṇenā</hi>ti sarīravaṇṇanibhāya. <hi rend="bold">Sabbā obhāsayaṃ disā</hi>ti dasapi disā pabhāsento cando viya, sūriyo viya ca ekobhāsaṃ ekālokaṃ karontoti gāthāya attho. <hi rend="bold">Abhirūpe</hi>ti uḷārarūpe sampannarūpe. <hi rend="bold">Abbhanumodane</hi>ti sampahaṃsane. <hi rend="bold">Idha panā</hi>ti ‘‘abhikkantāya rattiyā’’ti etasmiṃ pade. <hi rend="bold">Tenā</hi>ti khayapariyāyattā.</p>

<p rend="bodytext"><hi rend="bold">Rūpāyatanādīsū</hi>ti <hi rend="bold">ādi</hi>-saddena akkharādīnaṃ saṅgaho daṭṭhabbo. <hi rend="bold">Suvaṇṇavaṇṇo</hi>ti suvaṇṇacchavīti ayamettha atthoti āha <hi rend="bold">‘‘chaviya’’</hi>nti. Tathā hi vuttaṃ ‘‘kañcanasannibhattaco’’ti (dī. ni. 2.35; 3.200, 218; ma. ni. 2.386) <hi rend="bold">saññūḷhā</hi>ti saṅganthitā. <hi rend="bold">Vaṇṇā</hi>ti guṇavaṇṇanāti āha <hi rend="bold">‘‘thutiya’’</hi>nti, thomanāyanti attho. <hi rend="bold">Kulavagge</hi>ti khattiyādikulakoṭṭhāse. Tattha ‘‘accho vippasanno’’tiādinā vaṇṇitabbaṭṭhena <hi rend="bold">vaṇṇo,</hi> chavi. Vaṇṇanaṭṭhena <hi rend="bold">vaṇṇo,</hi> thuti. Abhitthavanaṭṭhena <hi rend="bold">vaṇṇo,</hi> thuti, aññamaññaṃ asaṅkarato <pb ed="P" n="3.0192" /> vaṇṇitabbato ṭhapetabbato <hi rend="bold">vaṇṇo,</hi> khattiyādikulavaggo. Vaṇṇīyati ñāpīyati etenāti <hi rend="bold">vaṇṇo,</hi> ñāpakaṃ kāraṇaṃ. Vaṇṇanato thūlarassādibhāvena upaṭṭhānato <hi rend="bold">vaṇṇo,</hi> saṇṭhānaṃ. ‘‘Mahantaṃ khuddakaṃ, majjhima’’nti vaṇṇetabbato pamāṇetabbato <hi rend="bold">vaṇṇo,</hi> pamāṇaṃ. Vaṇṇīyati cakkhunā vivarīyatīti <hi rend="bold">vaṇṇo,</hi> rūpāyatananti evaṃ tasmiṃ tasmiṃ atthe <hi rend="bold">vaṇṇa</hi>-saddassa pavatti veditabbā. <hi rend="bold">So</hi>ti vaṇṇasaddo. <hi rend="bold">Chaviyaṃ daṭṭhabbo</hi> rūpāyatane gayhamānassa chavimukheneva gahetabbato. ‘‘Chavigatā pana vaṇṇadhātu eva suvaṇṇavaṇṇoti ettha vaṇṇaggahaṇena gahitā’’ti apare.</p>

<p rend="bodytext"><hi rend="bold">Kevalaparipuṇṇa</hi>nti ekadesampi asesetvā niravasesatova paripuṇṇanti ayamettha atthoti āha <hi rend="bold">‘‘anavasesatā attho’’</hi>ti. <hi rend="bold">Kevalakappā</hi>ti <hi rend="bold">kappa</hi>-saddo nipāto padapūraṇamattaṃ, kevalaṃ icceva attho <pb ed="M" n="3.0149" />. <hi rend="bold">Kevala</hi>-saddo bahulavācīti āha <hi rend="bold">‘‘yebhuyyatā attho’’</hi>ti. Keci pana ‘‘īsakaṃ asamattā kevalakappā’’ti vadanti. Evaṃ sati anavasesattho eva kevala-saddattho siyā, anatthantarena pana kappa-saddena padavaḍḍhanaṃ kataṃ kevalameva kevalakappanti. Atha vā kappanīyatā, paññāpetabbatā <pb ed="V" n="3.0134" /> kevalakappā. <hi rend="bold">Abyāmissatā</hi> vijātiyena asaṅkarā suddhatā. <hi rend="bold">Anatirekatā</hi> taṃparamatā visesābhāvo. <hi rend="bold">Kevalakappa</hi>nti kevalaṃ daḷhaṃ katvāti attho. <hi rend="bold">Kevalaṃ</hi> vuccati nibbānaṃ sabbasaṅkhatavivittattā. Taṃ etassa adhigataṃ atthīti <hi rend="bold">kevalī,</hi> sacchikatanirodho khīṇāsavo.</p>

<p rend="bodytext">Kappa-saddo <pb ed="P" n="3.0193" /> panāyaṃ sa-upasaggo, anupasaggo cāti adhippāyena okappaniyapade labbhamānaṃ kappaniyasaddamattaṃ nidasseti, aññathā kappa-saddassa atthuddhāre okappaniyapadaṃ anidassanameva siyā. <hi rend="bold">Samaṇakappehī</hi>ti vinayakkamasiddhehi samaṇavohārehi. <hi rend="bold">Niccakappa</hi>nti niccakālaṃ. <hi rend="bold">Paññattī</hi>ti nāmañhetaṃ tassa āyasmato, yadidaṃ kappoti. <hi rend="bold">Kappitakesamassū</hi>ti kattariyā cheditakesamassu. <hi rend="bold">Dvaṅgulakappo</hi>ti majjhanhikavelāya vītikkantāya dvaṅgulatāvikappo. <hi rend="bold">Leso</hi>ti apadeso. Anavasesaṃ pharituṃ samatthassa obhāsassa kenaci kāraṇena ekadesapharaṇampi siyā, ayaṃ pana sabbasova pharīti dassetuṃ samantattho kappa-saddo gahitoti āha <hi rend="bold">‘‘anavasesaṃ samantato’’</hi>ti.</p>

<p rend="bodytext">Yasmā devatānaṃ sarīrappabhā dvādasayojanamattaṃ ṭhānaṃ, tato bhiyyopi pharitvā tiṭṭhati, tathā vatthābharaṇādīhi samuṭṭhitā pabhā, tasmā vuttaṃ <hi rend="bold">‘‘candimā viya, sūriyo viya ca ekobhāsaṃ ekaṃ pajjotaṃ karitvā’’</hi>ti. Kasmā ete mahārājāno bhagavato santike nisīdiṃsu? Nanu yebhuyyena devatā bhagavato santikaṃ upagatā ṭhatvāva kathetabbaṃ kathentā gacchantīti? Saccametaṃ, idha pana nisīdane kāraṇaṃ atthi, taṃ dassetuṃ <hi rend="bold">‘‘devatāna’’</hi>ntiādi vuttaṃ. ‘‘Idaṃ parittaṃ nāma sattabuddhapaṭisaṃyuttaṃ garu, tasmā na amhehi ṭhatvā gahetabba’’nti cintetvā <hi rend="bold">parittagāravavasena nisīdiṃsu.</hi></p>

<p rend="bodytext" n="276"><hi rend="paranum">276</hi><hi rend="dot">.</hi> Kasmā panettha vessavaṇo eva kathesi, na itaresu yo kocīti? Tattha kāraṇaṃ dassetuṃ <hi rend="bold">‘‘kiñcāpī’’</hi>tiādi vuttaṃ. <hi rend="bold">Vissāsiko</hi><pb ed="M" n="3.0150" /> abhiṇhaṃ upasaṅkamanena. <hi rend="bold">Byatto</hi>ti visārado, tañcassa veyyattiyaṃ suṭṭhu sikkhitabhāvenāti āha <hi rend="bold">‘‘susikkhito’’</hi>ti. Manussesu viya hi devesupi kocideva purimajātiparicayena susikkhito hoti, tatrāpi kocideva yathādhippetamatthaṃ vattuṃ samattho paripuṇṇapadabyañjanāya poriyā vācāya samannāgato. ‘‘Mahesakkhā’’ti imassa atthavacanaṃ ‘‘ānubhāvasampannā’’ti, <hi rend="bold">mahesakkhā</hi>ti vā mahāparivārāti attho. Pāṇātipāte <pb ed="P" n="3.0194" /> ādīnavadassaneneva taṃ vipariyāyato tato veramaṇiyaṃ ānisaṃso pākaṭo hotīti <hi rend="bold">‘‘ādīnavaṃ dassetvā’’</hi> icceva vuttaṃ. <hi rend="bold">Tesu senāsanesū</hi>ti yāni ‘‘araññavanappatthānī’’tiādinā (ma. ni. 1.34-45) vuttāni <pb ed="V" n="3.0135" /> bhikkhūnaṃ vasanaṭṭhānabhūtāni araññāyatanāni, tesu bhikkhūhi sayitabbato, āsitabbato ca senāsanasaññitesu. <hi rend="bold">Nibaddhavāsino</hi>ti rukkhapabbatapaṭibaddhesu vimānesu niccavāsitāya nibaddhavāsino. <hi rend="bold">Baddhattā</hi>ti gāthābhāvena ganthitattā sambandhitattā.</p>

<p rend="bodytext">‘‘Uggaṇhātu bhante bhagavā’’ti attanā vuccamānaṃ parittaṃ bhagavantaṃ uggaṇhāpetukāmo vessavaṇo avocāti adhippāyena codako <hi rend="bold">‘‘kiṃ pana bhagavato appaccakkhadhammo nāma atthī’’</hi>ti codesi. Ācariyo sabbattha appaṭihatañāṇacārassa bhagavato na kiñci appaccakkhanti dassento ‘‘natthī’’ti vatvā ‘‘uggaṇhātu bhante bhagavā’’ti vadato vessavaṇassa adhippāyaṃ vivaranto <hi rend="bold">‘‘okāsakaraṇattha’’</hi>ntiādimāha. Yathā hi pañcasikho gandhabbadevaputto devānaṃ tāvatiṃsānaṃ, brahmuno ca sanaṅkumārassa sammukhā attano yathāsutaṃ dhammaṃ bhagavato santikaṃ upagantvā pavedeti, evamayampi mahārājā itarehi saddhiṃ āṭānāṭanagare gāthāvasena bandhitaṃ parittaṃ bhagavato pavedetuṃ <hi rend="bold">okāsaṃ kārento</hi> ‘‘uggaṇhātu bhante bhagavā’’ti <hi rend="bold">āha,</hi> na naṃ tassa pariyāpuṇane niyojento. Tasmā <hi rend="bold">uggaṇhātū</hi>ti yathidaṃ parittaṃ mayā paveditamattameva hutvā catunnaṃ parisānaṃ cirakālaṃ hitāvahaṃ hoti, evaṃ uddhaṃ ārakkhāya gaṇhātu, sampaṭicchatūti attho. <hi rend="bold">Satthu kathite</hi>ti satthu ārocite, catunnaṃ parisānaṃ satthu kathane vāti attho. <hi rend="bold">Sukhavihārāyā</hi>ti <pb ed="P" n="3.0195" /> yakkhādīhi avihiṃsāya laddhabbasukhavihārāya.</p>

<p rend="bodytext" n="277"><hi rend="paranum">277</hi><hi rend="dot">.</hi><hi rend="bold">Sattapi</hi><pb ed="M" n="3.0151" /><hi rend="bold">buddhā cakkhumanto</hi> pañcahi cakkhūhi cakkhumabhāve visesābhāvato. <hi rend="bold">Tasmā</hi>ti yasmā cakkhumabhāvo viya sabbabhūtānukampitādayo sabbepi visesā sattannampi buddhānaṃ sādhāraṇā, tasmā, guṇanemittakāneva vā yasmā buddhānaṃ nāmāni nāma, na liṅgikāvatthikayādicchakāni, tasmā buddhānaṃ guṇavisesadīpanāni ‘‘cakkhumantassā’’tiādinā (dī. ni. 3.277) vuttāni <hi rend="bold">etāni ekekassa satta satta nāmāni honti. </hi> Tesaṃ nāmānaṃ sādhāraṇabhāvaṃ atthavasena yojetabbāti dassetuṃ <hi rend="bold">‘‘sabbepī’’</hi>tiādi vuttaṃ. <hi rend="bold">Sabbabhūtānukampino</hi>ti anaññasādhāraṇamahākaruṇāya sabbasattānaṃ anukampikā. <hi rend="bold">Nhātakilesattā</hi>ti aṭṭhaṅgikena ariyamaggajalena saparasantānesu niravasesato dhotakilesamalattā. <hi rend="bold">Mārasenāpamaddino</hi>ti saparivāre pañcapi māre pamadditavanto. <hi rend="bold">Vusitavanto</hi>ti maggabrahmacariyavāsaṃ, dasavidhaṃ ariyavāsañca vusitavanto. Vusitavantatāya eva bāhitapāpatā vuttā hotīti ‘‘brāhmaṇassā’’ti padaṃ anāmaṭṭhaṃ. <hi rend="bold">Vimuttā</hi>ti anaññasādhāraṇānaṃ pañcannampi vimuttīnaṃ vasena niravasesato muttā. <hi rend="bold">Aṅgato</hi>ti sarīraṅgato, ñāṇaṅgato ca, dvattiṃsamahāpurisalakkhaṇa- (dī. ni. 2.33; 3.200; ma. ni. 2.385) asītianubyañjanehi nikkhamanappabhā, byāmappabhā, ketumālāuṇhīsappabhā <pb ed="V" n="3.0136" /> ca sarīraṅgato nikkhamanakarasmiyo, yamakamahāpāṭihāriyādīsu uppajjanakappabhā ñāṇaṅgato nikkhamanakarasmiyo. <hi rend="bold">Na etāneva</hi> ‘‘cakkhumā’’tiādinā (dī. ni. 3.277) vuttāni <hi rend="bold">satta nāmāni,</hi> atha kho aññānipi bahūni aparimitāni nāmāni. Kathanti āha <hi rend="bold">‘‘asaṅkhyeyyāni nāmāni saguṇena mahesinoti vutta’’</hi>nti (dha. sa. aṭṭha. 1313; udā. aṭṭha. 53; paṭi. aṭṭha. 76). Kena vuttaṃ? Dhammasenāpatinā.</p>

<p rend="bodytext">Yadi evaṃ kasmā vessavaṇo etāneva gaṇhīti āha <hi rend="bold">‘‘attano pākaṭanāmavasenā’’</hi>ti. <hi rend="bold">Khīṇāsavā</hi><pb ed="P" n="3.0196" /><hi rend="bold">janāti adhippetā.</hi> Te hi kammakilesehi jātāpi evaṃ na puna jāyissantīti iminā atthena <hi rend="bold">janā.</hi> Yathāha ‘‘yo ca kālaghaso bhūto’’ti (jā. 1.2.190) <hi rend="bold">desanāsīsamatta</hi>nti nidassanamattanti attho, avayavena vā samudāyupalakkhaṇametaṃ. Sati ca pisuṇavācappahāne <pb ed="M" n="3.0152" /> pharusavācā pahīnāva hoti, pageva ca musāvādoti <hi rend="bold">‘‘apisuṇā’’</hi> icceva vuttā. <hi rend="bold">Mahattā</hi>ti mahā attā sabhāvo etesanti mahattā. Tenāha <hi rend="bold">‘‘mahantabhāvaṃ pattā’’</hi>ti. <hi rend="bold">Mahantā</hi>ti vā mahā antā, parinibbānapariyosānāti vuttaṃ hoti. Mahantehi vā sīlādīhi samannāgatā. Ayaṃ tāva aṭṭhakathāyaṃ āgatanayena attho. Itaresaṃ pana matena buddhādīhi ariyehi mahanīyato pūjanīyato <hi rend="bold">mahaṃ</hi> nāma nibbānaṃ, mahamanto etesanti <hi rend="bold">mahantā,</hi> nibbānadiṭṭhāti attho. <hi rend="bold">Nissāradā</hi>ti sārajjarahitā, nibbhayāti attho. Tenāha <hi rend="bold">‘‘vigatalomahaṃsā’’</hi>ti.</p>

<p rend="bodytext"><hi rend="bold">Hita</hi>nti hitacittaṃ, sattānaṃ hitesīti attho. <hi rend="bold">Yathābhūtaṃ vipassisu</hi>nti pañcupādānakkhandhesu samudayādito yāthāvato vividhenākārena passiṃsu. ‘‘Ye cāpī’’ti pubbe paccattabahuvacanena aniyamato vutte <hi rend="bold">tesampī</hi>ti atthaṃ sampadānabahuvacanavasena niyametvā ‘‘namatthū’’ti ca padaṃ ānetvā yojeti yaṃ taṃ-saddānaṃ abyabhicāritasambandhabhāvato. Vipassiṃsu namassantīti vā yojanā. <hi rend="bold">Paṭhamagāthāyā</hi>ti ‘‘ye cāpi nibbutā loke’’ti <pb ed="P" n="3.0197" /> evaṃ vuttagāthāya. <hi rend="bold">Dutiyagāthāyā</hi>ti tadantaragāthāya. Tattha <hi rend="bold">desanāmukhamatta</hi>nti itaresampi buddhānaṃ nāmaggahaṇe patte imasseva bhagavato nāmaggahaṇaṃ tathā desanāya mukhamattaṃ, tasmā tepi atthato gahitā evāti adhippāyo. Tenāha <hi rend="bold">‘‘ayampi hī’’</hi>tiādi. Tattha <hi rend="bold">aya</hi>nti ayaṃ gāthā. Purimayojanāyaṃ tassāti visesitabbatāya abhāvato ‘‘yanti nipātamatta’’nti vuttaṃ, idha pana ‘‘tassa namatthū’’ti evaṃ sambandhassa ca icchitattā ‘‘ya’’nti nāmapadaṃ upayogekavacananti dassento <hi rend="bold">‘‘yaṃ namassanti gotama’’</hi>nti āha.</p>

<p rend="bodytext" n="278"><hi rend="paranum">278</hi><hi rend="dot">.</hi> ‘‘Yato <pb ed="V" n="3.0137" /> uggacchati sūriyo’’tiādikaṃ kasmā āraddhaṃ? Yaṃ ye yakkhādayo satthu dhammaāṇaṃ, attano ca rājāṇaṃ nādiyanti, tesaṃ ‘‘idañcidañca niggahaṃ karissāmā’’ti sāvanaṃ kātukāmā tattha tattha dvisahassaparittadīpaparivāresu catūsu mahādīpesu attano āṇāya vattānaṃ attano puttānaṃ, aṭṭhavīsatiyā yakkhasenāpatiādīnañca satthari pasādagāravabahumānañca pavedetvā niggahārahānaṃ santajjanatthaṃ āraddhaṃ. Tattha <pb ed="M" n="3.0153" /> ‘‘yato uggacchatī’’tiādīsu <hi rend="bold">‘‘yato ṭhānato udetī’’</hi>ti vuccati, kuto pana ṭhānato udetīti vuccati? Pubbavidehavāsīnaṃ tāva majjhanhikaṭṭhāne ṭhito jambudīpavāsīnaṃ udetīti vuccati, uttarakurukānaṃ pana oggacchatīti iminā nayena sesadīpesupi sūriyassa uggacchanoggacchanapariyāyo veditabbo. Ayañca attho heṭṭhā <hi rend="bold">aggaññasuttavaṇṇanāyaṃ</hi> (dī. ni. aṭṭha. 3.121) pakāsito eva. <hi rend="bold">Aditiyā putto</hi>ti lokasamudācāravasena vuttaṃ. Lokiyā hi deve aditiyā puttā, asure atithiyā puttāti vadanti. Ādippanato pana <hi rend="bold">ādicco,</hi> ekappahāreneva tīsu dīpesu ālokavidaṃsanena samujjalanatoti attho. <hi rend="bold">Maṇḍalī</hi>ti ettha <hi rend="bold">ī</hi>-kāro bhusatthoti āha <hi rend="bold">‘‘mahantaṃ maṇḍalaṃ assāti maṇḍalī’’</hi>ti. Mahantaṃ hissa vimānamaṇḍalaṃ paññāsayojanāyāmavitthārato. <hi rend="bold">‘‘Saṃvarīpi</hi><pb ed="P" n="3.0198" /><hi rend="bold">nirujjhatī’’</hi>ti imināva divasopi jāyatīti ayampi attho vuttoti veditabbo. <hi rend="bold">Ratti antaradhāyatī</hi>ti sinerupacchāyālakkhaṇassa andhakārassa vigacchanato.</p>

<p rend="bodytext"><hi rend="bold">Udakarahado</hi>ti jaladhi. <hi rend="bold">‘‘Tasmiṃ ṭhāne’’</hi>ti idaṃ puratthimasamuddassa uparibhāgena sūriyassa gamanaṃ sandhāya vuttaṃ. Tathā hi jambudīpe ṭhitānaṃ puratthimasamuddato sūriyo uggacchanto viya upaṭṭhāti. Tenāha <hi rend="bold">‘‘yato uggacchati sūriyo’’</hi>ti. Samuddanaṭṭhena attani patitassa sammadeva, sabbaso ca undanaṭṭhena kiledanaṭṭhena <hi rend="bold">samuddo.</hi> Samuddo hi kiledanaṭṭho rahado. <hi rend="bold">Sāritodako</hi>ti anekāni yojanasahassāni vitthiṇṇodako, saritā nadiyo udake etassāti vā <hi rend="bold">saritodako.</hi></p>

<p rend="bodytext">Sinerupabbatarājā cakkavāḷassa vemajjhe ṭhito, taṃ padhānaṃ katvā vattabbanti adhippāyena ‘‘itoti sineruto’’ti vatvā tathā pana disāvavatthānaṃ anavaṭṭhitanti <hi rend="bold">‘‘tesaṃ nisinnaṭṭhānato vā’’</hi>ti vuttaṃ. <hi rend="bold">Tesa</hi>nti catunnaṃ mahārājānaṃ. <hi rend="bold">Nisinnaṭṭhānaṃ</hi> āṭānāṭanagaraṃ. Tattha hi nisinnā te imaṃ parittaṃ bandhiṃsu. <hi rend="bold">Tesaṃ nisinnaṭṭhānato</hi>ti vā satthu santike tesaṃ nisinnaṭṭhānato. Ubhayathāpi sūriyassa udayaṭṭhānā puratthimā disā nāma hoti. Purimapakkhaṃyevettha vaṇṇenti. Tena vuttaṃ ‘‘ito sā purimā disā’’ti. Sūriyo, pana candanakkhattādayo ca sineruṃ dakkhiṇato, cakkavāḷapabbatañca vāmato katvā parivattenti. Yattha <pb ed="V" n="3.0138" /> ca nesaṃ uggamanaṃ paññāyati, sā puratthimā <pb ed="M" n="3.0154" /> disā. Yattha okkamanaṃ paññāyati, sā pacchimā disā. Dakkhiṇapasse <pb ed="P" n="3.0199" /> uttarā disā, vāmapasse dakkhiṇā disāti catumahādīpavāsīnaṃ paccekaṃ sineru uttarādisāyameva, tasmā anavaṭṭhitā disāvavatthāti āha ‘‘iti naṃ ācikkhati jano’’ti. <hi rend="bold">Yaṃ disa</hi>nti yaṃ puratthimadisaṃ <hi rend="bold">yasassī</hi>ti mahāparivāro. Koṭisatasahassaparimāṇā hi devatā abhiṇhaṃ parivārenti. Candananāgarukkhādīsu osadhitiṇavanappatisugandhānaṃ abbanato, tehi dittabhāvūpagamanato ‘‘gandhabbā’’ti laddhanāmānaṃ cātumahārājikadevānaṃ adhipati bhāvato. <hi rend="bold">Me suta</hi>nti ettha <hi rend="bold">me</hi>ti nipātamattaṃ. <hi rend="bold">Suta</hi>nti vissutanti attho. Ayañhettha yojanā – tassa dhataraṭṭhamahārājassa puttāpi bahavo. Kittakā? Asīti, dasa eko ca. Ekanāmā. Kathaṃ? Indanāmā. ‘‘Mahapphalā’’ti ca sutaṃ vissutametaṃ loketi.</p>

<p rend="bodytext">Ādicco gotamagotto, bhagavāpi gotamagotto, ādiccena samānagottatāya ādicco bandhu etassātipi ādiccabandhu, ādiccassa vā bandhūti ādiccabandhu, taṃ <hi rend="bold">ādiccabandhunaṃ.</hi><hi rend="bold">Anavajjenā</hi>ti avajjapaṭipakkhena brahmavihārena. <hi rend="bold">Samekkhasi</hi> odhiso, anodhiso ca pharaṇena olokesiāsayānusayacariyādhimuttiādivibhāgāvabodhavasena. <hi rend="bold">Vatvā vandantī</hi>ti ‘‘lokassa anukampako’’ti kittetvā vandanti. <hi rend="bold">Sutaṃ neta</hi>nti sutaṃ nanūti etasmiṃ atthe <hi rend="bold">nu</hi>-saddo. Aṭṭhakathāyaṃ pana nokāroyanti adhippāyena <hi rend="bold">amhehī</hi>ti attho vutto. <hi rend="bold">Eta</hi>nti etaṃ tathā parikittetvā amanussānaṃ devatānaṃ vandanaṃ. <hi rend="bold">Vadanti</hi> dhataraṭṭhamahārājassa puttā.</p>

<p rend="bodytext" n="279"><hi rend="paranum">279</hi><hi rend="dot">.</hi><hi rend="bold">Yena</hi><pb ed="P" n="3.0200" /><hi rend="bold">petā pavuccantī</hi>ti ettha vacanasesena attho veditabbo, na yathārutavasenevāti dassento <hi rend="bold">‘‘yena disābhāgena nīharīyantūti vuccantī’’</hi>ti āha. <hi rend="bold">Ḍayhantu vā</hi>ti pete sandhāya vadati. <hi rend="bold">Chijjantu vā</hi> hatthapādādike pisuṇā piṭṭhimaṃsikā. <hi rend="bold">Haññantu</hi> pāṇātipātinotiādikā. <hi rend="bold">Pavuccantī</hi>ti vā samuccanti, ‘‘alaṃ tesa’’nti samācinīyantīti attho. Evañhi vacanasesena vinā eva attho siddho hoti. <hi rend="bold">Rahassaṅga</hi>nti bījaṃ sandhāya vadati.</p>

<p rend="bodytext" n="280"><hi rend="paranum">280</hi><hi rend="dot">.</hi><hi rend="bold">Yasmiṃ disābhāge sūriyo atthaṃ gacchatī</hi>ti ettha ‘‘yato ṭhānato udetī’’ti ettha vuttanayānusārena attho veditabbo.</p>

<p rend="bodytext" n="281"><hi rend="paranum">281</hi><hi rend="dot">.</hi> Yena <pb ed="M" n="3.0155" /> disābhāgena uttarakuru rammo avaṭṭhito, ito sā uttarā disāti yojanā <pb ed="V" n="3.0139" />. <hi rend="bold">Mahānerū</hi>ti mahanto, mahanīyo ca nerusaṅkhāto pabbato. Tenāha <hi rend="bold">‘‘mahāsineru pabbatarājā’’</hi>ti. <hi rend="bold">Rajatamayaṃ.</hi> Tathā hi tassa pabhāya ajjhotthataṃ tassaṃ disāyaṃ samuddodakaṃ khīraṃ viya paññāyati. <hi rend="bold">Maṇimaya</hi>nti indanīlamayaṃ. Tathā hi dakkhiṇadisāya samuddodakaṃ yebhuyyena nīlavaṇṇaṃ hutvā paññāyati, tathā ākāsaṃ. <hi rend="bold">Manussā jāyanti.</hi> Kathaṃ jāyanti? Amamā apariggahāti yojanā. <hi rend="bold">Mamattavirahitā</hi>ti ‘‘idaṃ mama idaṃ mamā’’ti mamaṅkāravirahitāti adhippāyo. Yadi tesaṃ ‘‘ayaṃ mayhaṃ bhariyā’’ti pariggaho natthi, ‘‘ayaṃ me mātā, ayaṃ bhaginī’’ti evarūpā idha viya mariyādāpi na siyā mātuādibhāvassa ajānanatoti codanaṃ sandhāyāha <hi rend="bold">‘‘mātaraṃ vā’’</hi>tiādi. <hi rend="bold">Chandarāgo nuppajjatī</hi>ti ettha ‘‘dhammatāsiddhassa sīlassa ānubhāvena putte <pb ed="P" n="3.0201" /> diṭṭhamatte eva mātu thanato thaññaṃ paggharati, tena saññāṇena nesaṃ mātari puttassa mātusaññā, mātu ca putte puttasaññā paccupaṭṭhitā’’ti keci.</p>

<p rend="bodytext"><hi rend="bold">Naṅgalā</hi>ti liṅgavipallāsena vuttanti āha <hi rend="bold">‘‘naṅgalānipī’’</hi>ti. <hi rend="bold">Akaṭṭhe</hi>ti akasite akatakasikamme.</p>

<p rend="bodytext"><hi rend="bold">Taṇḍulāva tassa phala</hi>nti sattānaṃ puññānubhāvahetukā thusādiabhāvena taṇḍulā eva tassa sālissa phalaṃ. <hi rend="bold">Tuṇḍikira</hi>nti pacanabhājanassa nāmanti vuttaṃ <hi rend="bold">‘‘ukkhaliya’’</hi>nti. <hi rend="bold">Ākiritvā</hi>ti taṇḍulāni pakkhipitvā. <hi rend="bold">Niddhūmaṅgārenā</hi>ti dhūmaṅgārarahitena kevalena <hi rend="bold">agginā.</hi> Jotikapāsāṇato aggimhi uṭṭhahante kuto dhūmaṅgārānaṃ sambhavo. <hi rend="bold">Bhojana</hi>nti odanamevādhippetanti <hi rend="bold">‘‘bhojanamevā’’</hi>ti avadhāraṇaṃ katvā tena nivattetabbaṃ dassento <hi rend="bold">‘‘añño sūpo vā byañjanaṃ vā na hotī’’</hi>ti āha. Yadi evaṃ rasavisesayutto tesaṃ āhāro na hotīti? Noti dassento <hi rend="bold">‘‘bhuñjantānaṃ…pe… raso hotī’’</hi>ti āha. <hi rend="bold">Macchariyacittaṃ nāma na hotī</hi>ti dhammatāsiddhassa sīlassa ānubhāvena. Tathā hi te katthacipi amamā pariggahāva hutvā vasanti.</p>

<p rend="bodytext">Apica <pb ed="M" n="3.0156" /> tattha uttarakurukānaṃ puññānubhāvasiddho ayampi viseso veditabbo – tattha kira tesu tesu padesesu ghanacitapattasañchannasākhāpasākhā kūṭāgārūpamā manoramā rukkhā tesaṃ manussānaṃ nivesanakiccaṃ sādhenti, yattha sukhaṃ nivasanti, aññepi tattha rukkhā sujātā sabbadāpi pupphitaggā tiṭṭhanti, jalāsayāpi vikasitakamalakuvalayapuṇḍarīkasogandhikādipupphasañchannā sabbakālaṃ paramasugandhaṃ samantato pavāyantā <pb ed="P" n="3.0202" /> tiṭṭhanti. Sarīrampi tesaṃ atidīghatādidosarahitaṃ ārohapariṇāhasampannaṃ jarāya anabhibhūtattā valipalitādidosarahitaṃ yāvatāyukaṃ aparikkhīṇajavabalaparakkamasobhameva hutvā tiṭṭhati. Anuṭṭhānaphalūpajīvitāya na ca <pb ed="V" n="3.0140" /> nesaṃ kasivāṇijjādivasena, āhārapariyeṭṭhivasena dukkhaṃ atthi, tato eva na dāsadāsikammakarādipariggaho atthi, na ca tattha sītuṇhaḍaṃsamakasavātātapasarīsapavāḷādiparissayo atthi. Yathā nāmettha gimhānaṃ pacchime māse paccūsavelāyaṃ samasītuṇhautu hoti, evameva sabbakālaṃ samasītuṇhova utu hoti, na ca tesaṃ koci upaghāto, vihesā vā uppajjati. Akaṭṭhapākimameva sāliṃ akaṇaṃ athusaṃ sugandhaṃ taṇḍulaphalaṃ paribhuñjantānaṃ nesaṃ kuṭṭhaṃ, gaṇḍo, kilāso, soso, kāso, sāso, apamāro, jaroti evamādiko na koci rogo uppajjati. Na te khujjā vā vāmanakā vā kāṇā vā kuṇī vā khañjā vā pakkhahatā vā vikalaṅgā vā vikalindriyā vā honti. Itthiyopi tattha nātidīghā nātirassā nātikisā nātithūlā nātikāḷā nāccodātā sobhaggappattarūpā honti. Tathā hi dīghaṅgulī tambanakhī lambatthanā tanumajjhā puṇṇacandamukhī visālakkhī mudugattā saṃhitūrū odātadantā gambhīranābhī tanujaṅghā dīghanīlavellitakesī puthulasusoṇī nātilomānālomā subhagā utusukhasamphassā saṇhā sakhilasambhāsā nānābharaṇavibhūsitā vicaranti. Sabbadā hi soḷasavassuddesikā viya honti. Purisā ca pañcavīsativassuddesikā viya, na puttadāresu rajjanti. Ayaṃ tattha dhammatā.</p>

<p rend="bodytext">Sattāhikameva ca tattha itthipurisā kāmaratiyā viharanti, tato vītarāgā yathāsakaṃ gacchanti. Na tattha idha viya gabbhokkantimūlakaṃ, gabbhapariharaṇamūlakaṃ <pb ed="P" n="3.0203" />, vijāyanamūlakaṃ vā dukkhaṃ hoti. Rattakañcukato kañcanapaṭimā <pb ed="M" n="3.0157" /> viya dārakā mātukucchito amakkhitā eva semhādinā sukheneva nikkhamanti, ayaṃ tattha dhammatā.</p>

<p rend="bodytext">Mātā pana puttaṃ vā dhītaraṃ vā vijāyitvā tesaṃ vicaraṇappadese ṭhapetvā anapekkhā yathāruci gacchati. Tesaṃ tattha sayitānaṃ ye passanti purisā, itthiyo vā, te attano aṅguliyo upanāmenti, tesaṃ kammabalena tato khīraṃ pavattati, tena dārakā yāpenti. Evaṃ pana vaḍḍhantā katipayadivaseheva laddhabalā hutvā dārikā itthiyo upagacchanti, dārakā purise. Kapparukkhato eva ca tesaṃ tattha tattha vatthābharaṇāni nippajjanti. Nānāvirāgavaṇṇavicittāni hi sukhumāni mudusukhasamphassāni vatthāni tattha tattha kapparukkhesu olambantāni iṭṭhanti. Nānāvidharaṃsijālasamujjalavividhavaṇṇaratanavinaddhāni anekavidhamālākammalatākammabhittikammavicittāni sīsūpagagīvūpagahatthūpagakaṭūpagapādūpagāni sovaṇṇamayāni ābharaṇāni ca kapparukkhato olambanti. Tathā vīṇāmudiṅgapaṇavasammatāḷasaṅkhavaṃsavetāḷaparivānivallakīpabhutikā tūriyabhaṇḍāpi tato tato olambanti. Tattha ca bahū phalarukkhā kumbhamattāni <pb ed="V" n="3.0141" /> phalāni phalanti madhurarasāni, yāni paribhuñjitvā te sattāhampi khuppipāsāhi na bādhīyanti. Najjopi tattha suvisuddhajalā supatitthā ramaṇīyā akaddamā vālukatalā nātisītā nāccuṇhā surabhigandhīhi jalajapupphehi sañchannā sabbakālaṃ surabhiṃ vāyantiyo sandanti. Na tattha kaṇṭakatiṇakakkhaḷagacchalatā honti, akaṇṭakā pupphaphalasampannā eva honti. Candananāgarukkhā sayameva rasaṃ paggharanti <pb ed="P" n="3.0204" />. Nhāyitukāmā ca nadītitthe ekajjhaṃ vatthābharaṇāni ṭhapetvā nadiṃ otaritvā nhatvā uttiṇṇuttiṇṇā upariṭṭhimaṃ vatthābharaṇaṃ gaṇhanti, na tesaṃ evaṃ hoti ‘‘idaṃ mama, idaṃ parassā’’ti, tato eva na tesaṃ koci viggaho vā vivādo vā. Sattāhikā eva ca nesaṃ kāmaratikīḷā hoti, tato vītarāgā viya vicaranti. Yattha ca rukkhe sayitukāmā honti, tattheva sayanaṃ upalabhanti. Mate ca satte disvā na rodanti, na socanti, tañca maṇḍayitvā nikkhipanti. Tāvadeva ca nesaṃ tathārūpā sakuṇā upagantvā mataṃ dīpantaraṃ nenti. Tasmā susānaṃ vā asuciṭṭhānaṃ vā tattha natthi. Na ca tato matā nirayaṃ vā tiracchānayoniṃ vā pettivisayaṃ vā upapajjanti. ‘‘Dhammatāsiddhassa pañcasīlassa ānubhāvena te <pb ed="M" n="3.0158" /> devaloke nibbattantī’’ti vadanti. Vassasahassameva ca nesaṃ sabbakālaṃ āyuppamāṇaṃ. Sabbametaṃ tesaṃ pañcasīlaṃ viya dhammatāsiddhaṃ evāti veditabbaṃ. <hi rend="bold">Tatthā</hi>ti tasmiṃ uttarakurudīpe.</p>

<p rend="bodytext"><hi rend="bold">Ekakhuraṃ katvā</hi>ti anekasaphampi ekasaphaṃ viya katvā, assaṃ viya katvāti attho. ‘‘Gāvi’’nti vatvā puna ‘‘pasu’’nti vuttattā gāvito itaro sabbo catuppado idha <hi rend="bold">‘‘pasū’’</hi>ti adhippetoti āha <hi rend="bold">‘‘ṭhapetvā gāvi’’</hi>nti.</p>

<p rend="bodytext"><hi rend="bold">Tassā</hi>ti gabbhinitthiyā. <hi rend="bold">Piṭṭhi onamituṃ sahatī</hi>ti kucchiyā garubhāratāya tesaṃ āruḷhakāle piṭṭhi onamati, tesaṃ nisajjaṃ sahati pallaṅke nisinnā viya honti. <hi rend="bold">Sammādiṭṭhike</hi>ti kammapathasammādiṭṭhiyā sammādiṭṭhike. <hi rend="bold">Etthā</hi>ti jambudīpe. Ettha hi janapadavohāro, na uttarakurumhi. Tathā hi <hi rend="bold">‘‘paccantimamilakkhuvāsike’’</hi>ti ca vuttaṃ.</p>

<p rend="bodytext"><hi rend="bold">Tassa rañño</hi>ti vessavaṇamahārājassa. Iti so attānameva paraṃ viya katvā vadati. Eseva nayo paratopi. <hi rend="bold">Bahuvidhaṃ</hi><pb ed="P" n="3.0205" /> nānāratanavicittaṃ nānāsaṇṭhānaṃ rathādi <hi rend="bold">dibbayānaṃ upaṭṭhitameva hoti</hi> sudantavāhanayuttaṃ, na nesaṃ yānānaṃ upaṭṭhāpane ussukkaṃ āpajjitabbaṃ atthi. <hi rend="bold">Etānī</hi>ti hatthiyānādīni. <hi rend="bold">Nesa</hi>nti vessavaṇaparicārikānaṃ. Kappitāni hutvā uṭṭhitāni āruhituṃ <hi rend="bold">upakappanayānāni. Nipannāpi nisinnāpi vicaranti</hi> candimasūriyā viya yathāsakaṃ vimānesu.</p>

<p rend="bodytext"><hi rend="bold">Nagarā</hi><pb ed="V" n="3.0142" /><hi rend="bold">ahū</hi>ti liṅgavipallāsena vuttanti āha <hi rend="bold">‘‘nagarāni bhaviṃsūti attho’’</hi>ti. <hi rend="bold">Āṭānāṭā nāmā</hi>ti itthiliṅgavasena laddhanāmaṃ <hi rend="bold">nagaraṃ āsi.</hi></p>

<p rend="bodytext"><hi rend="bold">Tasmiṃ ṭhatvā</hi>ti tasmiṃ padese parakusiṭanāṭānāmake nagare ṭhatvā. Tato <hi rend="bold">ujuṃ uttaradisāyaṃ. Etassā</hi>ti kasivantanagarassa. <hi rend="bold">Aparabhāge</hi> aparakoṭṭhāse, parato icceva attho.</p>

<p rend="bodytext"><hi rend="bold">Kuvero</hi>ti tassa purimajātisamudāgataṃ nāmanti teneva pasaṅgena yenāyaṃ sampatti adhigatā, tadassa pubbakammaṃ ācikkhituṃ <hi rend="bold">‘‘ayaṃ kirā’’</hi>tiādi vuttaṃ. <hi rend="bold">Ucchuvappa</hi>nti ucchusassaṃ. <hi rend="bold">Avasesasālāhī</hi>ti avasesayantasālāhi, nissakkavacanañcetaṃ. <hi rend="bold">Tatthevā</hi>ti puññatthaṃ dinnasālāyameva.</p>

<p rend="bodytext"><hi rend="bold">Paṭiesanto</hi>ti <pb ed="M" n="3.0159" /> pati pati atthe esanto vīmaṃsanto. Na kevalaṃ te vīmaṃsanti eva, atha kho tamatthaṃ patiṭṭhāpentīti āha <hi rend="bold">‘‘visuṃ visuṃ atthe upaparikkhamānā anusāsamānā’’</hi>ti. <hi rend="bold">Yakkharaṭṭhikā</hi>ti yakkharaṭṭhādhipatino. Yakkhā ca vessavaṇassa rañño nivesanadvāre niyuttā cāti yakkhadovārikā, tesaṃ <hi rend="bold">yakkhadovārikānaṃ.</hi></p>

<p rend="bodytext">Yasmā dharaṇīporakkhaṇito purāṇodakaṃ bhassayantaṃ heṭṭhā vuṭṭhi hutvā nikkhamati, tasmā taṃ tato gahetvā meghehi pavuṭṭhaṃ viya hotīti vuttaṃ <hi rend="bold">‘‘yato pokkharaṇito udakaṃ gahetvā meghā pavassantī’’</hi>ti. <hi rend="bold">Yato</hi>ti yato dharaṇīpokkharaṇito. <hi rend="bold">Sabhā</hi>ti <pb ed="P" n="3.0206" /> yakkhānaṃ upaṭṭhānasabhā.</p>

<p rend="bodytext"><hi rend="bold">Tasmiṃ ṭhāne</hi>ti tassā pokkharaṇiyā tīre yakkhānaṃ vasanavane. <hi rend="bold">Sadā phalitā</hi>ti niccakālaṃ sañjātaphalā. <hi rend="bold">Niccapupphitā</hi>ti niccaṃ sañjātapupphā. <hi rend="bold">Nānādijagaṇāyutā</hi>ti nānāvidhehi dijagaṇehi yuttā. Tehi pana sakuṇasaṅghehi ito cito ca sampatantehi paribbhamantehi yasmā sā pokkharaṇī ākulā viya hoti, tasmā vuttaṃ <hi rend="bold">‘‘vividhapakkhisaṅghasamākulā’’</hi>ti. <hi rend="bold">Koñcasakuṇehī</hi>ti sārasasakuntehi.</p>

<p rend="bodytext"><hi rend="bold">‘‘Evaṃ viravantāna’’</hi>nti iminā tathā vassitavasena ‘‘jīvañjīvakā’’ti ayaṃ tesaṃ samaññāti dasseti. <hi rend="bold">Uṭṭhavacittakā</hi>ti etthāpi eseva nayo. Tenāha <hi rend="bold">‘‘evaṃ vassamānā’’</hi>ti. <hi rend="bold">Pokkharasātakā</hi>ti pokkharasaṇṭhānatāya ‘‘pokkharasātakā’’ti evaṃ laddhanāmā.</p>

<p rend="bodytext"><hi rend="bold">Sabbakālaṃ</hi><pb ed="V" n="3.0143" /><hi rend="bold">sobhatī</hi>ti sabbautūsu sobhati, na tassā hemantādivasena sobhāvirato atthi. Evaṃbhūtā ca niccaṃ pupphitajalajathalajapupphatāya, phalabhārabharitarukkhaparivāritatāya, aṭṭhaṅgasamannāgatasalilatāya ca <hi rend="bold">nirantaraṃ sobhati.</hi></p>

<p rend="bodytext" n="282"><hi rend="paranum">282</hi><hi rend="dot">.</hi><hi rend="bold">Parikamma</hi>nti pubbupacāraṃ. <hi rend="bold">Parisodhetvā</hi>ti ekakkharassāpi avirādhanavasena ācariyasantike sabbaṃ sodhetvā. <hi rend="bold">Suṭṭhu uggahitā</hi>ti parimaṇḍalapadabyañjanāya poriyā vācāya vissaṭṭhāya anelagaḷāya atthassa viññāpanīyā sammadeva uggahitā. Tathā hi <hi rend="bold">‘‘atthañca byañjanañca parisodhetvā’’</hi>ti vuttaṃ. Atthaṃ jānato eva hi byañjanaṃ parisujjhati, no ajānato. <hi rend="bold">Padabyañjanānī</hi>ti padañceva byañjanañca <hi rend="bold">ahāpetvā.</hi> Evañhi paripuṇṇā nāma <pb ed="M" n="3.0160" /> hotīti. <hi rend="bold">Visaṃvādetvā</hi>ti aññathā katvā. <hi rend="bold">Tejavantaṃ na hoti</hi> virajjhanato ceva vimhayatthabhāvato <pb ed="P" n="3.0207" /> ca. <hi rend="bold">Sabbaso</hi>ti anavasesato ādimajjhapariyosānato. <hi rend="bold">Tejavantaṃ hotī</hi>ti sabhāvaniruttiṃ avirādhetvā suppavattibhāvena sādhanato. Evaṃ payogavipattiṃ pahāya payogasampattiyā sati parittassa atthasādhakataṃ dassetvā idāni ajjhāsayavipattiṃ pahāya ajjhāsayasampattiyā atthasādhakataṃ dassetuṃ <hi rend="bold">‘‘lābhahetū’’</hi>tiādi vuttaṃ. Idaṃ parittabhaṇanaṃ sattānaṃ anatthapaṭibāhanahetūti tassa ñāṇakaruṇāpubbakatā <hi rend="bold">nissaraṇapakkho. Mettaṃ purecārikaṃ katvā</hi>ti mettāmanasikārena sattesu hitapharaṇaṃ purakkhatvā.</p>

<p rend="bodytext"><hi rend="bold">‘‘Vatthuṃ vā’’</hi>tiādi pubbe catuparisamajjhe katāya sādhanāya bhagavato pavedanaṃ. <hi rend="bold">Gharavatthu</hi>nti vasanagehaṃ. <hi rend="bold">Nibaddhavāsa</hi>nti paragehepi nevāsikabhāvena vāsaṃ na labheyya, yaṃ pana mahārājānaṃ, yakkhasenāpatīnañca ajānantānaṃyeva kadāci vasitvā gamanaṃ, taṃ appamāṇanti adhippāyo. <hi rend="bold">Samiti</hi>nti yakkhādisamāgamaṃ. Kāmaṃ pāḷiyaṃ ‘‘na me so’’ti āgataṃ, itaresampi pana mahārājānamattanā ekajjhāsayatāya tesampi ajjhāsayaṃ hadaye ṭhapetvā vessavaṇo tathā avoca. Kaññaṃ anu anu vahituṃ ayutto anāvayho, sabbakālaṃ kaññaṃ laddhuṃ ayuttoti attho, taṃ <hi rend="bold">anāvayhaṃ.</hi> Tenāha <hi rend="bold">‘‘na āvāhayutta’’</hi>nti. Na vivayhanti <hi rend="bold">avivayhaṃ,</hi> kaññaṃ gahetumayuttanti attho. Tenāha <hi rend="bold">‘‘na vivāhayutta’’</hi>nti. Āhito ahaṃmāno etthāti <hi rend="bold">attā,</hi> attabhāvo. Attā <pb ed="P" n="3.0208" /> visayabhūto etāsaṃ atthīti <hi rend="bold">attā,</hi> paribhāsā, tāhi. Pariyattaṃ katvā vacanena <hi rend="bold">paripuṇṇāhi.</hi> Yathā yakkhā akkositabbā, evaṃ pavattā akkosā <hi rend="bold">yakkhaakkosā</hi> nāma, tehi. Te pana ‘‘kaḷārakkhi kaḷāradantā kāḷavaṇṇā’’ti evaṃ ādayo.</p>

<p rend="bodytext"><hi rend="bold">Viruddhā</hi>ti <pb ed="V" n="3.0144" /> virujjhanakā parehi virodhino. <hi rend="bold">Rabhasā</hi>ti sārambhakāti adhippāyo. Tenāha <hi rend="bold">‘‘karaṇuttariyā’’</hi>ti. <hi rend="bold">Rabhasā</hi>ti vā sāhasikā. Sāmino manaso assavāti <hi rend="bold">manassā,</hi> kiṅkarā. Ye hi ‘‘kiṃ karomi bhaddante’’ti sāmikassa vase vattanti, te evaṃ vuccanti. Tena vuttaṃ <hi rend="bold">‘‘yakkhasenāpatīnaṃ ye manassā, tesa’’</hi>nti. Āṇāya avarodhitupacārā <hi rend="bold">avaruddhā,</hi> te pana āṇāvato paccatthikā nāma hontīti <hi rend="bold">‘‘paccāmittā verino’’</hi>ti vuttaṃ. <hi rend="bold">Ujjhāpetabba</hi>nti heṭṭhā katvā cintāpetabbaṃ, taṃ <pb ed="M" n="3.0161" /> pana <hi rend="bold">ujjhāpanaṃ</hi> tesaṃ nīcakiriyāya jānāpanaṃ hotīti āha <hi rend="bold">‘‘jānāpetabbā’’</hi>ti.</p>

<p rend="subhead">Parittaparikammakathāvaṇṇanā</p>

<p rend="bodytext"><hi rend="bold">Parittassa parikammaṃ kathetabba</hi>nti āṭānāṭiyaparittassa parikammaṃ pubbupacāraṭṭhāniyaṃ mettasuttādi kathetabbaṃ. Evañhi taṃ laddhāsevanaṃ hutvā tejavantaṃ hoti. Tenāha <hi rend="bold">‘‘paṭhamameva hī’’</hi>tiādi. <hi rend="bold">Piṭṭhaṃ vā maṃsaṃ vā</hi>ti <hi rend="bold">vā</hi>-saddo aniyamattho, tena macchaghatasūpādiṃ saṅgaṇhāti. <hi rend="bold">Otāraṃ labhanti</hi> attanā piyāyitabbaāhāravasena piyāyitabbaṭṭhānavasena ca. <hi rend="bold">‘‘Paritta…pe… nisīditabba’’</hi>nti imināva parittakārakassa bhikkhuno parisuddhipi icchitabbāti dasseti.</p>

<p rend="bodytext"><hi rend="bold">‘‘Parittakārako…pe… samparivāritenā’’</hi>ti idaṃ parittakaraṇe bāhirarakkhāsaṃvidhānaṃ. <hi rend="bold">‘‘Mettacittaṃ …pe… kātabba’’</hi>nti idaṃ abbhantararakkhā ubhayato <pb ed="P" n="3.0209" /> rakkhāsaṃvidhānaṃ. Evañhi amanussā parittakaraṇassa antarāyaṃ kātuṃ na visahanti. <hi rend="bold">Maṅgalakathā vattabbā</hi> pubbupacāravasena. <hi rend="bold">Sabbasannipāto</hi>ti tasmiṃ vihāre, tasmiṃ vā gāmakhette sabbesaṃ bhikkhūnaṃ sannipāto. <hi rend="bold">Ghosetabbo,</hi>‘‘cetiyaṅgaṇe sabbehi sannipatitabba’’nti. <hi rend="bold">Anāgantuṃ nāma na labbhati</hi> amanussena buddhāṇābhayena, rājāṇābhayena ca. Gahitakāpadesena amanussova pucchito hotīti āha <hi rend="bold">‘‘amanussaggahitako ‘tvaṃ ko nāmā’ti pucchitabbo’’</hi>ti. <hi rend="bold">Mālāgandhādīsu</hi> pūjanatthaṃ viniyuñjiyamānesu. <hi rend="bold">Pattī</hi>ti tuyhaṃ pattidānaṃ. <hi rend="bold">Piṇḍapāte pattī</hi>ti piṇḍapāte diyyamāne pattidānaṃ. <hi rend="bold">Devatāna</hi>nti yakkhasenāpatīnaṃ. <hi rend="bold">Parittaṃ bhaṇitabba</hi>nti etthāpi ‘‘mettacittaṃ purecārikaṃ katvā’’ti ca ‘‘maṅgalakathā vattabbā’’ti ca ‘‘vihārassa upavane’’ti evamādi ca sabbaṃ gihīnaṃ parittakaraṇe vuttaṃ parikammaṃ kātabbameva.</p>

<p rend="bodytext"><hi rend="bold">Sarīre adhimuccatī</hi>ti sarīraṃ anupavisitvā viya āvisanto yathā gahitakassa vasena na vattati, attano eva vasena vattati, evaṃ adhimuccati adhiṭṭhahitvā tiṭṭhati. Tenāha <hi rend="bold">‘‘āvisatīti</hi><pb ed="V" n="3.0145" /><hi rend="bold">tasseva vevacana’’</hi>nti. <hi rend="bold">Laggatī</hi>ti tattheva laggo allīno hoti. Tenāha <hi rend="bold">‘‘na apetī’’</hi>ti. <hi rend="bold">Rogaṃ</hi><pb ed="M" n="3.0162" /><hi rend="bold">vaḍḍhento</hi>ti dhātūnaṃ samabhāvena vattituṃ appadānavasena uppannaṃ rogaṃ vaḍḍhento. Dhātūnaṃ visamabhāvāpattiyā ca āhārassa ca aruccanena gahitakassa sarīre lohitaṃ sussati, maṃsaṃ milāyati, taṃ panassa yakkho dhātukkhobhanimittatāya karonto viya hotīti vuttaṃ <hi rend="bold">‘‘appamaṃsalohitaṃ karonto’’</hi>ti.</p>

<p rend="bodytext" n="283"><hi rend="paranum">283</hi><hi rend="dot">.</hi><hi rend="bold">Tesaṃ nāmāni</hi> indādināmabhāvena voharitabbato. <hi rend="bold">Tato</hi>ti <pb ed="P" n="3.0210" /> tato ārocanato paraṃ. <hi rend="bold">Te</hi>ti yakkhasenāpatayo. <hi rend="bold">Okāso na bhavissatī</hi>ti bhikkhubhikkhuniyo, upāsakaupāsikāyo viheṭhetuṃ avasaro na bhavissati sammadeva ārakkhāya vihitattāti.</p>

<p rend="centre">Āṭānāṭiyasuttavaṇṇanāya līnatthappakāsanā.</p>
</body>
<back></back>
</text>
</TEI.2>