<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">17. Khuddakavatthuvibhaṅgo</p>

<p rend="title">1. Ekakamātikādivaṇṇanā</p>

<p rend="bodytext" n="832"><hi rend="paranum">832</hi><hi rend="dot">.</hi> ‘‘Tettiṃsati <pb ed="M" n="0.0216" /><pb ed="V" n="0.0217" /> tikā’’ti vuttaṃ, te pana <hi rend="bold">pañcatiṃsa</hi>. Tathā ‘‘purisamalādayo aṭṭha navakā’’ti vuttaṃ, te pana <hi rend="bold">āghātavatthuādayo nava</hi>. Ye ‘‘dve aṭṭhārasakā’’tiādimhi vuttā, te eva ‘‘iti atītāni chattiṃsā’’tiādinā tayo chattiṃsakā katāti āha <hi rend="bold">‘‘cha aṭṭhārasakā’’</hi>ti, dvāsaṭṭhi pana diṭṭhigatāni aññattha vuttabhāveneva idha nikkhittānīti na gahitānīti daṭṭhabbāni.</p>

<p rend="centre">Ekakamātikādivaṇṇanā niṭṭhitā.</p>

<p rend="title">(1.) Ekakaniddesavaṇṇanā</p>

<p rend="bodytext" n="843-844"><hi rend="paranum">843-844</hi><hi rend="dot">.</hi><hi rend="bold">Atthi paṭiccaṃ nāmā</hi>ti yathā ‘‘cakkhuñca paṭiccā’’tiādīsu nissayādipaccayabhāvena paṭiccāti vuttaṃ, na tathā idha khattiyādijātīnaṃ paramatthato avijjamānānaṃ nissayādipaccayattassa abhāvā. Yesu pana khandhesu santesu khattiyādisammuti hoti, tesaṃ abbocchinnatāva khattiyādijātiyā atthitā, sā idha paṭicca-saddena vibhāvitāti attho. <hi rend="bold">Ekissā seṇiyā</hi>ti asambhinnāyāti attho.</p>

<p rend="bodytext">Pañhavissajjanādikiriyāsu <pb ed="V" n="0.0218" /> purato karaṇaṃ <hi rend="bold">purekkhāro. Nikkheparāsī</hi>ti nidhānarāsi. <hi rend="bold">Patthaṭākittino</hi>ti vitthiṇṇākittino. <hi rend="bold">Rattaññumado</hi>ti purāṇaññutāmadoti vadanti. Cirarattijātena, cirarattipabbajitena vā jānitabbassa, rattīnameva vā jānanamado. <hi rend="bold">Upaṭṭhāpakamāno</hi>ti āṇākaraṇamāno. Āṇākaraṇañhi vicāraṇaṃ idha <hi rend="bold">‘‘yaso’’</hi>ti vuttanti. Parimaṇḍalattabhāvanissito māno <hi rend="bold">pariṇāhamado</hi>. Sarīrasampattipāripūriyā mado <hi rend="bold">pāripūrimado</hi>.</p>

<p rend="bodytext" n="845"><hi rend="paranum">845</hi><hi rend="dot">.</hi> Vatthunā vināpi vattabbatāya <hi rend="bold">avatthukaṃ,</hi> na vatthuno abhāvā.</p>

<p rend="bodytext" n="846"><hi rend="paranum">846</hi><hi rend="dot">.</hi><hi rend="bold">Cittassa vossajjana</hi>nti cittassa satito muccanaṃ, kāyaduccaritādīsu pakkhandanaṃ vā <hi rend="bold">vossaggo. Patiṭṭhābhāvo</hi>ti kusalakaraṇe aṭṭhānaṃ, anuṭṭhānanti <pb ed="M" n="0.0217" /> attho. Pamādasaṅkhātassa <hi rend="bold">atthassa</hi> kāyaduccarite cittassa vossaggo pāṇātipāte micchādiṭṭhiyaṃ kodhe upanāheti evamādiko pariyāyo apariyanto, tadatthatappariyāyappakāsako vossagganissaggādiko byañjanapariyāyo cāti sabbaṃ taṃ saṅkhipitvā evarūpoti idaṃ ākāranidassanaṃ sabbapariyāyassa vattuṃ asakkuṇeyyattā katanti dassento āha <hi rend="bold">‘‘pariyantābhāvato’’</hi>ti. <hi rend="bold">Vissaṭṭhākāro</hi>ti satiyā paccanīkabhūte cattāro khandhe dasseti.</p>

<p rend="bodytext" n="847"><hi rend="paranum">847</hi><hi rend="dot">.</hi><hi rend="bold">Cittassa thaddhatā</hi> tathāpavattacittamevāti vadanti, mānaviseso vā daṭṭhabbo. Upasaṅkamane vanditabbaṃ hotīti <hi rend="bold">pariyanteneva carati</hi>.</p>

<p rend="bodytext" n="848"><hi rend="paranum">848</hi><hi rend="dot">.</hi> ‘‘Āpattiṃ āpannosī’’ti vutte ‘‘āvuso, tvaṃ āpannosī’’tiādinā tena vuttaṃ tasseva upari khipanavasena <hi rend="bold">‘‘paṭippharitvā’’</hi>ti vadanti. ‘‘Tasmiṃ nāma dalidde, akusale vā idaṃ karonte ahaṃ kasmā na karomī’’ti evaṃ idha paṭippharaṇaṃ yuttaṃ. Karaṇassa uttarakiriyā <hi rend="bold">karaṇuttariyaṃ. Akusalapakkho esā</hi>ti sārambhoti adhippāyo.</p>

<p rend="bodytext" n="849"><hi rend="paranum">849</hi><hi rend="dot">.</hi> Aticca icchatīti aticciccho, tassa bhāvo aticcicchatāti vattabbe cci-kāralopaṃ katvā <hi rend="bold">‘‘aticchatā’’</hi>ti vuttaṃ. <hi rend="bold">Atricchatā</hi>ti ca sā eva vuccatīti. Tatrāpi neruttikavidhānena padasiddhi veditabbā. Yathāladdhaṃ vā atikkamitvā atra atra icchanaṃ <hi rend="bold">atricchatā,</hi> sā eva ra-kārassa ta-kāraṃ katvā <hi rend="bold">‘‘aticchatā’’</hi>ti vuttā.</p>

<p rend="bodytext"><hi rend="bold">Atriccha</hi>nti <pb ed="V" n="0.0219" /> aticchaṃ, atra vā icchanto. Kena? <hi rend="bold">Atilobhena</hi> atilobhamicchāsaṅkhātena <hi rend="bold">atilobhamadena</hi> ca. Attano hitaṃ <hi rend="bold">attā</hi>ti vuttaṃ. <hi rend="bold">Hāyati</hi> jīrati, ādiṇṇo vā <hi rend="bold">attā,</hi> patto vā <hi rend="bold">attā,</hi> naṃ jīrati candakinnariṃ patthayitvā asitābhūdeviyā vihīno viya.</p>

<p rend="bodytext"><hi rend="bold">Icchāhatassā</hi>ti icchāya upaddutassa, mudditassa vā.</p>

<p rend="bodytext"><hi rend="bold">Atihīḷayāno</hi>ti avamaññamāno. <hi rend="bold">Malaka</hi>nti evaṃnāmakaṃ janapadaṃ, abbhokāsaṃ vā. <hi rend="bold">Kodaṇḍakenā</hi>ti kudaṇḍakena rassadaṇḍakena. Gaddulenāti ca vadanti. <hi rend="bold">Ruhiramakkhitaṅgo</hi>ti ruhirasinnagatto.</p>

<p rend="bodytext" n="850"><hi rend="paranum">850</hi><hi rend="dot">.</hi> Jānantasseva <pb ed="M" n="0.0218" /> bhiyyo bhiyyo codento viya <hi rend="bold">sambhāvetukāmo hoti. Paccaye</hi>ti upādānādipaccaye.</p>

<p rend="bodytext" n="851"><hi rend="paranum">851</hi><hi rend="dot">.</hi> Ye patirūpena vañcenti, te <hi rend="bold">gaṇṭhikā,</hi> durācārena vā gaṇṭhibhūtā. <hi rend="bold">Gaṇṭhikaputtā nāma gaṇṭhikā eva honti, tena</hi> saddhivihārikā gaṇṭhikabhāvena <hi rend="bold">‘‘thero…pe… dīghacaṅkame viharatī’’</hi>ti vadanti.</p>

<p rend="bodytext"><hi rend="bold">Vaṭṭati bhante</hi>ti ayampi eko pakāro, lābhinā eva pana sakkā ñātunti attano samāpattilābhitaṃ sūcetīti attho. <hi rend="bold">Pañcattayaṃ</hi> nāma uparipaṇṇāsake dutiyasuttaṃ (ma. ni. 3.21 ādayo). Tassa gambhīrattā vadati <hi rend="bold">‘‘pañcattayaṃ olokentassā’’</hi>ti.</p>

<p rend="bodytext" n="852"><hi rend="paranum">852</hi><hi rend="dot">.</hi><hi rend="bold">Siṅga</hi>nti siṅgāraṃ. Tañhi kusalassa vijjhanato samāsevitatāya sīse parikkhataṃ sunikhataṃ visāṇaṃ viya, thirattā ca siṅgaṃ viyāti siṅgaṃ, taṃ panatthato rāgo.</p>

<p rend="bodytext" n="853"><hi rend="paranum">853</hi><hi rend="dot">.</hi> Temanakaraṇatthe <hi rend="bold">tintiṇa</hi>-saddo daṭṭhabbo. <hi rend="bold">Khīyana</hi>nti ca yena lobhena paraṃ mamanti vadantaṃ khīyati, so vutto. <hi rend="bold">Khīyanaṃ</hi> bhaṇḍananti ca vadanti. <hi rend="bold">Tintiṇa</hi>nti vā loluppamicceva vuttaṃ hoti. Saññā-saddo hi eso loluppavācakoti.</p>

<p rend="bodytext" n="854"><hi rend="paranum">854</hi><hi rend="dot">.</hi><hi rend="bold">Ūruppamāṇāpī</hi>ti <pb ed="V" n="0.0220" /> etena mahantaghanabhāvena apūtitaṃ dasseti. <hi rend="bold">Athavā</hi>tiādinā cīvaramaṇḍanādīnaṃ visesanāni ‘‘imassa vā pūtikāyassa bāhirānaṃ vā parikkhārānaṃ maṇḍanā’’tiādīnīti dasseti. Cīvarena hi maṇḍanā <hi rend="bold">cīvaramaṇḍanā,</hi> cīvarassa vā maṇḍanā <hi rend="bold">cīvaramaṇḍanā,</hi> evaṃ <hi rend="bold">pattamaṇḍanā senāsanamaṇḍanā</hi> cāti adhippāyo. Ūnaṭṭhānapūraṇaṃ chavirāgasusaṇṭhānādikaraṇañca cīvarādīsu kāye ca yathāyogaṃ yojetabbaṃ. <hi rend="bold">Tadahujātadārako viya hotī</hi>ti dārakacāpalyaṃ na muñcatīti attho.</p>

<p rend="bodytext" n="855"><hi rend="paranum">855</hi><hi rend="dot">.</hi> Sadisā anurūpā bhatti sabhāgo, na sabhāgo asabhāgo, mānathaddhatā, virodho vā. Tenassa mātādīsu vattanaṃ <hi rend="bold">asabhāgavuttitā</hi>. Evaṃvidhānaṃ mānādhikānaṃ akusalānamidaṃ nāmaṃ.</p>

<p rend="bodytext" n="856"><hi rend="paranum">856</hi><hi rend="dot">.</hi><hi rend="bold">Paritassitā</hi>ti <pb ed="M" n="0.0219" /> saṅkampanā, ukkaṇṭhitassa vā tassa tassa taṇhāyanā.</p>

<p rend="bodytext" n="857"><hi rend="paranum">857</hi><hi rend="dot">.</hi> Kusalakaraṇe kāyassa avipphārikatā līnatā <hi rend="bold">jātiālasyaṃ,</hi> na rogautubhojanādīhi kāyagelaññaṃ <hi rend="bold">tandī</hi> nāma, atha kho pakatiālasyanti attho. <hi rend="bold">Kāyālasiya</hi>nti nāmakāyassa ālasiyaṃ, tadeva rūpakāyassāpīti daṭṭhabbaṃ.</p>

<p rend="bodytext" n="858"><hi rend="paranum">858</hi><hi rend="dot">.</hi> Accasanādīhi uppannadhātukkhobhanimittaṃ ālasiyaṃ <hi rend="bold">vijambhitā</hi>.</p>

<p rend="bodytext" n="859"><hi rend="paranum">859</hi><hi rend="dot">.</hi> Bhattanimittena uppannaṃ ālasyaṃ <hi rend="bold">bhattasammado</hi>.</p>

<p rend="bodytext" n="860"><hi rend="paranum">860</hi><hi rend="dot">.</hi><hi rend="bold">Imehi panā</hi>ti cittassa akalyatādīhi. Sabbattha <hi rend="bold">kilesavasenā</hi>ti thinamiddhakāraṇānaṃ rāgādīnaṃ vasenāti daṭṭhabbaṃ.</p>

<p rend="bodytext" n="861"><hi rend="paranum">861</hi><hi rend="dot">.</hi> Sammāājīvato apeto katoti <hi rend="bold">apakato</hi>. So ājīvupaddavena upaddutoti katvā āha <hi rend="bold">‘‘upaddutassāti attho’’</hi>ti.</p>

<p rend="bodytext"><hi rend="bold">Tividhampi taṃ</hi> tattha āgataṃ tassa nissayabhūtāya imāya pāḷiyā <hi rend="bold">dassetu</hi>nti evamattho daṭṭhabbo.</p>

<p rend="bodytext"><hi rend="bold">Pāpaṇikānī</hi>ti <pb ed="V" n="0.0221" /> āpaṇato chaḍḍitāni. <hi rend="bold">Nantakānī</hi>ti antarahitāni, cīrāni vā. Gilānassa paccayabhūtā bhesajjasaṅkhātā jīvitaparikkhārā <hi rend="bold">gilānapaccayabhesajjaparikkhārā</hi>. <hi rend="bold">Pūtimutta</hi>nti purāṇassa apurāṇassa ca sabbassa gomuttassetaṃ nāmaṃ. Pūtibhāvena chaḍḍitosadhantipi keci.</p>

<p rend="bodytext">Agabbhikā ekadvārā dīghasālā kira <hi rend="bold">uddaṇḍo</hi>. Kucchitarajabhūtāya pāpicchatāya niratthakakāyavacīvipphandaniggahaṇaṃ korajaṃ, taṃ etassa atthīti korajiko, ativiya korajiko <hi rend="bold">korajikakorajiko</hi>. Atiparisaṅkitoti keci. <hi rend="bold">Mukhasambhāvito</hi>ti korajikakorajikādibhāvena pavattavacanehi attano mukhamattena aññehi sambhāvito. So evarūpo evarūpatāya eva attānaṃ paraṃ viya katvā <hi rend="bold">‘‘ayaṃ samaṇo’’</hi>tiādiṃ katheti.</p>

<p rend="bodytext"><hi rend="bold">Paṇidhāyā</hi>ti ‘‘arahāti maṃ jānantū’’ti cittaṃ ṭhapetvā, patthetvā vā. <hi rend="bold">Āpāthakajjhāyī</hi>ti manussānaṃ āpāthaṭṭhāne samādhiṃ samāpanno viya nisīdanto āpāthake janassa pākaṭaṭṭhāne jhāyī.</p>

<p rend="bodytext">Aññaṃ <pb ed="M" n="0.0220" /> viya katvā attano samīpe bhaṇanaṃ <hi rend="bold">sāmantajappitaṃ</hi>. Ākārassa rassattaṃ katvā <hi rend="bold">‘‘aṭhapanā’’</hi>ti vuttaṃ. Kuhanaṃ kuho, tassa ayanā pavatti <hi rend="bold">kuhāyanā,</hi> kuhassa vā puggalassa ayanā gatikiriyā <hi rend="bold">kuhāyanā</hi>.</p>

<p rend="bodytext" n="862"><hi rend="paranum">862</hi><hi rend="dot">.</hi><hi rend="bold">Puṭṭhassā</hi>ti ‘‘ko tisso, ko rājapūjito’’ti puṭṭhassa. <hi rend="bold">Nahanā</hi>ti bandhanā pariveṭhanā.</p>

<p rend="bodytext" n="863"><hi rend="paranum">863</hi><hi rend="dot">.</hi> Nimittena caranto jīvanto nimittakārako nemittiko, tassa bhāvo <hi rend="bold">nemittikatā</hi>. Attano icchāya pakāsanaṃ <hi rend="bold">obhāso</hi>. Ko pana soti? ‘‘Ajja bhikkhūnaṃ paccayā dullabhā jātā’’tiādikā <hi rend="bold">paccayapaṭisaṃyuttakathā</hi>. Icchitavatthussa samīpe kathanaṃ <hi rend="bold">sāmantajappā</hi>.</p>

<p rend="bodytext" n="864"><hi rend="paranum">864</hi><hi rend="dot">.</hi> Bahi chaḍḍanaṃ <hi rend="bold">ukkhepanā</hi>. Parapiṭṭhimaṃsakhādanasīlo parapiṭṭhimaṃsiko, tassa bhāvo <hi rend="bold">parapiṭṭhimaṃsikatā</hi>.</p>

<p rend="bodytext" n="865"><hi rend="paranum">865</hi><hi rend="dot">.</hi> Nikattuṃ <pb ed="V" n="0.0222" /> appena lābhena bahukaṃ vañcetvā gahetuṃ icchanaṃ nijigīsanaṃ, tassa bhāvo <hi rend="bold">nijigīsanatā</hi>. Tasseva icchanassa pavattiākāro, taṃsahajātaṃ vā gavesanakammaṃ.</p>

<p rend="bodytext" n="866"><hi rend="paranum">866</hi><hi rend="dot">.</hi> Vaṇṇasampannaṃ pokkharaṃ vaṇṇapokkharanti uttarapadalopo pubbapadassa daṭṭhabbo, vaṇṇapāripūrī vā <hi rend="bold">vaṇṇapokkharatā</hi>. ‘‘Atthajāpikā’’ti ettha viya japa-saddo uppattivācakoti āha <hi rend="bold">‘‘pavattetī’’</hi>ti.</p>

<p rend="bodytext" n="867"><hi rend="paranum">867</hi><hi rend="dot">.</hi> Seyyasadisamānā unnativasena pavattāti ubhayatthāpi <hi rend="bold">‘‘mānaṃ jappetī’’</hi>ti vuttaṃ.</p>

<p rend="bodytext" n="868"><hi rend="paranum">868</hi><hi rend="dot">.</hi> Hīnamāno pana onativasena pavattito kevalena mānasaddena niddesaṃ nārahatīti taṃniddese <hi rend="bold">‘‘omānaṃ jappetī’’</hi>ti (vibha. 874) vuttaṃ.</p>

<p rend="bodytext" n="872"><hi rend="paranum">872</hi><hi rend="dot">.</hi> Rājabhogena raṭṭhabhuñjanako rājanissito <hi rend="bold">raṭṭhiyo</hi>.</p>

<p rend="bodytext" n="879"><hi rend="paranum">879</hi><hi rend="dot">.</hi><hi rend="bold">Puggalaṃ anāmasitvā</hi>ti yathā seyyassa seyyamānādiniddesesu ‘‘parehi seyyaṃ attānaṃ dahatī’’ti seyyādipuggalo mānuppādako <pb ed="M" n="0.0221" /> āmaṭṭho, evametassa seyyamānabhāvepi mānuppādakapuggalavisesaṃ anāmasitvā ‘‘pare atimaññati’’cceva vuttanti attho. Pare atikkamitvā maññanañhi yassa kassaci atimānoti.</p>

<p rend="bodytext" n="880"><hi rend="paranum">880</hi><hi rend="dot">.</hi> Purimamānassa uparimāno <hi rend="bold">mānātimāno, ati</hi>-saddo upari-saddassa atthaṃ vadatīti daṭṭhabbo. Purimamānaṃ vā atikkanto māno <hi rend="bold">mānātimāno</hi>.</p>

<p rend="bodytext" n="881"><hi rend="paranum">881</hi><hi rend="dot">.</hi> Pakkhijātīsu vāyaso anto lāmakoti katvā <hi rend="bold">‘‘kākajāti viyā’’</hi>ti vuttaṃ.</p>

<p rend="bodytext" n="882"><hi rend="paranum">882</hi><hi rend="dot">.</hi> Thero kira dosacarito ahosi, tasmā āditova ‘‘tumhe akhīṇāsavā’’ti avatvā upāyena kathesīti vadanti, dosacaritattā vā khippaṃ tatiyapadavāre virāgaṃ uppādesīti adhippāyo.</p>

<p rend="bodytext" n="883"><hi rend="paranum">883</hi><hi rend="dot">.</hi><hi rend="bold">Mānaṃ</hi><pb ed="V" n="0.0223" /><hi rend="bold">anugatacchando</hi>ti mānasampayuttachando, mānasabhāvaṃ anugato mānacchando vā.</p>

<p rend="bodytext" n="884"><hi rend="paranum">884</hi><hi rend="dot">.</hi> ‘‘Vilambana’’nti ca itthipurisasammānanādikiriyādivilambanapaṭisaṃyuttaṃ kattabbaṃ daṭṭhabbaṃ. Tattha yuttamuttasiliṭṭhaṃ paṭibhānaṃ <hi rend="bold">vilambanapaṭibhānaṃ</hi>.</p>

<p rend="bodytext" n="887"><hi rend="paranum">887</hi><hi rend="dot">.</hi> Amaravādapaṭisaṃyutto vitakko, attano amaraṇatthāya devabhāvatthāya vā vitakko <hi rend="bold">amaravitakko</hi>.</p>

<p rend="bodytext" n="888"><hi rend="paranum">888</hi><hi rend="dot">.</hi> Paresu anuddayā rāgavasena anuddayakaraṇaṃ etassāti parānuddayo, tassa bhāvo <hi rend="bold">parānuddayatā,</hi> paresu vā anuddayasseva sahananditādikassa bhāvo <hi rend="bold">parānuddayatā,</hi> tādiso rāgo. <hi rend="bold">Tatthā</hi>ti parānuddayatāya saṃsaṭṭhavihārena dassitāyāti attho yujjati.</p>

<p rend="bodytext" n="890"><hi rend="paranum">890</hi><hi rend="dot">.</hi> Anavaññattiṃ patthento anavaññattatthameva kāmaguṇe ca patthetīti āha <hi rend="bold">‘‘pañcakāma…pe… nissito hutvā’’</hi>ti.</p>

<p rend="centre">Ekakaniddesavaṇṇanā niṭṭhitā.</p>

<p rend="title">(2.) Dukaniddesavaṇṇanā</p>

<p rend="bodytext" n="891"><hi rend="paranum">891</hi><hi rend="dot">.</hi><hi rend="bold">Upanayhatī</hi>ti <pb ed="M" n="0.0222" /> bandhati. A-kāro anantaratthavācako, mariyādavācakassa vā ākārassa rassattaṃ katvā ‘‘aṭṭhapanā’’ti vuttanti <hi rend="bold">‘‘anantaraṭṭhapanā’’</hi>tiādimāha. Tattha paṭhamuppannassa pavattākāro mariyādā, taṃ anatikkamitvā tasseva daḷhīkaraṇavasena ṭhapanā <hi rend="bold">mariyādaṭṭhapanā. Pakatiṭṭhapanā</hi>mattameva, visesanarahitāti attho.</p>

<p rend="bodytext" n="892"><hi rend="paranum">892</hi><hi rend="dot">.</hi> Niṭṭhuriyaṃ kheḷapātanaṃ, niṭṭhuriyaṃ viya <hi rend="bold">niṭṭhuriyaṃ. Dassetvā</hi>ti dantehi chinditvā. Tena <pb ed="V" n="0.0224" /> pana dassanaṃ <hi rend="bold">paḷāso</hi>ti dasseti. <hi rend="bold">Paḷāsassa āyanā</hi>ti yugaggāhappavatti. Samabhāvadahanaṃ <hi rend="bold">jayo,</hi> tassa āharaṇato <hi rend="bold">āhāro. Dhuraṃ na detī</hi>ti pāmokkhaṃ na deti.</p>

<p rend="bodytext" n="894"><hi rend="paranum">894</hi><hi rend="dot">.</hi> Kāyena cetiyaṅgaṇādivattaṃ karoti ‘‘evaṃ vattasampanno saddho kathaṃ kāyaduccaritādīni karissatī’’ti paresaṃ ñāpanatthaṃ. <hi rend="bold">Aticcā</hi>ti accayaṃ katvā. <hi rend="bold">Āsarantī</hi>ti āgacchanti, puna paṭicchādane pavattantīti attho. Konāmevaṃ karotīti vocchindanacchādanā vā <hi rend="bold">vocchādanā</hi>.</p>

<p rend="bodytext"><hi rend="bold">Na sammā bhāsitā</hi>ti yo na sammā bhāsati, so <hi rend="bold">saṭho</hi>ti dasseti. <hi rend="bold">Kucchi vā piṭṭhi vā jānituṃ na sakkā</hi>ti asantaguṇasambhāvaneneva cittānurūpakiriyāvirahato ‘‘evaṃcitto evaṃkiriyo’’ti jānituṃ na sakkāti attho.</p>

<p rend="bodytext">Ajo eva <hi rend="bold">ajāmigo. Nelako</hi>ti taruṇavaccho. Yathā so yakkho tādisaṃ rūpaṃ dassetvā ‘‘ajā’’ti saññāya āgatāgate khādati, evamayampi taṃtaṃsadisaguṇasambhāvanena te te vañceti. Tenetaṃ sāṭheyyaṃ māyāto balavatarā vañcanāti daṭṭhabbaṃ. Teneva <hi rend="bold">‘‘parikkhattatā’’</hi>ti vuttaṃ.</p>

<p rend="bodytext" n="908"><hi rend="paranum">908</hi><hi rend="dot">.</hi> Sakkāyadiṭṭhādīnaṃ abhāvepi yaṃ saṃyojanaṃ hoti, taṃ bahiddhā saṃyojanato bahiddhāsaṃyojanassa puggalassa visesanabhūtaṃ <hi rend="bold">bahiddhāsaṃyojanaṃ nāma</hi>.</p>

<p rend="centre">Dukaniddesavaṇṇanā niṭṭhitā.</p>

<p rend="subhead">(3.) Tikaniddesavaṇṇanā</p>

<p rend="bodytext" n="909"><hi rend="paranum">909</hi><hi rend="dot">.</hi> Akusalamūlāneva <pb ed="M" n="0.0223" /> vaṭṭamūlānīti tehi kathitehi vaṭṭamūlasamudācāro kathito hotīti āha <hi rend="bold">‘‘tīhi…pe… kathito’’</hi>ti.</p>

<p rend="bodytext" n="919"><hi rend="paranum">919</hi><hi rend="dot">.</hi><hi rend="bold">Sassato</hi><pb ed="V" n="0.0225" /><hi rend="bold">loko</hi>tiādidassanameva brahmacariyaṃ mokkhasampāpakaṃ uttamacariyanti diṭṭhigatikehi sammatanti āha <hi rend="bold">‘‘diṭṭhigatikasammatassā’’</hi>ti. Rūpārūpāvacaravipākesu sātisayo bhavarāgoti adhippāyena vuttaṃ <hi rend="bold">‘‘mahābrahmāna’’</hi>nti.</p>

<p rend="bodytext" n="920"><hi rend="paranum">920</hi><hi rend="dot">.</hi><hi rend="bold">Kathaṃvidha</hi>nti kenākārena saṇṭhitanti atthoti katvā āha <hi rend="bold">‘‘ākārasaṇṭhāna’’</hi>nti. <hi rend="bold">Mānaṭhapanā</hi>ti seyyādivasena mānena ṭhapanā, mānasaṅkhātā vā ṭhapanā.</p>

<p rend="bodytext" n="921"><hi rend="paranum">921</hi><hi rend="dot">.</hi><hi rend="bold">Cetaso utrāso</hi> domanassaṃ, doso vā, taṃsampayuttā vā cetanādayo.</p>

<p rend="bodytext" n="922"><hi rend="paranum">922</hi><hi rend="dot">.</hi><hi rend="bold">Desanāsukhatāyā</hi>ti tiṇṇaṃ addhānaṃ vasena vicikicchāya desanā sukhā ‘‘kaṅkhati vicikicchatī’’ti, na pana tathā mohenāti adhippāyo. <hi rend="bold">Vaṇṇādibhedaṃ sutvā</hi>ti keci kira vadanti ‘‘khattiyajīvo paṇḍuvaṇṇo. Kasmā? So hi pubbaṇhe ramati, pubbaṇhe ca chāyā paṇḍuvaṇṇā. Brāhmaṇavessasuddajīvā odātapītakāḷavaṇṇā. Te hi majjhanhasāyanharattīsu odātapītakāḷachāyā kāḷatamakālesu ramantī’’ti tesaṃ vaṇṇabhedaṃ, ‘‘byāpī parimaṇḍalo’’tiādinā kathentānaṃ saṇṭhānabhedañca sutvā.</p>

<p rend="bodytext" n="923"><hi rend="paranum">923</hi><hi rend="dot">.</hi><hi rend="bold">Purisapuggalo</hi>ti padadvayaṃ ekapadaṃ katvā jānantānaṃ vasenāyaṃ sammutikathā pavattā, padantarameva vā idaṃ puggalavācakanti dassento <hi rend="bold">‘‘ayaṃ panā’’</hi>tiādimāha. Atha vā purisoti vutto ca puggalo eva, na purisindriyayuttovāti dassanatthampi <hi rend="bold">‘‘purisapuggalo’’</hi>ti vuttanti veditabbaṃ. <hi rend="bold">Aṭṭhasu ābādhesū</hi>ti pittasemhavātasamuṭṭhānautuvipariṇāmajaopakkamikavisamaparihārajasannipātajakammasamuṭṭhānesu. <hi rend="bold">Pubbe kata</hi>nti purāṇatarakammaṃ icchantīti upapajjavedanīyañca kira paṭikkhipanti. <hi rend="bold">Āṇattimūlakena vā</hi>ti yopi āṇāpetvā vadhabandhādidukkhaṃ uppādeti, tampi taṃmūlakaṃ na hoti, issaranimmānamūlamevāti adhippāyo.</p>

<p rend="bodytext" n="924"><hi rend="paranum">924</hi><hi rend="dot">.</hi><hi rend="bold">Mohassa</hi><pb ed="M" n="0.0224" /><hi rend="bold">anudahanaṃ</hi> dāhakāraṇatāya vuttaṃ, sabhāvatopi pana asampaṭivedho sampaṭivedhasukhassa paccanīkabhūto dukkho evāti anudahanatā veditabbā. Evañca katvā ‘‘upekkhā vedanā ñāṇasukhā aññāṇadukkhā’’ti (ma. ni. 1.465) vuttā.</p>

<p rend="bodytext" n="926"><hi rend="paranum">926</hi><hi rend="dot">.</hi><hi rend="bold">Puthunimittārammaṇesū</hi>ti <pb ed="V" n="0.0226" /> subhanimittādivasena puthunimittasabhāvesu ārammaṇesu, puthusabhāvesu vā subhanimittādiārammaṇesu. Kosajjapamādaniddesānaṃ samānattepi avipphārikatāsaṅkhātā līnavuttitā <hi rend="bold">kosajjaṃ,</hi> sativossaggasaṅkhātaṃ pamajjanaṃ <hi rend="bold">pamādo</hi>ti ayaṃ visesoti.</p>

<p rend="bodytext" n="931"><hi rend="paranum">931</hi><hi rend="dot">.</hi><hi rend="bold">Sagaruvāsa</hi>nti saottappavāsamāha, <hi rend="bold">sajeṭṭhakavāsa</hi>nti sahirivāsaṃ. Anādiyanā <hi rend="bold">anaddā</hi> ovādaaggahaṇaṃ, acittīkāroti attho. Sukkhakaṭṭhassa viya anallatā, amudutā vā <hi rend="bold">anaddā. Asīlya</hi>nti asukhasīlatā amudutā eva.</p>

<p rend="bodytext" n="934"><hi rend="paranum">934</hi><hi rend="dot">.</hi><hi rend="bold">Upārambho</hi> dosasampayuttacittuppādo siyā.</p>

<p rend="bodytext" n="936"><hi rend="paranum">936</hi><hi rend="dot">.</hi> ‘‘Idha pāsāṇaṃ karotī’’tiādinā ṭhapanatthepi karoti-saddo yujjatīti āha <hi rend="bold">‘‘karotīti ṭhapetī’’</hi>ti. Ettha cāyaṃ āvajjanā akusalānaṃ āsannakāraṇattā khuddakavatthūsu vuttāti veditabbā, tadanukūlakiccattā vā.</p>

<p rend="centre">Tikaniddesavaṇṇanā niṭṭhitā.</p>

<p rend="title">(4.) Catukkaniddesavaṇṇanā</p>

<p rend="bodytext" n="939"><hi rend="paranum">939</hi><hi rend="dot">.</hi><hi rend="bold">Itīti nidassane nipāto</hi>ti evaṃ-saddena samānatthoti dasseti. <hi rend="bold">Bhavābhavahetūtipī</hi>ti ettha bhavanti jāyanti etenāti <hi rend="bold">bhavo,</hi> sappiādibhesajjaṃ. Bhavo eva paṇītataro abhivuddho <hi rend="bold">abhavo</hi>. Bhāvanārāmatāariyavaṃsappaheyyattā vā purimataṇhāttayavajjā sabbā taṇhā ‘‘bhavābhavahetu uppajjatī’’ti vuttāti veditabbā.</p>

<p rend="bodytext"><hi rend="bold">Etāyā</hi>ti <pb ed="M" n="0.0225" /> chandādiagatiyā. <hi rend="bold">Na gacchantī</hi>ti na pavattanti, taṃ taṃ kiriyaṃ na karontīti <pb ed="V" n="0.0227" /> attho. <hi rend="bold">Iminā</hi>ti chandādinā agatigamanena. Chandādīsu yena ninno, tena gamanaṃ <hi rend="bold">yathāninnagamanaṃ</hi>.</p>

<p rend="bodytext">‘‘Rājā’’tiādinā rājādinimitto viya ūmiādinimitto cittutrāso <hi rend="bold">ūmiādibhayaṃ,</hi> ‘‘ūmibhayanti kho, bhikkhave, kodhupāyāsassetaṃ adhivacana’’ntiādivacanato (ma. ni. 2.162; a. ni. 4.122; itivu. 109) kodhupāyāsaodarikattapañcakāmaguṇamātugāmā vā. Tattha pañcakāmaguṇamātugāmaggahaṇena tannissitachandarāgaggahaṇaṃ veditabbaṃ, odarikattañca lobhova. Ukkhepanīyādikammaṃ <hi rend="bold">vinayadaṇḍaṃ</hi>.</p>

<p rend="bodytext">‘‘Atha kho timbaruko paribbājako yena bhagavā…pe… etadavoca ‘kiṃ nu kho, bho gotama, sayaṃkataṃ sukhadukkha’nti? Mā hevaṃ timbarukāti bhagavā avocā’’tiādinā nidānavagge (saṃ. ni. 2.18) āgatattā <hi rend="bold">‘‘timbarukadiṭṭhī’’</hi>ti vuttā.</p>

<p rend="centre">Catukkaniddesavaṇṇanā niṭṭhitā.</p>

<p rend="title">(5.) Pañcakaniddesavaṇṇanā</p>

<p rend="bodytext" n="940"><hi rend="paranum">940</hi><hi rend="dot">.</hi><hi rend="bold">Āgantuṃ pana na dentī</hi>ti āgamanassa paccayā na hontīti attho daṭṭhabbo.</p>

<p rend="bodytext" n="941"><hi rend="paranum">941</hi><hi rend="dot">.</hi><hi rend="bold">Avadehanato</hi>ti pūraṇena maṃsūpacayahetutāya ca upacayanato. Gimhakāle bhuñjitvā sayantassa sukhaṃ hotīti taṃ utusukhaṃ <hi rend="bold">‘‘seyyasukha’’</hi>nti vuttaṃ, sayaniriyāpathasukhanti attho. <hi rend="bold">Vata</hi>nti dhutaṅgāni. <hi rend="bold">Tapo</hi>ti khandhakavattāni, vīriyaṃ vā. Sīlaggahaṇena khandhakavattamethunaviratīnaṃ gahitattā tapabrahmacariyaggahaṇaṃ na kattabbanti ce? Na, aññasīlato visesetvā tapabrahmacariyānaṃ devattakāraṇattaggahaṇassa dassanato, bāhirānañcassa vinibandhassa pavattidassanato vā. Tesañhi avihiṃsādigovatādidukkarakārikāmethunaviratiyo yathākkamaṃ sīlādīni, tāni ca te devanikāyaṃ paṇidhāya carantīti. <hi rend="bold">Aññathā ca</hi> saddhāruciādīhi ‘‘yato <pb ed="V" n="0.0228" /> kho bho ayaṃ attā rūpī cātumahābhūtiko mātāpettikasambhavo kāyassa bhedā ucchijjatī’’tiādinā (dī. ni. 1.85) vikappetvā.</p>

<p rend="bodytext" n="942"><hi rend="paranum">942</hi><hi rend="dot">.</hi> Byasanesu <pb ed="M" n="0.0226" /> ñātibhogarogabyasanaggahaṇena taṃnimittā sokādayo gahitāti daṭṭhabbā. Dassanasavanesu paṭikūlatā <hi rend="bold">dassanasavanapaṭikūlatā</hi>. Ettha ca ādīnavehi pañcahi tesaṃ kāraṇabhūtā akkhantiyeva bhinditvā kathitāti veditabbā, akkhantimūlakā vā appiyatādihetubhūtā dukkaṭadubbhāsitatādidosā.</p>

<p rend="bodytext">Micchājīvanimittaṃ maraṇakāle uppannabhayaṃ <hi rend="bold">‘‘ājīvakabhaya’’</hi>nti vuttaṃ. ‘‘Ājīvikābhaya’’nti pana pāṭhe paccayānuppattiṃ passato ājīvikanimitto cittutrāsoti attho daṭṭhabbo. Kittisaddo silokanti tappaṭipakkhā asilokaṃ akitti. Tenāha <hi rend="bold">‘‘garahabhaya’’</hi>nti.</p>

<p rend="bodytext" n="943"><hi rend="paranum">943</hi><hi rend="dot">.</hi><hi rend="bold">Uppilāvita</hi>nti udaggatāsaṅkhāto avūpasamabhāvo, avūpasamahetubhūto vā pītiyā ākāro.</p>

<p rend="centre">Pañcakaniddesavaṇṇanā niṭṭhitā.</p>

<p rend="title">(6.) Chakkaniddesavaṇṇanā</p>

<p rend="bodytext" n="944"><hi rend="paranum">944</hi><hi rend="dot">.</hi> ‘‘Kodhano hoti upanāhī’’tiādinā kodhādihetukā upanāhādayo kodhādīnaṃ sahāyakāraṇabhāvena suttante vuttāti kodhādayo eva <hi rend="bold">vivādamūlāni,</hi> tenettha te eva vuttā. <hi rend="bold">Sandiṭṭhiparāmasitā</hi> attano diṭṭhiyaṃ abhiniviṭṭhatā.</p>

<p rend="bodytext" n="945"><hi rend="paranum">945</hi><hi rend="dot">.</hi><hi rend="bold">Appatissayo</hi>ti patissayabhūtehi garūhi virahito. <hi rend="bold">Appamādalakkhaṇa</hi>nti satiavippavāsaṃ kusalānuyogasātaccaṃ vā.</p>

<p rend="bodytext"><hi rend="bold">Yuttapayuttatā</hi>ti <pb ed="V" n="0.0229" /> tanninnatāvasena suṭṭhu yuttatā. <hi rend="bold">Gaṇasaṅgaṇikā</hi> kilesavasena pavattā saṅgaṇikā. Itthipaṭisaṃyuttakathāsavane itthisaddasavane ca assādo <hi rend="bold">savanasaṃsaggo</hi>. Itthiyā kassaci dānaggahaṇassādo <hi rend="bold">paribhogasaṃsaggo</hi>.</p>

<p rend="bodytext" n="946"><hi rend="paranum">946</hi><hi rend="dot">.</hi><hi rend="bold">Somanassena saddhiṃ upavicarantīti somanassupavicārā</hi>ti akusalasomanassasahagatā rūpavicārādayo idhādhippetāti veditabbā, tathā <hi rend="bold">upekkhupavicārā</hi> ca. <hi rend="bold">Taṃsampayutto vā</hi>ti etena vicāraggahaṇena vitakkopi <pb ed="M" n="0.0227" /> gahitoti vitakkappavattanena ‘‘upavitakketī’’ti idampi vuttaṃ hotīti dasseti.</p>

<p rend="bodytext" n="947"><hi rend="paranum">947</hi><hi rend="dot">.</hi><hi rend="bold">Aññāṇasampayuttā</hi>ti vicikicchuddhaccasahagatacittesu upekkhā mohoti vadanti, lobhasampayuttupekkhāpi pana gehassitā na na hoti.</p>

<p rend="bodytext" n="948"><hi rend="paranum">948</hi><hi rend="dot">.</hi><hi rend="bold">Adhiccasamuppanniko</hi> ‘‘adhicca samuppanno attā uppanno bhavissatī’’ti gaṇhanto sassatadiṭṭhiko hotīti evarūpassa diṭṭhi viyāti dassento <hi rend="bold">‘‘adhiccasamuppannikassevā’’</hi>ti āha. <hi rend="bold">Na so jāto</hi>ti ettha ‘‘jātū’’ti ayaṃ nipāto u-kārassa o-kāraṃ katvā jātoti vutto, tena vā samānatthaṃ nipātantaraṃ etaṃ daṭṭhabbaṃ. <hi rend="bold">Sabbāsavadiṭṭhī</hi>ti <hi rend="bold">sabbāsavapariyāyena</hi> āgatā diṭṭhi.</p>

<p rend="centre">Chakkaniddesavaṇṇanā niṭṭhitā.</p>

<p rend="title">(7.) Sattakaniddesavaṇṇanā</p>

<p rend="bodytext" n="951"><hi rend="paranum">951</hi><hi rend="dot">.</hi> Dvāsaṭṭhiyā diṭṭhīsu sattakassa aññassa abhāvā satta ucchedavādā eva idha tathā avatvā ‘‘satta diṭṭhī’’ti vuttā.</p>

<p rend="centre">Sattakaniddesavaṇṇanā niṭṭhitā.</p>

<p rend="title">(8.) Aṭṭhakaniddesavaṇṇanā</p>

<p rend="bodytext" n="952"><hi rend="paranum">952</hi><hi rend="dot">.</hi> ‘‘Kammaṃ <pb ed="V" n="0.0230" /> kho me kattabbaṃ bhavissatī’’tiādinā osīdanākārena pavattacittuppādā <hi rend="bold">kosajjakāraṇāni,</hi> kosajjameva vā kosajjantarakāraṇatāya <hi rend="bold">kosajjakāraṇānī</hi>ti daṭṭhabbāni. <hi rend="bold">Māsācitaṃ maññe</hi>ti ettha ācita-saddo tinta-saddassa, maññe-saddo ca viya-saddassa atthaṃ vadatīti adhippāyena ‘‘tintamāso viyā’’ti ayamattho vibhāvito, māsacayo viyāti vā attho.</p>

<p rend="bodytext" n="957"><hi rend="paranum">957</hi><hi rend="dot">.</hi><hi rend="bold">Pharatī</hi>ti phusati, ghaṭṭetīti attho. <hi rend="bold">Aññena kāraṇenā</hi>ti ‘‘ajja tayā vikāle bhuttaṃ, tena tvaṃ āpattiṃ āpannosī’’ti vutto ‘‘hiyyo <pb ed="M" n="0.0228" /> mayā kāle bhuttaṃ, tenāhaṃ anāpanno’’tiādinā aññena ayuttena kāraṇena aññaṃ yuttaṃ kāraṇaṃ paṭicchādetīti attho. Pucchitatthato bahiddhā yathā taṃ na allīyati, tathā kathāya apanayanaṃ vikkhipanaṃ <hi rend="bold">bahiddhā apanāmanā</hi>.</p>

<p rend="bodytext" n="958"><hi rend="paranum">958</hi><hi rend="dot">.</hi><hi rend="bold">Asaññīvādā</hi>ti puggalehi diṭṭhiyo dasseti. Yehi vā abhinivesehi asaññī attānaṃ vadanti, te <hi rend="bold">asaññīvādā. Arūpasamāpattinimitta</hi>nti ākāsādiṃ.</p>

<p rend="centre">Aṭṭhakaniddesavaṇṇanā niṭṭhitā.</p>

<p rend="title">(9.) Navakaniddesavaṇṇanā</p>

<p rend="bodytext" n="960"><hi rend="paranum">960</hi><hi rend="dot">.</hi> Dasamassa avuttattā <hi rend="bold">‘‘sattesu uppattivaseneva kathitānī’’</hi>ti vuttaṃ.</p>

<p rend="bodytext" n="963"><hi rend="paranum">963</hi><hi rend="dot">.</hi><hi rend="bold">Sukhavinicchaya</hi>nti sevitabbāsevitabbasukhasanniṭṭhānanti attho. <hi rend="bold">Ajjhattaṃ sukha</hi>nti sevitabbaṃ nekkhammasukhaṃ. <hi rend="bold">Vinicchayāti dve vinicchayā</hi>ti idaṃ –</p>

<p rend="gatha1">‘‘Sātaṃ <pb ed="V" n="0.0231" /> asātanti yamāhu loke,</p>

<p rend="gatha2">Tamūpanissāya pahoti chando;</p>

<p rend="gatha3">Rūpesu disvā vibhavaṃ bhavañca,</p>

<p rend="gathalast">Vinicchayaṃ kubbati jantu loke’’ti. (su. ni. 873; mahāni. 102) –</p>

<p rend="unindented">Etassa niddese vuttaṃ.</p>

<p rend="bodytext"><hi rend="bold">Idha vinicchayoti vutto</hi>ti imissā vibhaṅgapāḷiyā yo chandarāgassa paccayasabhāvena vinicchaya-saddena vutto, <hi rend="bold">sakkapañhepi</hi> (dī. ni. 2.357) chandassa nidānabhāvena vitakka-saddena so eva āgatoti evaṃ vitakkassa vinicchayabhāvaṃ tasseva idha gahitatañca dasseti. <hi rend="bold">Balavasanniṭṭhāna</hi>nti balavatiyā taṇhāya ārammaṇassa niṭṭhapetvā gahaṇaṃ.</p>

<p rend="bodytext" n="964"><hi rend="paranum">964</hi><hi rend="dot">.</hi> Satipi aññesañca saṅkhatabhāve ahanti asmīti ca sātisayā mānassa saṅkhatatāti katvā <hi rend="bold">‘‘saṅkhata’’</hi>nti māno vutto. Seyyādivasena <pb ed="M" n="0.0229" /> ‘‘ahamasmī’’ti attano saṅkharaṇaṃ vā <hi rend="bold">saṅkhataṃ</hi>. Ettha ‘‘bhavissantī’’tiādikā pavatti taṇhādiṭṭhīnaṃ visesavatīti tāsampi iñjitādibhāvo vutto.</p>

<p rend="centre">Navakaniddesavaṇṇanā niṭṭhitā.</p>

<p rend="title">(10.) Dasakaniddesavaṇṇanā</p>

<p rend="bodytext" n="970"><hi rend="paranum">970</hi><hi rend="dot">.</hi> Jālakkhipasaṃvidhānādikusalatāsaṅkappanaṃ <hi rend="bold">upāyacintā,</hi> tassā micchābhāvapaṭicchādanabhāvena pavatto tadākāro <hi rend="bold">moho upāyacintāvasena uppanno</hi>ti daṭṭhabbo. Yathākate pana pāpe anādīnavadassanavasena pavattā saññā, saṅkappo vā <hi rend="bold">paccavekkhaṇā,</hi> tassāpi micchābhāvapaṭicchādakaṃ tadākāraṃ, anādīnavadassanaṃ vā <hi rend="bold">paccavekkhaṇākārena uppanno moho</hi>ti. <hi rend="bold">Vimuttasaññitā</hi>ti <pb ed="V" n="0.0232" /> adhimānasampayuttaṃ, titthiyānaṃ vā attano diṭṭhiyā vimuttatāsañjānanaṃ. ‘‘Vimuttomhī’’ti evaṃ pavatto akusalacittuppādo <hi rend="bold">micchāvimuttī</hi>ti keci vadanti. Phalaṃ viya vimuttanti gahite pana diṭṭhisampayuttacitte diṭṭhi <hi rend="bold">micchāñāṇaṃ,</hi> samādhi ca <hi rend="bold">micchāvimuttī</hi>ti yuttaṃ siyā.</p>

<p rend="centre">Dasakaniddesavaṇṇanā niṭṭhitā.</p>

<p rend="subhead">Taṇhāvicaritaniddesavaṇṇanā</p>

<p rend="bodytext" n="973"><hi rend="paranum">973</hi><hi rend="dot">.</hi><hi rend="bold">Samūhagāhato</hi>ti taṇhāmānadiṭṭhīnaṃ sādhāraṇaggahaṇatoti vadanti. ‘‘Itthaṃ evaṃ aññathā’’ti pana visesaṃ akatvā gahaṇaṃ <hi rend="bold">samūhagāho</hi>ti daṭṭhabbo. <hi rend="bold">Aññaṃ ākāra</hi>nti parasantānagataṃ ākāraṃ. <hi rend="bold">Atthī</hi>ti sadā saṃvijjatīti attho. <hi rend="bold">Sīdatī</hi>ti vinassati. <hi rend="bold">Saṃsayaparivitakkavasenā</hi>ti ‘‘kiṃ nu kho ahaṃ siyaṃ, na siya’’nti evaṃ parivitakkavasena. <hi rend="bold">Patthanākappanavasenā</hi>ti ‘‘api nāma sādhu panāhaṃ siya’’nti evaṃ patthanāya kappanavasena.</p>

<p rend="bodytext"><hi rend="bold">Suddhasīsā</hi>ti taṇhāmānadiṭṭhīnaṃ sādhāraṇasīsā visesassa anissitattā ‘‘suddhasīsā’’ti vuttā. Tattha diṭṭhisīsehi diṭṭhiyā taṇhā dassitā, sīsasīsamūlakehi <pb ed="M" n="0.0230" /> mānadiṭṭhīhi sayameva cāti āha <hi rend="bold">‘‘evamete…pe… taṇhā vicaritadhammā veditabbā’’</hi>ti. Diṭṭhimānesupi <hi rend="bold">‘‘taṇhāvicaritānī’’</hi>ti vacanañca aññamaññaṃ vippayogīnaṃ diṭṭhimānānaṃ taṇhāya avippayogīnaṃ taṃmūlakattāva tappadhānatāya katanti veditabbaṃ.</p>

<p rend="bodytext" n="974"><hi rend="paranum">974</hi><hi rend="dot">.</hi><hi rend="bold">Avakkarī</hi>ti nipāto nānābhāve vattatīti anānākaraṇaṃ anavakkari, taṃ katvā, avakkari vā akatvā anavakkari katvāti evaṃ dassento āha <hi rend="bold">‘‘avinibbhogaṃ katvā’’</hi>ti. ‘‘Anavakāriṃ karitvā’’ti vā pāṭho, tattha avakiraṇaṃ vikkhepanaṃ samūhassa ekadesānaṃ vinibbhujjanaṃ avakāri, taṃ avakāriṃ vinibbhogaṃ akatvā, pañcapi khandhe samūhato ekatteneva gahetvā attato avinibbhujjitvā asmīti chandamānadiṭṭhiyo paṭilabhatīti <pb ed="V" n="0.0233" /> attho. <hi rend="bold">Asitabyābhaṅgitāyā</hi>ti dāttena kājena cāti etena parikkhārena, asitabyābhaṅgīhi lavanavahanakiriyā vā ‘‘asitabyābhaṅgī’’ti vuttā.</p>

<p rend="bodytext" n="976"><hi rend="paranum">976</hi><hi rend="dot">.</hi><hi rend="bold">Avakāriṃ karitvā</hi>ti rūpādīni attato vinibbhujjitvā iminā rūpena…pe… iminā viññāṇena asmīti chandaṃ paṭilabhatīti evaṃ sabbattha imināti etassa attato avinibbhuttena rūpādināti attho daṭṭhabbo. Attato hi avinibbhuttāni abahikatāni ahamicceva gahitāni rūpādīni upādāya upagantvā pavattā taṇhā <hi rend="bold">‘‘ajjhattikassa upādāyā’’</hi>ti vuttā, attato ca vinibbhuttāni bahikatāni upagantvā pavattā <hi rend="bold">‘‘bāhirassa upādāyā’’</hi>ti. <hi rend="bold">Khaggena vā chattena vā ahaṃ nicco</hi>ti abhimaṅgalasammatena khaggādinā mama vināso natthīti maññatīti attho. <hi rend="bold">Ekekassā</hi>ti idaṃ anādimhi anante ca saṃsāre ekekassa atītānāgatesu chattiṃsāyapi sambhavadassanatthaṃ vuttaṃ, <hi rend="bold">ekekassa vā puggalassa yathālābhavasenā</hi>ti idampi anissitataṇhāmānadiṭṭhiṃ katvā puthujjanassa addhāpaccuppanne kassaci sambhavadassanatthaṃ.</p>

<p rend="centre">Taṇhāvicaritaniddesavaṇṇanā niṭṭhitā.</p>

<p rend="centre">Khuddakavatthuvibhaṅgavaṇṇanā niṭṭhitā.</p>
</body>
<back></back>
</text>
</TEI.2>