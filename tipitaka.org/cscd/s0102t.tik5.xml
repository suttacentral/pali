<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">6. Mahāgovindasuttavaṇṇanā</p>

<p rend="bodytext" n="293"><hi rend="paranum">293</hi><hi rend="dot">.</hi><hi rend="bold">Pañcakuṇḍaliko</hi>ti <pb ed="P" n="2.0278" /><pb ed="V" n="2.0200" /><pb ed="M" n="2.0218" /> vissaṭṭhapañcaveṇiko. <hi rend="bold">Catumaggaṭṭhānesū</hi>ti catunnaṃ maggānaṃ vinivijjhitvā gataṭṭhānesu. Tattha hi katā sālādayo catūhi disāhi āgatamanussānaṃ upabhogakkhamā honti. <hi rend="bold">‘‘Evarūpānī’’</hi>ti iminā rukkhamūlasodhanādīni ceva yathāsatti annadānādīni ca puññāni saṅgaṇhāti. ‘‘Suvaṇṇakkhandhasadiso attabhāvo iṭṭho kanto manāpo ahosī’’ti pāṭho. <hi rend="bold">Sakaṭasahassamatta</hi>nti vāhasahassamattaṃ, <hi rend="bold">vāho</hi> pana vīsati khārī, <hi rend="bold">khārī</hi> soḷasadoṇamattā, <hi rend="bold">doṇaṃ</hi> soḷasa nāḷiyo veditabbā. <hi rend="bold">Kumbhaṃ</hi> dasambaṇāni. ‘‘Sahassanāḷiyo’’ti keci. <hi rend="bold">Rattasuvaṇṇakaṇṇika</hi>nti rattasuvaṇṇamayaṃ vaṭaṃsakaṃ.</p>

<p rend="bodytext">Yasmā majjhimayāme eva devatā satthāraṃ upasaṅkamituṃ avasaraṃ labhanti, tasmā <hi rend="bold">‘‘ekakoṭṭhāsaṃ atītāyā’’</hi>ti vuttaṃ. <hi rend="bold">Atikkantavaṇṇo</hi>ti ativiya kamanīyarūpo, <hi rend="bold">kevalakappa</hi>nti vā manaṃ ūnaṃ avasesaṃ, īsakaṃ asamattanti attho bhagavato hi samīpaṭṭhānaṃ muñcitvā sabbo gijjhakūṭavihāro tena obhāsito. Tenāha <hi rend="bold">‘‘candimā viyā’’</hi>tiādi.</p>

<p rend="subhead">Devasabhāvaṇṇanā</p>

<p rend="bodytext" n="294"><hi rend="paranum">294</hi><hi rend="dot">.</hi><hi rend="bold">Ratanamattakaṇṇikarukkhanissandenā</hi>ti ratanappamāṇarukkhamayakūṭadānapuññanissandena, tassa vā puññassa nissandaphalabhāvena. <hi rend="bold">Nibbattasabhāya</hi>nti samuṭṭhitaupaṭṭhānasālāyaṃ. <hi rend="bold">Maṇimayā</hi>ti padumarāgādimaṇimayā. <hi rend="bold">Āṇiyo</hi>ti thambhatulāsaṅghāṭakādīsu vāḷarūpādisaṅghāṭanakaāṇiyo.</p>

<p rend="bodytext"><hi rend="bold">Gandhabbarājā</hi>ti gandhabbakāyikānaṃ devatānaṃ rājā. Ye <pb ed="P" n="2.0279" /> tāvatiṃsānaṃ āsannavāsino cātumahārājikā devā, te purato karonto <hi rend="bold">‘‘dvīsu devalokesu devatā purato katvā nisinno’’</hi>ti vutto. Sesesupi tīsu ṭhānesu eseva nayo.</p>

<p rend="bodytext"><hi rend="bold">Nāgarājā</hi>ti <pb ed="V" n="2.0201" /> nāgānaṃ adhipati, na pana sayaṃ nāgajātiko.</p>

<p rend="bodytext">Āsati nisīdati etthāti <hi rend="bold">āsanaṃ,</hi> nisajjaṭṭhānanti āha <hi rend="bold">‘‘nisīdituṃ okāso’’</hi>ti. <hi rend="bold">‘‘Etthā’’</hi>ti padaṃ nipātamattaṃ, <hi rend="bold">etthā</hi>ti vā etasmiṃ pāṭhe. Atthuddhāranayena <pb ed="M" n="2.0219" /> vattabbaṃ <hi rend="bold">pubbe vuttaṃ catubbidhameva.</hi> Tāvatiṃsā, ekacce ca cātumahārājikā yathāladdhāya sampattiyā thāvarabhāvāya, āyatiṃ sodhanāya ca pañca sīlāni rakkhanti, te tassa visodhanatthaṃ pavāraṇāsaṅgahaṃ karonti. Tena vuttaṃ <hi rend="bold">‘‘mahāpavāraṇāyā’’</hi>tiādi.</p>

<p rend="bodytext"><hi rend="bold">Vassasahassa</hi>nti manussagaṇanāya vassasahassaṃ.</p>

<p rend="bodytext"><hi rend="bold">Pannapalāso</hi>ti patitapatto. <hi rend="bold">Khārakajāto</hi>ti jātakhuddakamakuḷo. Ye hi nīlapattakā ativiya khuddakā makuḷā, te ‘‘khārakā’’ti vuccanti. <hi rend="bold">Jālakajāto</hi>ti tehiyeva khuddakamakuḷehi jātajālako sabbaso jālo viya jāto. Keci pana <hi rend="bold">‘‘jālakajāto</hi>ti ekajālo viya jāto’’ti atthaṃ vadanti. Pārichattako kira khārakaggahaṇakāle sabbatthakameva pallaviko hoti, te cassa pallavā pabhassarapavāḷavaṇṇasamujjalā honti, tena so sabbaso samujjalanto tiṭṭhati. <hi rend="bold">Kuṭumalakajāto</hi>ti sañjātamahāmakuḷo. <hi rend="bold">Korakajāto</hi>ti sañjātasūcibhedo sampati vikasamānāvattho. <hi rend="bold">Sabbapāliphullo</hi>ti sabbaso phullitavikasito.</p>

<p rend="bodytext"><hi rend="bold">Kantanakavāto</hi>ti devānaṃ puññakammapaccayā pupphānaṃ chindanakavāto. <hi rend="bold">Kantatī</hi>ti chindati. <hi rend="bold">Sampaṭicchanakavāto</hi>ti chinnānaṃ chinnānaṃ pupphānaṃ sampaṭiggaṇhanakavāto <pb ed="P" n="2.0280" />. <hi rend="bold">Naccanto</hi>ti nānāvidhabhattiṃ sannivesavasena naccanaṃ karonto. <hi rend="bold">Aññataradevatāna</hi>nti nāmagottavasena appaññātadevatānaṃ.</p>

<p rend="bodytext"><hi rend="bold">Reṇuvaṭṭī</hi>ti reṇusaṅghāto. <hi rend="bold">Kaṇṇikaṃ āhaccā</hi>ti sudhammāya kūṭaṃ āhantvā.</p>

<p rend="bodytext"><hi rend="bold">Aṭṭha divase</hi>ti pañcamiyā saddhiṃ pakkhe cattāro divase sandhāya vuttaṃ. Yathāvuttesu aṭṭhasu divasesu dhammassavanaṃ nibaddhaṃ tadā pavattatīti tato aññadā kāritaṃ sandhāyāha <hi rend="bold">‘‘akāladhammassavanaṃ kārita’’</hi>nti. Cetiye chattassa heṭṭhā kātabbavedikā <hi rend="bold">chattavedikā. </hi> Cetiyaṃ parikkhipitvā padakkhiṇakaraṇaṭṭhānaṃ antokatvā kātabbavedikā <hi rend="bold">puṭavedikā.</hi> Cetiyassa kucchiṃ parikkhipitvā <pb ed="V" n="2.0202" /> taṃ sambandhameva katvā kātabbavedikā <hi rend="bold">kucchivedikā.</hi> Sīharūpapādakaṃ āsanaṃ <hi rend="bold">sīhāsanaṃ.</hi> Ubhosu passesu sīharūpayuttaṃ sopānaṃ <hi rend="bold">sīhasopānaṃ.</hi></p>

<p rend="bodytext"><hi rend="bold">Attamanā</hi><pb ed="M" n="2.0220" /><hi rend="bold">honti</hi> aniyāmanakabhāvato. Tenevāha <hi rend="bold">‘‘mahāpuññe purakkhatvā’’</hi>tiādi. <hi rend="bold">Pavāraṇāsaṅgahatthāya sannipatitāti veditabbā</hi> ‘‘tadahuposathe pannarase pavāraṇāya puṇṇāya puṇṇamāya rattiyā’’ti (dī. ni. 2.294) vacanato.</p>

<p rend="bodytext" n="295"><hi rend="paranum">295</hi><hi rend="dot">.</hi><hi rend="bold">Navahi kāraṇehī</hi>ti ‘‘itipi so bhagavā araha’’ntiādinā (dī. ni. 1.157, 255) vuttehi arahattādīhi navahi buddhānubhāvadīpanehi kāraṇehi. <hi rend="bold">Dhammassa cā</hi>ti ettha <hi rend="bold">ca</hi>-saddo avuttasamuccayatthoti tena sampiṇḍitamatthaṃ dassento <hi rend="bold">‘‘ujuppaṭipannatādibhedaṃ saṅghassa ca suppaṭipatti’’</hi>nti āha.</p>

<p rend="subhead">Aṭṭhayathābhuccavaṇṇanā</p>

<p rend="bodytext" n="296"><hi rend="paranum">296</hi><hi rend="dot">.</hi> Yathā anantameva ānañcaṃ, bhisakkameva bhesajjaṃ <pb ed="P" n="2.0281" />, evaṃ yathābhūtā eva <hi rend="bold">yathābhuccā</hi>ti pāḷiyaṃ vuttanti āha <hi rend="bold">‘‘yathābhucceti yathābhūte’’</hi>ti. Vaṇṇetabbato kittetabbato <hi rend="bold">vaṇṇā,</hi> guṇā. <hi rend="bold">Kathaṃ paṭipanno</hi>ti hetuavatthāyaṃ, phalaavatthāyaṃ, sattānaṃ upakārā vatthāyanti tīsupi avatthāsu lokanāthassa bahujanahitāya paṭipattiyā kathetukamyatāpucchā. Tathā hi naṃ ādito paṭṭhāya yāva pariyosānā saṅkhepeneva dassento <hi rend="bold">‘‘dīpaṅkarapādamūle’’</hi>tiādimāha. Tattha <hi rend="bold">abhinīharamāno</hi>ti abhinīhāraṃ karonto. Yaṃ panettha mahābhinīhāre, pāramīsu ca vattabbaṃ, taṃ <hi rend="bold">brahmajālaṭīkāyaṃ</hi> (dī. ni. ṭī. 1.7) vuttaṃ evāti tattha vuttanayeneva veditabbaṃ.</p>

<p rend="bodytext"><hi rend="bold">‘‘Khantivāditāpasakāle’’</hi>tiādi (jā. 1.khantīvādījātaka) hetuavatthāyameva anaññasādhāraṇāya sudukkarāya bahujanahitāya paṭipattiyā vibhāvanaṃ. Yathādhippetaṃ hitasukhaṃ yāya kiriyāya vinā na ijjhati, sāpi tadatthā evāti dassetuṃ <hi rend="bold">‘‘tusitapure yāvatāyukaṃ tiṭṭhantopī’’</hi>tiādi vuttaṃ.</p>

<p rend="bodytext"><hi rend="bold">Dhammacakkappavattanādi</hi> (saṃ. ni. 5.1081; mahāva. 13; paṭi. ma. 3.30) pana nibbattitā bahujanahitāya paṭipatti. <hi rend="bold">Āyusaṅkhārossajjanampi</hi> ‘‘ettakaṃ kālaṃ tiṭṭhāmī’’ti pavattiyā bahujanahitāya paṭipatti. Anupādisesāya nibbānadhātuyā parinibbānavasena bahujanahitāya <pb ed="V" n="2.0203" /> paṭipatti. Tenāha <hi rend="bold">‘‘yāvassā’’</hi>tiādi. <hi rend="bold">Sesapadānī</hi>ti ‘‘bahujanasukhāyā’’tiādīni padāni. <hi rend="bold">Pacchima</hi>nti ‘‘atthāya hitāya sukhāyā’’ti <pb ed="M" n="2.0221" /> padattayaṃ. <hi rend="bold">Purimassā</hi>ti tato purimassa padattayassa. <hi rend="bold">Attho</hi>ti atthaniddeso.</p>

<p rend="bodytext">Yadipi atītenaṅgena samannāgatā satthāro ahesuṃ, tepi pana buddhā evāti atthato amhākaṃ satthā anaññoti āha <hi rend="bold">‘‘atītepi buddhato aññaṃ na samanupassāmā’’</hi>ti. Yathā ca atīte, evaṃ anāgate cāti ayamattho nayato labbhatīti katvā vuttaṃ <hi rend="bold">‘‘anāgatepi na samanupassāmā’’</hi>ti. Sakko pana devarājā tamatthaṃ atthāpannameva katvā <hi rend="bold">‘‘na panetarahi’’</hi> iccevāha. <hi rend="bold">Kiṃ sakko kathetīti vicāretvā</hi>ti ‘‘neva atītaṃse samanupassamā’ti <pb ed="P" n="2.0282" /> vadanto sakko kiṃ kathetī’’ti vicāraṇaṃ samuṭṭhapetvā. Yasmā atīte buddhā ahesuṃ, anāgate bhavissantīti nāyamattho sakkena devarājena pariññāto, te pana buddhasāmaññena amhākaṃ bhagavatā saddhiṃ gahetvā etarahi aññassa sabbena sabbaṃ abhāvato tathā vuttanti dassetuṃ <hi rend="bold">‘‘etarahī’’</hi>tiādi vuttaṃ. <hi rend="bold">Svākkhātādīnī</hi>ti svākkhātapadādīni. <hi rend="bold">Kusalādīnī</hi>ti ‘‘idaṃ kusala’’ntiādīni padāni.</p>

<p rend="bodytext">Gaṅgāyamunānaṃ asamāgamaṭṭhāne udakaṃ bhinnavaṇṇaṃ hontampi samāgamaṭṭhāne abhinnavaṇṇaṃ evāti āha <hi rend="bold">‘‘vaṇṇenapi saṃsandati sametī’’</hi>ti. Tattha kira gaṅgodakasadisameva yamunodakaṃ. Yathā nibbānaṃ kenaci kilesena anupakkiliṭṭhatāya parisuddhaṃ, evaṃ nibbānagāminipaṭipadāpi kenaci kilesena anupakkiliṭṭhatāya parisuddhāva icchitabbā. Tenāha <hi rend="bold">‘‘na hī’’</hi>tiādi. Yena parisuddhatthena nibbānassa, nibbānagāminiyā paṭipadāya ca ākāsūpamatā, so kenaci anupalepo, anupakkileso cāti āha <hi rend="bold">‘‘ākāsampi alaggaṃ parisuddha’’</hi>nti. Idāni tamatthaṃ nidassanena vibhūtaṃ katvā dassetuṃ <hi rend="bold">‘‘candimasūriyāna’’</hi>ntiādi vuttaṃ. <hi rend="bold">Saṃsandati</hi> yujjati paṭipajjitabbatāpaṭipajjanehi aññamaññānucchavikatāya.</p>

<p rend="bodytext"><hi rend="bold">Paṭipadāya ṭhitāna</hi>nti paṭipadaṃ maggapaṭipattiṃ paṭipajjamānānaṃ. <hi rend="bold">Vusitavata</hi>nti brahmacariyavāsaṃ vusitavantānaṃ etesaṃ. <hi rend="bold">Laddhasahāyo</hi>ti etāsaṃ paṭipadānaṃ vasena laddhasahāyo. <hi rend="bold">Tattha tattha</hi> sāvakehi satthu kātabbakicce. <hi rend="bold">Idaṃ pana</hi> ‘‘adutiyo’’tiādi suttantare āgatavacanaṃ aññehi <hi rend="bold">asadisaṭṭhena vuttaṃ,</hi> na yathāvuttasahāyābhāvato. <hi rend="bold">Apanujjā</hi>ti apanīya vivajjetvā. <hi rend="bold">‘‘Apanujjā’’</hi>ti ca antogadhāvadhāraṇaṃ <pb ed="P" n="2.0283" /> idaṃ vacanaṃ ekantikattā tassa apanodassāti vuttaṃ <hi rend="bold">‘‘apanujjevā’’</hi>ti.</p>

<p rend="bodytext">Labbhatīti <pb ed="V" n="2.0204" /><pb ed="M" n="2.0222" /><hi rend="bold">lābho,</hi> so pana ukkaṃsagativijānanena sātisayo, vipulo eva ca idhādhippetoti āha <hi rend="bold">‘‘mahālābho uppanno’’</hi>ti. <hi rend="bold">Ussannapuññanissandasamuppanno</hi>ti yathāvuttakālaṃ sambhatasuvipulauḷāratarapuññābhisandato nibbatto.‘‘Ime nibbattā, ito paraṃ mayhaṃ okāso natthī’’ti ussāhajāto viya uparūpari vaḍḍhamāno udapādi. Sabbadisāsu hi yamakamahāmegho uṭṭhahitvā mahāmeghaṃ viya sabbapāramiyo ‘‘ekasmiṃ attabhāve vipākaṃ dassāmā’’ti sampiṇḍitā viya bhagavato idaṃ lābhasakkārasilokaṃ nibbattayiṃsu, tato annapānavatthayānamālāgandhavilepanādihatthā khattiyabrāhmaṇādayo upagantvā ‘‘kahaṃ buddho, kahaṃ bhagavā, kahaṃ devadevo, kahaṃ narāsabho, kahaṃ purisasīho’’ti bhagavantaṃ pariyesanti, sakaṭasatehipi paccaye āharitvā okāsaṃ alabhamānā samantā gāvutappamāṇampi sakaṭadhurena sakaṭadhuraṃ āhacca tiṭṭhanti ceva anubandhanti ca andhakavindabrāhmaṇādayo viya. Sabbaṃ khandhake, tesu tesu ca suttesu āgatanayena veditabbaṃ. Tenāha <hi rend="bold">‘‘lābhasakkāro mahogho viyā’’</hi>tiādi.</p>

<p rend="bodytext"><hi rend="bold">Paṭipāṭibhatta</hi>nti bahūsu ‘‘dānaṃ dassāmā’’ti āhaṭapaṭipāṭikāya uṭṭhitesu anupaṭipāṭiyā dātabba bhattaṃ.</p>

<p rend="bodytext"><hi rend="bold">Matthakaṃ patto</hi> anaññasādhāraṇattā tassa dānassa. <hi rend="bold">Upāyaṃ ācikkhi</hi> nāgarānaṃ asakkuṇeyyarūpena dānaṃ dāpetuṃ. Sālakalyāṇirukkhā rājapariggahā aññehi asādhāraṇā, tasmā tesaṃ padarehi maṇḍapo kārito, hatthino ca rājabhaṇḍabhūtā nāgarehi na sakkā laddhunti tehi chattaṃ dhārāpitaṃ, tathā khattiyadhītāhi veyyāvaccaṃ kāritaṃ. <hi rend="bold">‘‘Pañca āsanasatānī’’</hi>ti idaṃ sālakalyāṇimaṇḍape paññatte sandhāya vuttaṃ, tato bahi pana bahūni paññattāni ahesuṃ <pb ed="P" n="2.0284" />. <hi rend="bold">Catujjātiyagandhaṃ pisati</hi> buddhappamukhassa saṅghassa pūjanatthañceva pattassa ubbaṭanatthañca. <hi rend="bold">Udaka</hi>nti pattadhovanaudakaṃ. <hi rend="bold">Anagghāni ahesuṃ</hi> anaggharatanābhisaṅkhatattā.</p>

<p rend="bodytext"><hi rend="bold">Sattadhā muddhā phalissati</hi> anādarakāraṇādinā. <hi rend="bold">Kāḷaṃ olokessāmī</hi>ti kāḷaṃ evaṃ anupekkhissāmi, tassa uppajjanakaṃ anatthaṃ pariharissāmīti attho.</p>

<p rend="bodytext"><hi rend="bold">Kadariyā</hi>ti <pb ed="M" n="2.0223" /> thaddhamaccharino puññakammavimukhā. <hi rend="bold">Devalokaṃ na vajanti</hi> puññassa akatattā, maccharibhāvena ca pāpassa pasutattā. <hi rend="bold">Bālā</hi>ti duccintitacintanādinā bālalakkhaṇayuttā. <hi rend="bold">Nappasaṃsanti dānaṃ</hi> pasaṃsitumpi na visahanti. <hi rend="bold">Dhīro</hi>ti dhītisampanno uḷārapañño parehi kataṃ <hi rend="bold">dānaṃ</hi><pb ed="V" n="2.0205" /><hi rend="bold">anumodamāno</hi>pi, <hi rend="bold">teneva</hi> dānānumodaneneva. <hi rend="bold">Sukhī paratthā</hi>ti paraloke kāyikacetasikasukhasamaṅgī hoti.</p>

<p rend="bodytext">Vararojo nāma tasmiṃ kāle eko khattiyo, tassa <hi rend="bold">vararojassa. Anavajja…pe… phaleyya</hi> abhūtavādibhāvatoti adhippāyo. <hi rend="bold">Atirekapadasahassena</hi> tiṃsādhikena aḍḍhateyyagāthāsatena <hi rend="bold">vaṇṇameva kathesi</hi> rūpappasannatāya ca.</p>

<p rend="bodytext"><hi rend="bold">Yāva maññe khattiyā</hi>ti ettha <hi rend="bold">yāvā</hi>ti avadhiparicchedavacanaṃ, <hi rend="bold">aññe</hi>ti nipātamattaṃ, yāva khattiyā khattiye avadhiṃ katvā sabbe devamanussāti adhippāyo. Tenāha <hi rend="bold">‘‘khattiyā brāhmaṇā’’</hi>tiādi. <hi rend="bold">Madapamatto</hi>ti lābhasakkārasilokamadena pamatto ceva tadanvayena pamādena pamatto ca hutvā.</p>

<p rend="bodytext"><hi rend="bold">Tadanvayamevā</hi>ti tadanugatameva. <hi rend="bold">Vācā…pe… sametī</hi>ti vacīkammakāyakammāni aññamaññaṃ aviruddhāni, aññadatthu saṃsandanti. Ajā eva migāti ajāmigā, te <hi rend="bold">ajāmige.</hi></p>

<p rend="bodytext"><hi rend="bold">Tiṇṇavicikiccho</hi> sabbaso atikkantavicikicchākantāro <pb ed="P" n="2.0285" />. Nanu ca sabbepi sotāpannā tiṇṇavicikicchā, vigatakathaṃkathā ca? Saccametaṃ, idaṃ pana na tādisaṃ tiṇṇavicikicchataṃ sandhāya vuttaṃ, atha kho sabbasmiṃ ñeyyadhamme sabbākārāvabodhasaṅkhātasanniṭṭhānavasena sabbaso nirākataṃ sandhāyāti dassento <hi rend="bold">‘‘yathā hī’’</hi>ti ādimāha. <hi rend="bold">Ussannussannattā</hi>ti paroparabhāvato, ayañca attho bhagavato anekadhātunānādhātuñāṇabalenapi ijjhati. <hi rend="bold">Sabbattha vigatakathaṃkatho</hi> sabbadassāvibhāvato. Sabbesaṃ paramatthadhammānaṃ saccābhisamayavasena paṭividdhattā vuttaṃ <hi rend="bold">‘‘vohāravasenā’’</hi>ti vā nāmagottādivasenāti attho.</p>

<p rend="bodytext"><hi rend="bold">Pariyositasaṅkappo</hi>ti sabbaso niṭṭhitamanoratho. Nanu ca ariyamaggena pariyositasaṅkappatā nāma soḷasakiccasiddhiyā katakaraṇīyabhāvena, na sabbañeyyadhammāvabodhenāti codanaṃ sandhāyāha <hi rend="bold">‘‘pubbe</hi><pb ed="M" n="2.0224" /><hi rend="bold">ananussutesū’’</hi>tiādi. Sāvakānaṃ sāvakapāramiñāṇaṃ viya, hi paccekabuddhānaṃ paccekabodhiñāṇaṃ viya ca sammāsambuddhānaṃ sabbaññutaññāṇaṃ catusaccābhisambodhapubbakamevāti. <hi rend="bold">Ananussutesū</hi>ti na anussutesu. <hi rend="bold">Sāma</hi>nti sayameva. Padadvayenāpi parato ghosena vināti dasseti. <hi rend="bold">Tatthā</hi>ti nimittatthe bhummaṃ, saccābhisambodhanimittanti attho. Saccābhisambodho ca aggamaggavasenāti <pb ed="V" n="2.0206" /> daṭṭhabbaṃ. <hi rend="bold">Balesu ca vasībhāva</hi>nti dasannaṃ balañāṇānaṃ yathāruci pavatti. Jātattā jātāti sammāsambuddhe vadati.</p>

<p rend="bodytext" n="297"><hi rend="paranum">297</hi><hi rend="dot">.</hi> Tattha tattha rājadhāniādike <hi rend="bold">nibaddhavāsaṃ vasanto.</hi> Tīsu maṇḍalesu yathākālaṃ <hi rend="bold">cārikaṃ caranto.</hi></p>

<p rend="bodytext" n="298"><hi rend="paranum">298</hi><hi rend="dot">.</hi><hi rend="bold">Assā</hi>ti phalassa. <hi rend="bold">Ta</hi>nti kāraṇaṃ. Dvinnampi ekato uppattiyā <hi rend="bold">kāraṇaṃ natthi,</hi> pageva tiṇṇaṃ, catunnaṃ vāti. <hi rend="bold">‘‘Ettha cā’’</hi>tiādi ‘‘ekissā lokadhātuyā’’ti vuttalokadhātuyā <pb ed="P" n="2.0286" /> pamāṇaparicchedadassanatthaṃ āraddhaṃ.</p>

<p rend="bodytext"><hi rend="bold">Yāvatā</hi>ti yattakena ṭhānena. <hi rend="bold">Pariharantī</hi>ti sineruṃ parikkhipantā parivattanti. <hi rend="bold">Disā</hi>ti disāsu, bhummatthe etaṃ paccattavacanaṃ. <hi rend="bold">Bhanti</hi> dibbanti. <hi rend="bold">Virocanā</hi>ti obhāsantā, <hi rend="bold">virocanā</hi> vā sobhamānā <hi rend="bold">candimasūriyā bhanti,</hi> tato eva <hi rend="bold">disā</hi> ca <hi rend="bold">bhanti.</hi><hi rend="bold">Tāva sahassadhā</hi>ti tattako sahassaloko.</p>

<p rend="bodytext"><hi rend="bold">Ettaka</hi>nti imaṃ cakkavāḷaṃ majjhe katvā imināva saddhiṃ cakkavāḷaṃ dasasahassaṃ. Yaṃ panettha vattabbaṃ, taṃ <hi rend="bold">mahāpadānavaṇṇanāyaṃ</hi> vuttameva. <hi rend="bold">Na paññāyatī</hi>ti tīsu piṭakesu anāgatattā.</p>

<p rend="subhead">Sanaṅkumārakathāvaṇṇanā</p>

<p rend="bodytext" n="300"><hi rend="paranum">300</hi><hi rend="dot">.</hi><hi rend="bold">Vaṇṇenā</hi>ti rūpasampattiyā. Suviññeyyattā taṃ anāmasitvā yasasaddasseva atthamāha. <hi rend="bold">Alaṅkāraparivārenā</hi>ti alaṅkārena ca parivārena ca. <hi rend="bold">Puññasiriyā</hi>ti puññiddhiyā.</p>

<p rend="bodytext" n="301"><hi rend="paranum">301</hi><hi rend="dot">.</hi><hi rend="bold">Sampasādane</hi>ti sampasādajanane. Saṃpubbo khā-saddo jānanattho ‘‘saṅkhāyetaṃ paṭisevatī’’tiādīsu (ma. ni. 2.168) viyāti āha <hi rend="bold">‘‘jānitvā modāmā’’</hi>ti.</p>

<p rend="subhead">Govindabrāhmaṇavatthuvaṇṇanā</p>

<p rend="bodytext" n="304"><hi rend="paranum">304</hi><hi rend="dot">.</hi><hi rend="bold">Yāva</hi><pb ed="M" n="2.0225" /><hi rend="bold">dīgharatta</hi>nti yāva parimāṇato, aparimitakālaparidīpanametanti āha <hi rend="bold">‘‘ettakanti…pe… aticiraratta’’</hi>nti. <hi rend="bold">Mahāpaññova so bhagavā</hi>ti tena brahmunā anumatipucchāvasena <pb ed="V" n="2.0207" /> devānaṃ vuttanti dassento <hi rend="bold">‘‘mahāpaññova so bhagavā. Noti kathaṃ tumhe maññathā’’</hi>ti āha. Sayamevetaṃ pañhaṃ byākātukāmo ‘‘bhūtapubbaṃ bho’’ti ādiṃ āhāti sambandho. Evaṃ pana byākarontena atthato ayampi attho vutto nāma hotīti dassento <hi rend="bold">‘‘anacchariyameta’’</hi>nti ādimāha. <hi rend="bold">Tiṇṇaṃ mārāna</hi>nti <pb ed="P" n="2.0287" /> kilesābhisaṅkhāradevaputtamārānaṃ. ‘‘Anacchariyameta’’nti vuttamevatthaṃ nigamanavasena <hi rend="bold">‘‘kimettha acchariya’’</hi>nti punapi vuttaṃ.</p>

<p rend="bodytext">Rañño diṭṭhadhammikasamparāyikaatthānaṃ puro dhānato pure pure saṃvidhānato <hi rend="bold">purohito</hi>ti āha <hi rend="bold">‘‘sabbakiccāni</hi><hi rend="bold">anusāsanapurohito’’</hi>ti. <hi rend="bold">Govindiyābhisekenā</hi>ti govindassa ṭhāne ṭhapanābhisekena. Taṃ kira tassa brāhmaṇassa kulaparamparāgataṃ ṭhānantaraṃ. <hi rend="bold">Jotitattā</hi>ti āvudhānaṃ jotitattā. <hi rend="bold">Pālanasamatthatāyā</hi>ti rañño, aparimitassa ca sattakāyassa anatthato paripālanasamatthatāya.</p>

<p rend="bodytext"><hi rend="bold">Sammā vossajjitvā</hi>ti suṭṭhu tassevāgāravabhāvena vissajjitvā niyyātetvā. Taṃ tamatthaṃ kiccaṃ passatīti <hi rend="bold">atthadaso. </hi></p>

<p rend="bodytext" n="305"><hi rend="paranum">305</hi><hi rend="dot">.</hi> Bhavanaṃ vaḍḍhanaṃ <hi rend="bold">bhavo,</hi> bhavati etenāti vā <hi rend="bold">bhavo,</hi> vaḍḍhikāraṇaṃ sandhivasena ma-kārāgamo, o-kārassa ca a-kārādesaṃ katvā <hi rend="bold">‘‘bhavamatthū’’</hi>ti vuttaṃ. <hi rend="bold">Bhavantaṃ jotipāla</hi>nti pana sāmiatthe upayogavacananti āha <hi rend="bold">‘‘bhoto’’</hi>ti. <hi rend="bold">Mā paccabyāhāsī</hi>ti mā paṭikkhipīti attho. So pana paṭikkhepo paṭivacanaṃ hotīti āha <hi rend="bold">‘‘mā paṭibyāhāsī’’</hi>ti. <hi rend="bold">Abhisambhosī</hi>ti kammantānaṃ saṃvidhāne samattho hotīti āha <hi rend="bold">‘‘saṃvidahitvā’’</hi>ti. Bhavābhavaṃ, paññañca vindi paṭilabhīti <hi rend="bold">govindo,</hi> mahanto govindo <hi rend="bold">mahāgovindo. ‘‘Go’’</hi>ti hi paññāyetaṃ adhivacanaṃ gacchati atthe bujjhatīti.</p>

<p rend="subhead">Rajjasaṃvibhajanavaṇṇanā</p>

<p rend="bodytext" n="306"><hi rend="paranum">306</hi><hi rend="dot">.</hi><hi rend="bold">Ekapitikā</hi><pb ed="M" n="2.0226" /> vemātukā <hi rend="bold">kaniṭṭhabhātaro. Ayaṃ abhisitto</hi>ti ayaṃ reṇu rājakumāro pitu accayena rajje abhisitto. <hi rend="bold">Rājakārakā</hi>ti rājaputtaṃ rajje patiṭṭhāpetāro.</p>

<p rend="bodytext" n="307"><hi rend="paranum">307</hi><hi rend="dot">.</hi> Madentīti <pb ed="P" n="2.0288" /><hi rend="bold">madanīyā</hi>ti kattusādhanataṃ dassento <hi rend="bold">‘‘madakarā’’</hi>ti āha. <hi rend="bold">Madakaraṇaṃ</hi> pana pamādassa visesakāraṇanti vuttaṃ <hi rend="bold">‘‘pamādakarā’’</hi>ti.</p>

<p rend="bodytext" n="308"><hi rend="paranum">308</hi><hi rend="dot">.</hi> Reṇussa <pb ed="V" n="2.0208" /> rajjasamīpe dasagāvutamattavitthatāni hutvā aparabhāge tiyojanasataṃ vitthatattā <hi rend="bold">sabbāni cha rajjāni sakaṭamukhāni paṭṭhapesi. Vitānasadisaṃ</hi> caturassabhāvato.</p>

<p rend="bodytext" n="310"><hi rend="paranum">310</hi><hi rend="dot">.</hi><hi rend="bold">Sahā</hi>ti gāthāya padaparipūraṇatthaṃ vuttaṃ. Tassa atthaṃ dassento <hi rend="bold">‘‘teneva sahā’’</hi>ti āha. <hi rend="bold">Sahā</hi>ti vā avinābhāvatthe nipāto, so saha āsuṃ satta bhāradhāti yojetabbo, tena te desantare vasantā vicittena sahabhāvino avinābhāvinoti dīpeti. Rajjabhāraṃ dhārenti attani āropenti vahantīti <hi rend="bold">bhāradhā. </hi></p>

<p rend="centre">Paṭhamabhāṇavāravaṇṇanā niṭṭhitā.</p>

<p rend="subhead">Kittisaddaabbhuggamanavaṇṇanā</p>

<p rend="bodytext" n="311"><hi rend="paranum">311</hi><hi rend="dot">.</hi><hi rend="bold">Anupurohite ṭhapesī</hi>ti anupurohite katvā ṭhapesi, anupurohite vā ṭhāne ṭhapesi. Tisavanaṃ karonte sandhāya <hi rend="bold">‘‘divasassa tikkhattu’’</hi>nti vuttaṃ. Dvīsu sandhīsu savanaṃ karonte sandhāya <hi rend="bold">‘‘sāyaṃ, pāto vā’’</hi>ti vuttaṃ. <hi rend="bold">Tato paṭṭhāyā</hi>ti vatacariyaṃ matthakaṃ pāpetvā nhātakālato pabhuti.</p>

<p rend="bodytext" n="312"><hi rend="paranum">312</hi><hi rend="dot">.</hi><hi rend="bold">Abhiuggacchī</hi>ti uṭṭhahi udapādi. <hi rend="bold">Acintetvā</hi>ti ‘‘kathaṃ kho ahaṃ brahmunā saddhiṃ manteyya’’nti acintetvā evaṃ cittampi anuppādetvā. Tena samāgamanasseva abhāvato <hi rend="bold">amantetvā. Taṃ disvā</hi>ti taṃ karuṇābrahmavihārabhāvanaṃ brahmadassanūpāyaṃ disvā ñāṇacakkhunā.</p>

<p rend="bodytext" n="313"><hi rend="paranum">313</hi><hi rend="dot">.</hi><hi rend="bold">Eva</hi>nti <pb ed="M" n="2.0227" /> evaṃ rañño ārocetvā paṭisallānaṃ upagate. <hi rend="bold">Sabbatthā</hi>ti sabbesu channaṃ khattiyānaṃ, sattannaṃ brāhmaṇamahāsālānaṃ <pb ed="P" n="2.0289" />, sattannaṃ nāṭakasatānaṃ, cattārīsāya ca bhariyānaṃ āpucchanavāresu.</p>

<p rend="bodytext" n="316"><hi rend="paranum">316</hi><hi rend="dot">.</hi><hi rend="bold">Sādisiyo</hi>ti jātiyā sādisiyoti āha <hi rend="bold">‘‘samavaṇṇā samajātikā’’</hi>ti.</p>

<p rend="bodytext" n="317"><hi rend="paranum">317</hi><hi rend="dot">.</hi><hi rend="bold">Santhāgāra</hi>nti jhānamanasikārena bahi visaṭavitakkavūpasamanena cittassa santhambhanaṃ <pb ed="V" n="2.0209" /> agāraṃ, jhānasālanti attho. <hi rend="bold">Gahitāvā</hi>ti bhāvanānuyogena mahāsattena attano cittasantāne uppādanavasena gahitā eva. <hi rend="bold">Natthi</hi> jhāneneva vikkhambhitattā. Visesato hissa karuṇāya bhāvitattā <hi rend="bold">anabhirati ukkaṇṭhanā</hi> natthi, mettāya bhāvitattā <hi rend="bold">bhayaparitassanā natthi. Ukkaṇṭhanā</hi>ti pana brahmadassane ussukkaṃ, <hi rend="bold">paritassanā</hi>ti tadabhipatthanāti āha <hi rend="bold">‘‘brahmuno panā’’</hi>tiādi.</p>

<p rend="subhead">Brahmunāsākacchāvaṇṇanā</p>

<p rend="bodytext" n="318"><hi rend="paranum">318</hi><hi rend="dot">.</hi><hi rend="bold">Cittutrāso</hi>ti cittassa utrāsanamattaṃ. <hi rend="bold">Katha</hi>nti sattanikāyanivāsaṭṭhānanāmagottādīnaṃ vasena kena pakārena. Tenāha <hi rend="bold">‘‘ki’’</hi>ntiādi.</p>

<p rend="bodytext"><hi rend="bold">So</hi>ti ye te panakanasanantabandhasatanasanaṅkumārakālanāmakā loke pākaṭā paññātā brahmāno, tesu <hi rend="bold">sanaṅkumāro nāmāhanti dasseti.</hi></p>

<p rend="bodytext"><hi rend="bold">Aggha</hi>nti garuṭṭhāniyānaṃ dātabbaṃāhāraṃ. <hi rend="bold">Madhusāka</hi>nti madhurāhāraṃ, yaṃ kiñci atithino dātabbaṃ āhāraṃ upacāravasena evaṃ vadati. Tenāha <hi rend="bold">‘‘madhusākaṃ panā’’</hi>tiādi. <hi rend="bold">Pucchāmā</hi>ti nimantanavasena pucchāma.</p>

<p rend="bodytext" n="319"><hi rend="paranum">319</hi><hi rend="dot">.</hi> Mahāsatto cattāro brahmavihāre bhāvetvā ṭhitopi tesu ‘‘brahmasahabyatāya maggo’’ti anibbematikatāya <hi rend="bold">‘‘kaṅkhī’’</hi>ti avoca. Keci pana ‘‘tapokammena parikkhīṇasarīratāya, brahmasamāgamena bhayādisamuppattiyā ca paṭiladdhamattehi brahmavihārehi parihīno ahosi, tasmā avikkhambhitavicikicchatāya ‘kaṅkhī’ti avocā’’ti vadanti. Parassa vediyā viditā <hi rend="bold">paravediyā,</hi> te pana tassa pākaṭā vibhūtāti āha <hi rend="bold">‘‘parassa</hi><pb ed="M" n="2.0228" /><hi rend="bold">pākaṭesu paravediyesū’’</hi>ti. Tattha kāraṇamāha <hi rend="bold">‘‘parena sayaṃ abhisaṅkhatattā’’</hi>ti. Mamāti <pb ed="P" n="2.0290" /> kammaṃ <hi rend="bold">mamaṃkāro,</hi> mamattanti āha <hi rend="bold">‘‘idaṃ mama…pe… taṇha’’</hi>nti. ‘‘Mama’’nti karoti etenāti hi <hi rend="bold">mamaṃkāro,</hi> tathāpavattā taṇhā. <hi rend="bold">Manujesū</hi>ti niddhāraṇe bhummaṃ, na visayeti āha <hi rend="bold">‘‘manujesu yo kocī’’</hi>ti. <hi rend="bold">‘‘Ekodibhūto’’</hi>ti padassa bhāvatthaṃ tāva dassento <hi rend="bold">‘‘ekībhūto’’</hi>ti vatvā puna taṃ vivaranto <hi rend="bold">‘‘eko tiṭṭhanto eko nisīdanto’’</hi>ti āha. <hi rend="bold">Tādiso</hi>ti eko hutvā pavattanako. <hi rend="bold">Bhūto</hi>ti jāto. Jhāne adhimutti nāma tasmiṃ nibbattite, anibbattite kuto adhimuttīti āha <hi rend="bold">‘‘jhānaṃ nibbattetvāti attho’’</hi>ti. Vissagandho nāma kodhādikilesaparibhāvanāti tesaṃ vikkhambhanena <pb ed="V" n="2.0210" /><hi rend="bold">vissagandhavirahito. Etesu dhammesū</hi>ti pabbajjānaṃ vivekavāsakaruṇābrahmavihārādidhammesu.</p>

<p rend="bodytext" n="320"><hi rend="paranum">320</hi><hi rend="dot">.</hi><hi rend="bold">Avidvā</hi>ti na viditavā. <hi rend="bold">Āvaritā</hi>ti kusalānaṃ uttarimanussadhammānaṃ uppattinivāraṇena āvaritā. <hi rend="bold">Pūtikā</hi>ti byāpannacittatādinā pūtibhūtā. Kilesavasena duggandhaṃ vissagandhaṃ <hi rend="bold">vāyati.</hi> Nirayādiapāyesu nibbattanasīlatāya <hi rend="bold">āpāyikā</hi>ti āha <hi rend="bold">‘‘apāyūpagā’’</hi>ti. Corādīhi upaddutassa pavisitukāmassa pākārakavāṭaparikhādīhi viya nagaraṃ kodhādīhi <hi rend="bold">nivuto pihito brahmaloko assāti nivutabrahmaloko. Pucchati</hi> ‘‘kenāvaṭā’’ti vadanto.</p>

<p rend="bodytext">Musāvādova <hi rend="bold">mosavajjaṃ</hi> yathā bhisakkameva bhesajjaṃ. <hi rend="bold">Kujjhanaṃ</hi> dussanaṃ. Diṭṭhādīsu adiṭṭhādivāditāvasena paresaṃ visaṃvādanaṃ <hi rend="bold">paravisaṃvādanaṃ.</hi> Sadisaṃ patirūpaṃ dassetvā <hi rend="bold">palobhanaṃ sadisaṃ dassetvā vañcanaṃ.</hi> Mittānaṃ vihiṃsanaṃ mettibhedo <hi rend="bold">mittadubbhanaṃ.</hi> Daḷhamaccharitā <hi rend="bold">thaddhamacchariyaṃ.</hi> Attani vijjamānaṃ nihīnataṃ, sadisataṃ vā <hi rend="bold">atikkamitvā maññanaṃ.</hi> Paresaṃ sampattiyā asahanaṃ <hi rend="bold">khīyanaṃ.</hi> Attasampattiyā nigūhanavasena, parehi sādhāraṇabhāvāsahanavasena ca vividhā icchā ruci etassāti <hi rend="bold">vivicchā.</hi> Kadariyatāya <pb ed="P" n="2.0291" /> mudukaṃ <hi rend="bold">macchariyaṃ. Yattha katthacī</hi>ti sakasantake, parasantake, hīnātike cāti yattha katthaci ārammaṇe. <hi rend="bold">Lubbhanaṃ</hi> ārammaṇassa gahaṇaṃ abhigijjhanaṃ. <hi rend="bold">Majjanaṃ</hi> seyyādivasena madanaṃ sampaggaho. <hi rend="bold">Muyhanaṃ</hi> ārammaṇassa anavabodho. <hi rend="bold">Etesū</hi>ti etesu yathāvuttesu kodhādīsu sattasantānassa kilissanato vibādhanato, upatāpanato ca kilesasaññitesu pāpadhammesu. <hi rend="bold">Yuttā</hi> payuttā sampayuttā avirahitā.</p>

<p rend="bodytext">Ettha <pb ed="M" n="2.0229" /> cāyaṃ brahmā mahāsattena āmagandhe supuṭṭho attano yathāupaṭṭhite pāpadhamme cuddasahi padehi vibhajitvā kathesi, te pana tādisaṃ pavattivisesaṃ upādāya vuttāpi keci puna vuttā, āmagandhasutte (su. ni. 242) pana vuttāpi keci idha sabbaso na vuttā, evaṃ santepi lakkhaṇahāranayena, tadekaṭṭhatāya vā tesaṃ pettha saṅgaho daṭṭhabbo. Tenāha <hi rend="bold">‘‘idaṃ pana sutta’’</hi>ntiādi. <hi rend="bold">Tattha āmagandhasuttena dīpetvā</hi>ti idha sarūpato avutte āmagandhepi vuttehi ekalakkhaṇatādinā āmagandhasuttena pakāsetvā <hi rend="bold">kathetabbaṃ</hi> tattha nesaṃ sarūpato kathitattā. <hi rend="bold">Āmagandhasuttampi iminā dīpetabbaṃ</hi> idha vuttānampi kesañci āmagandhānaṃ tattha avuttabhāvato. Yasmā āmagandhasutte vuttāpi āmagandhā atthato idha saṅgahaṃ samosaraṇaṃ gacchanti, tasmā idha vutte pariharaṇavasena dassentena yasmā cettha keci abhidhammanayena akilesasabhāvāpi sattasantānassa <pb ed="V" n="2.0211" /> vibādhanaṭṭhena ‘‘kilesā’’ti vattabbataṃ arahanti, tasmā ‘‘cuddasasu kilesesū’’ti vuttaṃ.</p>

<p rend="bodytext">Nimmādaṃ milāpanaṃ khepananti āha <hi rend="bold">‘‘nimmādetabbā pahātabbā’’</hi>ti. <hi rend="bold">Buddhatantī</hi>ti buddhabhāvīnaṃ paveṇī, buddhabhāvinopi ‘‘buddhā’’ti vuccanti yathā ‘‘agamā rājagahaṃ buddho’’ti. <hi rend="bold">Mahāpurisassa daḷhīkammaṃ katvā</hi>ti mahāpurisassa ‘‘pabbajissāmaha’’nti <pb ed="P" n="2.0292" /> pavattacittuppādassa daḷhīkammaṃ katvā.</p>

<p rend="subhead">Reṇurājaāmantanāvaṇṇanā</p>

<p rend="bodytext" n="321"><hi rend="paranum">321</hi><hi rend="dot">.</hi><hi rend="bold">Mama manaṃ haritvā</hi>ti mama cittaṃ apanetvā tassa vasena avattitvā.</p>

<p rend="bodytext"><hi rend="bold">Ekībhāvaṃ upagantvā vutthassā</hi>ti kāyavivekaparibrūhanena ekībhāvaṃ upagantvā tapokammavasena vutthassa. <hi rend="bold">Kusapattehi paritthato</hi>ti barihisehi vediyā samantato santharito. <hi rend="bold">Akāco</hi>ti vaṇo vaṇasadisakhaṇḍiccavirahito. Tenāha <hi rend="bold">‘‘akakkaso’’</hi>ti.</p>

<p rend="subhead">Chakhattiyaāmantanāvaṇṇanā</p>

<p rend="bodytext" n="322"><hi rend="paranum">322</hi><hi rend="dot">.</hi><hi rend="bold">Sikkheyyāmā</hi>ti sikkhāpeyyāma, <hi rend="bold">sikkhāpanañcettha</hi> atthibhāvāpādananti āha <hi rend="bold">‘‘upalāpeyyāmā’’</hi>ti.</p>

<p rend="bodytext" n="323"><hi rend="paranum">323</hi><hi rend="dot">.</hi> Yassa <pb ed="M" n="2.0230" /> vīriyārambhassa, khantibalassa ca abhāvena pabbajitānaṃ samaṇadhammo paripuṇṇo, parisuddho ca na hoti, tesu vīriyārambhakhantibalesu te te niyojetuṃ <hi rend="bold">‘‘ārambhavho’’</hi>tiādi vuttaṃ.</p>

<p rend="bodytext"><hi rend="bold">Karuṇājhānamaggo</hi>ti karuṇājhānasaṅkhāto maggo. <hi rend="bold">Ujumaggo</hi>ti brahmalokagamane ujubhūto maggo. <hi rend="bold">Anuttaro</hi>ti seṭṭho brahmavihārasabhāvato. Tenāha <hi rend="bold">‘‘uttamamaggo nāmā’’</hi>ti. <hi rend="bold">Sabbhi rakkhito</hi> sādhūhi yathā parihāni na hoti, evaṃ paṭipakkhadūrīkaraṇena rakkhito gopito. ‘‘Saddhammo sabbhi vakkhito’’ti keci paṭhanti, tesaṃ saparahitasādhanena sādhūhi buddhādīhi kathito paveditoti attho.</p>

<p rend="bodytext"><hi rend="bold">Taṅkhaṇaviddhaṃsanadhamma</hi>nti <pb ed="V" n="2.0212" /> yasmiṃ khaṇe virodhidhammasamāyogo, tasmiṃyeva khaṇe vinassanasabhāvaṃ, yo vā so gamanassādānaṃ devaputtānaṃ heṭṭhupariyena paṭimukhaṃ dhāvantānaṃ sirasi, pāde ca baddhakhuradhārāsamāgamanatopi sīghataratāya atiittaro pavattikkhaṇo, teneva vinassanasabhāvaṃ. <hi rend="bold">Tassa</hi> jīvitassa. <hi rend="bold">Gati</hi>nti niṭṭhaṃ. <hi rend="bold">Mantāya</hi>nti manteyyanti <pb ed="P" n="2.0293" /> vuttaṃ hotīti āha <hi rend="bold">‘‘mantetabba’’</hi>nti. <hi rend="bold">Karaṇatthe vā bhumma</hi>nti ‘‘mantāya’’nti idaṃ bhummaṃ karaṇatthe daṭṭhabbaṃ yathā ‘‘ñātāya’’nti. <hi rend="bold">Sabbapalibodhe</hi>ti sabbepi kusalakiriyāya vibandhe uparodhe.</p>

<p rend="subhead">Brāhmaṇamahāsālādīnaṃ āmantanāvaṇṇanā</p>

<p rend="bodytext" n="324"><hi rend="paranum">324</hi><hi rend="dot">.</hi><hi rend="bold">Appesakkhā</hi>ti appānubhāvāti āha <hi rend="bold">‘‘pabbajitakālato paṭṭhāyā’’</hi>tiādi.</p>

<p rend="bodytext"><hi rend="bold">Cakkavatti rājā viya</hi> sambhāvito.</p>

<p rend="subhead">Mahāgovindapabbajjāvaṇṇanā</p>

<p rend="bodytext" n="328"><hi rend="paranum">328</hi><hi rend="dot">.</hi> Samāpattīnaṃ ājānanaṃ nāma attapaccakkhatā, sacchikiriyāti āha <hi rend="bold">‘‘na sakkhiṃsu nibbattetu’’</hi>nti.</p>

<p rend="bodytext" n="329"><hi rend="paranum">329</hi><hi rend="dot">.</hi><hi rend="bold">Iminā</hi>ti ‘‘sarāmaha’’nti iminā <hi rend="bold">padena.</hi> ‘‘Sarāmaha’’nti hi vadantena bhagavato mahābrahmunā kathitaṃ ‘‘tatheva ta’’nti bhagavatā paṭiññātameva jātanti. <hi rend="bold">Na vaṭṭe nibbindanatthāya</hi> catusaccakammaṭṭhānakathāya abhāvato. Asati pana vaṭṭe nibbidāya virāgānaṃ asambhavo evāti āha <pb ed="M" n="2.0231" /><hi rend="bold">‘‘na virāgāyā’’</hi>tiādi. <hi rend="bold">Ekantameva vaṭṭe nibbindanatthāya</hi> anekākāravokāravaṭṭe ādīnavavibhāvanato.</p>

<p rend="bodytext"><hi rend="bold">‘‘Nibbidāyā’’</hi>ti iminā padena <hi rend="bold">vipassanā</hi> vuttā. Esa nayo sesesupi. <hi rend="bold">Vavatthānakathā</hi>ti vipassanāmagganibbānānaṃ taṃtaṃpadehi vavatthapetvā kathā. Ayamettha nippariyāyakathāti āha <hi rend="bold">‘‘pariyāyena panā’’</hi>tiādi.</p>

<p rend="bodytext" n="330"><hi rend="paranum">330</hi><hi rend="dot">.</hi><hi rend="bold">Paripūretu</hi>nti bhāvanāpāripūrivasena paripuṇṇe kātuṃ, nibbattetunti attho. <hi rend="bold">Brahmacariyaciṇṇakulaputtāna</hi>nti <pb ed="V" n="2.0213" /> ciṇṇamaggabrahmacariyānaṃ kulaputtānanti ukkaṭṭhaniddesena <hi rend="bold">arahattanikūṭena desanaṃ niṭṭhapesi.</hi></p>

<p rend="bodytext"><hi rend="bold">Abhinandanaṃ</hi> nāma sampaṭicchanaṃ ‘‘abhinandanti āgata’’ntiādīsu <pb ed="P" n="2.0294" /> viya, tañcettha atthato cittassa attamanatāti āha <hi rend="bold">‘‘cittena sampaṭicchanto abhinanditvā’’</hi>ti. ‘‘Sādhu sādhū’’ti vācāya sampahaṃsanā <hi rend="bold">anumodanā</hi>ti āha <hi rend="bold">‘‘vācāya sampahaṃsamāno anumoditvā’’</hi>ti.</p>

<p rend="centre">Mahāgovindasuttavaṇṇanāya līnatthappakāsanā.</p>
</body>
<back></back>
</text>
</TEI.2>