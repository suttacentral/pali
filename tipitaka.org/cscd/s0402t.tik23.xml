<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">(6) 1. Brāhmaṇavaggo</p>

<p rend="subhead">1. Paṭhamadvebrāhmaṇasuttavaṇṇanā</p>

<p rend="bodytext" n="52"><hi rend="paranum">52</hi><hi rend="dot">.</hi> Brāhmaṇavaggassa <pb ed="M" n="2.0127" /><pb ed="V" n="2.0117" /> paṭhame <hi rend="bold">jarājiṇṇā</hi>ti jarāvasena jiṇṇā, na byādhiādīnaṃ vasena jiṇṇasadisattā jiṇṇā. <hi rend="bold">Vayovuddhā</hi>ti vayaso vuddhippattiyā vuddhā, na sīlādivuddhiyā. <hi rend="bold">Jātimahallakā</hi>ti jātiyā mahantatāya cirarattaññutāya jātimahallakā. <hi rend="bold">Tayo addhe atikkantā</hi>ti paṭhamo, majjhimo, pacchimoti tayo addhe atītā. <hi rend="bold">Tatiyaṃ vayaṃ anuppattā</hi>ti tato eva pacchimaṃ vayaṃ anuppattā. <hi rend="bold">Akatabhayaparittāṇā</hi>ti ettha <hi rend="bold">bhayaparittāṇa</hi>nti duggatibhayato parittāyakaṃ puññaṃ, taṃ akataṃ etehīti akatabhayaparittāṇā. <hi rend="bold">Patiṭṭhākamma</hi>nti sugatisaṅkhātappatiṭṭhāvahaṃ kammaṃ. <hi rend="bold">Upasaṃharīyatī</hi>ti sampāpīyati. ‘‘Upanīyatī’’ti vuttaṃ, kiṃ kena upanīyatīti āha <hi rend="bold">‘‘ayañhi jātiyā jaraṃ upanīyatī’’</hi>tiādi. <hi rend="bold">Aya</hi>nti loko. Jāto na jātabhāveneva tiṭṭhati, atha kho tato paraṃ jaraṃ pāpīyati, jarāya byādhiṃ pāpīyati. Evaṃ parato paraṃ dukkhameva upanīyati.</p>

<p rend="bodytext"><hi rend="bold">Tāyanaṭṭhenā</hi>ti rakkhanaṭṭhena. <hi rend="bold">Nilīyanaṭṭhenā</hi>ti nilīnaṭṭhānabhāvena. <hi rend="bold">Patiṭṭhānaṭṭhenā</hi>ti patiṭṭhānabhāvena. <hi rend="bold">Avassayanaṭṭhenā</hi>ti avassayitabbabhāvena. <hi rend="bold">Uttamagativasenā</hi>ti paramagatibhāvena.</p>

<p rend="centre">Paṭhamadvebrāhmaṇasuttavaṇṇanā niṭṭhitā.</p>

<p rend="subhead">2. Dutiyadvebrāhmaṇasuttavaṇṇanā</p>

<p rend="bodytext" n="53"><hi rend="paranum">53</hi><hi rend="dot">.</hi> Dutiye bhajitabbaṭṭhena paresaṃ bhājitabbaṭṭhena <hi rend="bold">bhājanaṃ,</hi> bhaṇḍakaṃ.</p>

<p rend="centre">Dutiyadvebrāhmaṇasuttavaṇṇanā niṭṭhitā.</p>

<p rend="subhead">3-4. Aññatarabrāhmaṇasuttādivaṇṇanā</p>

<p rend="bodytext" n="54-55"><hi rend="paranum">54-55</hi><hi rend="dot">.</hi> Tatiye <pb ed="V" n="2.0118" /><pb ed="M" n="2.0128" /> yesaṃ rāgādīnaṃ appahānena purisassa attabyābādhādīnaṃ sambhavo, pahānena asambhavoti evaṃ rāgādīnaṃ pahāyako ariyadhammo mahānubhāvatāya mahānisaṃsatāya ca sāmaṃ passitabboti <hi rend="bold">sandiṭṭhiko</hi>. Iminā nayena sesesu padesupi yathārahaṃ nīharitvā vattabbo. Saddattho pana <hi rend="bold">visuddhimaggasaṃvaṇṇanāsu</hi> (visuddhi. mahāṭī. 1.147) vuttanayena veditabbo. Catutthaṃ uttānatthameva.</p>

<p rend="centre">Aññatarabrāhmaṇasuttādivaṇṇanā niṭṭhitā.</p>

<p rend="subhead">5. Nibbutasuttavaṇṇanā</p>

<p rend="bodytext" n="56"><hi rend="paranum">56</hi><hi rend="dot">.</hi> Pañcame <hi rend="bold">na kālantare pattabba</hi>nti yadā saccappaṭivedho, tadā eva laddhabbattā na kālantare pattabbaṃ. Maggañāṇena upanetabbattā upaneyyaṃ. Upaneyyameva <hi rend="bold">opaneyyika</hi>nti āha <hi rend="bold">‘‘paṭipattiyā upagantabba’’</hi>nti.</p>

<p rend="centre">Nibbutasuttavaṇṇanā niṭṭhitā.</p>

<p rend="subhead">6. Palokasuttavaṇṇanā</p>

<p rend="bodytext" n="57"><hi rend="paranum">57</hi><hi rend="dot">.</hi> Chaṭṭhe <hi rend="bold">ācariyapācariyāna</hi>nti ācariyānampi ācariyānaṃ. <hi rend="bold">Nirantaraphuṭo nerayikasattehi</hi> nirayagāmikammassa kārakānaṃ bahubhāvā. <hi rend="bold">Ubhayampeta</hi>nti yathāvuttaṃ atthadvayaṃ. <hi rend="bold">Ghananivāsata</hi>nti gāmānaṃ ghanasannivāsataṃ. <hi rend="bold">Ekanteneva adhammo</hi>ti ayonisomanasikārahetukattā anatthahetutāya ca niyameneva adhammo. <hi rend="bold">Na adhammarāgoti adhippeto</hi>ti paraparikkhāresu rāgo viya na mahāsāvajjoti katvā vuttaṃ. Tathā hi sakasakaparikkhāravisayo rāgo visamalobho viya na ekantato apāyuppattijanako. Paraparikkhāresu uppajjamānassa mahāsāvajjatāya <hi rend="bold">adhammarāgatā. Lobhassa samakālo nāma natthi</hi> kāyaduccaritādīnaṃ viya ayonisomanasikārasamuṭṭhānattā. <hi rend="bold">Esā</hi>ti eso pāpadhammo. <hi rend="bold">Samalobho</hi> visamalakkhaṇābhāvato. Tathā hi taṃsamuṭṭhāno payogo micchācāroti <pb ed="M" n="2.0129" /> na vuccati. <hi rend="bold">Avatthupaṭisevanasaṅkhātenā</hi>ti yaṃ lokiyasādhusamanuññātaṃ rāgassa vatthuṭṭhānaṃ, tato aññasmiṃ vatthusmiṃ paṭisevanasaṅkhātena.</p>

<p rend="bodytext"><hi rend="bold">Vividhasassāna</hi>nti <pb ed="V" n="2.0119" /> sālivīhiādinānappakārasassānaṃ. <hi rend="bold">Dussassa</hi>nti paccayadūsena dūsitaṃ sassaṃ. <hi rend="bold">Sampajjamāne</hi>ti nipphajjanato pageva gabbhaparivuddhikāle. <hi rend="bold">Pāṇakā</hi>ti salabhādipāṇakā. <hi rend="bold">Patantī</hi>ti sassānaṃ matthake patanti. <hi rend="bold">Salākāmattameva sampajjatī</hi>ti vaḍḍhitvā gabbhaṃ gahetuṃ asamatthaṃ sampajjati. <hi rend="bold">Te</hi>ti vāḷaamanussā. <hi rend="bold">Laddhokāsā</hi>ti yakkhādhipatīhi anuññātattā laddhokāsā.</p>

<p rend="centre">Palokasuttavaṇṇanā niṭṭhitā.</p>

<p rend="subhead">7. Vacchagottasuttavaṇṇanā</p>

<p rend="bodytext" n="58"><hi rend="paranum">58</hi><hi rend="dot">.</hi> Sattame <hi rend="bold">mahāvipāka</hi>nti uḷāraphalaṃ bahuvipākaṃ. <hi rend="bold">Dhammo nāma</hi> kathitakathā ‘‘atthaṃ dahati vidahatī’’ti katvā. <hi rend="bold">Anudhammo nāma</hi> paṭikathanaṃ ‘‘taṃ anugato dhammo’’ti katvā. Saha dhammenāti sahadhammo, so eva <hi rend="bold">sahadhammiko</hi>. Dhammasaddo cettha kāraṇapariyāyoti āha <hi rend="bold">‘‘sakāraṇo’’</hi>ti. <hi rend="bold">Vādassā</hi>ti vacanassa. <hi rend="bold">Anupāto</hi> anupacchā pavatti.</p>

<p rend="bodytext">Paripanthe tiṭṭhatīti <hi rend="bold">pāripanthiko</hi>. Panthe ṭhatvā paresaṃ sāpateyyaṃ chindanato <hi rend="bold">panthadūhanacoro</hi>. Yadi paccavekkhaṇañāṇaṃ, kathaṃ taṃ asekkhanti āha <hi rend="bold">‘‘asekkhassa pavattattā’’</hi>ti. <hi rend="bold">Itarānī</hi>ti sīlakkhandhādīni. <hi rend="bold">Sayampī</hi>ti <hi rend="bold">pi</hi>-saddo ‘‘asekkhassa pavattā cā’’ti imamatthaṃ sampiṇḍeti.</p>

<p rend="bodytext"><hi rend="bold">Nibbisevano</hi>ti visevanarahito vigatavilomabhāvo. <hi rend="bold">Na upaparikkhantī</hi>ti na vicārenti. Jātiṃ nibbattiṃ yāti upagacchatīti <hi rend="bold">jātiyo,</hi> jātoti attho. Tenāha <hi rend="bold">‘‘yattha katthaci kulajāte’’</hi>ti.</p>

<p rend="bodytext"><hi rend="bold">Kevalī</hi>ti kevalavā, pāripūrimāti attho. Tenāha <hi rend="bold">‘‘paripuṇṇabhāvena yutto’’</hi>ti. <hi rend="bold">Etaṃ</hi> kevalīti padaṃ. <hi rend="bold">Abhiññāpāra</hi>nti abhijānassa pāraṃ. Pariyantaṃ gatattā <hi rend="bold">pāragū</hi>. Esa nayo sesapadesupi. <hi rend="bold">Khettavinicchayasavanenā</hi>ti <pb ed="M" n="2.0130" /> ‘‘imehi sīlādiguṇasampannā sadevake loke puññassa khettaṃ, tadañño na khetta’’nti evaṃ khettavinicchayasavanena rahitā.</p>

<p rend="bodytext">Vacchagottasuttavaṇṇanā niṭṭhitā.</p>

<p rend="subhead">8. Tikaṇṇasuttavaṇṇanā</p>

<p rend="bodytext" n="59"><hi rend="paranum">59</hi><hi rend="dot">.</hi> Aṭṭhame <pb ed="V" n="2.0120" /><hi rend="bold">durāsadā</hi>ti durupasaṅkamanā. <hi rend="bold">Garahā muccissatī</hi>ti mayi evaṃ kathente samaṇo gotamo kiñci kathessati, evaṃ me vacanamattampi na laddhanti ayaṃ garahā muccissatīti. <hi rend="bold">Paṇḍitā</hi>ti paṇḍiccena samannāgatā. <hi rend="bold">Dhīrā</hi>ti dhitisampannā. <hi rend="bold">Byattā</hi>ti paravādamaddanasamatthena veyyattiyena samannāgatā. <hi rend="bold">Bahussutā</hi>ti bāhusaccavanto. <hi rend="bold">Vādino</hi>ti vādimaggakusalā. <hi rend="bold">Sammatā</hi>ti bahuno janassa sādhusammatā. <hi rend="bold">Paṇḍitādiākārapariccheda</hi>nti tesaṃ tevijjānaṃ paṇḍitākārādiākāraparicchedaṃ. Ākārasaddo kāraṇapariyāyo, paricchedasaddo parimāṇatthoti āha <hi rend="bold">‘‘ettakena kāraṇenā’’</hi>ti.</p>

<p rend="bodytext"><hi rend="bold">Yathā</hi>ti yenākārena, yena kāraṇenāti attho. Tenāha <hi rend="bold">‘‘yathāti kāraṇavacana’’</hi>nti. <hi rend="bold">‘‘Dvīhipi pakkhehī’’</hi>ti vatvā te pakkhe sarūpato dassento <hi rend="bold">‘‘mātito ca pitito cā’’</hi>ti āha. Tesaṃ pakkhānaṃ vasenassa sujātataṃ dassetuṃ <hi rend="bold">‘‘yassa mātā’’</hi>tiādi vuttaṃ. Janakajanikābhāvena vināpi loke mātāpitusamaññā dissati, idha pana sā orasaputtavaseneva icchitāti dassetuṃ <hi rend="bold">‘‘saṃsuddhagahaṇiko’’</hi>ti vuttaṃ. Gabbhaṃ gaṇhāti dhāretīti <hi rend="bold">gahaṇī,</hi> gabbhāsayasaññito mātukucchippadeso. Yathābhuttassa āhārassa vipācanavasena gaṇhanato achaḍḍanato <hi rend="bold">gahaṇī,</hi> kammajatejodhātu.</p>

<p rend="bodytext">Pitā ca mātā ca pitaro, pitūnaṃ pitaro pitāmahā, tesaṃ yugo <hi rend="bold">pitāmahayugo,</hi> tasmā ‘‘yāva sattamā pitāmahayugā pitāmahadvandā’’ti evamettha attho daṭṭhabbo. <hi rend="bold">Aṭṭhakathāyaṃ</hi> pana dvandaṃ aggahetvā ‘‘yuganti āyuppamāṇaṃ vuccatī’’ti vuttaṃ. <hi rend="bold">Yuga</hi>-saddassa ca atthakathā dassitā <hi rend="bold">‘‘pitāmahoyeva</hi><pb ed="M" n="2.0131" /><hi rend="bold">pitāmahayuga’’</hi>nti. <hi rend="bold">Pubbapurisā</hi>ti purisaggahaṇañcettha ukkaṭṭhaniddesavasena katanti daṭṭhabbaṃ. Evañhi ‘‘mātito’’ti pāḷivacanaṃ samatthitaṃ hoti. <hi rend="bold">Akkhitto</hi>ti akkhepo. <hi rend="bold">Anavakkhitto</hi>ti saddhathālipākādīsu anavakkhitto na chaḍḍito. <hi rend="bold">Jātivādenā</hi>ti hetumhi karaṇavacananti dassetuṃ <hi rend="bold">‘‘kena kāraṇenā’’</hi>tiādi vuttaṃ. Ettha ca ‘‘ubhato…pe… pitāmahayugā’’ti etena brāhmaṇassa yonidosābhāvo dassito saṃsuddhagahaṇikatākittanato. ‘‘Akkhitto’’ti iminā kiriyāparādhābhāvo. Saṃsuddhajātikāpi hi sattā kiriyāparādhena khepaṃ pāpuṇanti. ‘‘Anupakkuṭṭho’’ti iminā ayuttasaṃsaggābhāvo. Ayuttasaṃsaggañhi paṭicca sattā suddhajātikā kiriyāparādharahitāpi akkosaṃ labhanti.</p>

<p rend="bodytext"><hi rend="bold">Ta</hi>nti <pb ed="V" n="2.0121" /> garahāvacanaṃ. <hi rend="bold">Mante parivattetī</hi>ti vede sajjhāyati, pariyāpuṇātīti attho. <hi rend="bold">Mante dhāretī</hi>ti yathāadhīte mante asammuṭṭhe katvā hadaye ṭhapeti.</p>

<p rend="bodytext"><hi rend="bold">Oṭṭhapahatakaraṇavasenā</hi>ti atthāvadhāraṇavasena. <hi rend="bold">Sanighaṇḍukeṭubhāna</hi>nti ettha vacanīyavācakabhāvena atthaṃ saddañca khaṇḍati bhindati vibhajja dassetīti nikhaṇḍu, so eva idha kha-kārassa gha-kāraṃ katvā <hi rend="bold">‘‘nighaṇḍū’’</hi>ti vutto. Kiṭati gameti kiriyādivibhāgaṃ, taṃ vā anavasesapariyādānato gamento pūretīti <hi rend="bold">keṭubhaṃ. Vevacanappakāsaka</hi>nti pariyāyasaddadīpakaṃ, ekekassa atthassa anekapariyāyavacanavibhāvakanti attho. Nidassanamattañcetaṃ anekesampi atthānaṃ ekasaddavacanīyatāvibhāvanavasenapi tassa ganthassa pavattattā. Vacībhedādilakkhaṇā kiriyā kappīyati vikappīyati etenāti kiriyākappo, so pana vaṇṇapadasambandhapadatthādivibhāgato bahukappoti āha <hi rend="bold">‘‘kiriyākappavikappo’’</hi>ti. Idañca mūlakiriyākappaganthaṃ sandhāya vuttaṃ. So hi mahāvisayo satasahassaparimāṇo namācariyādippakaraṇaṃ. Ṭhānakaraṇādivibhāgato nibbacanavibhāgato ca akkharā pabhedīyanti etehīti <hi rend="bold">akkharappabhedā,</hi> sikkhāniruttiyo. <hi rend="bold">Etesa</hi>nti catunnaṃ vedānaṃ.</p>

<p rend="bodytext"><hi rend="bold">Pada</hi>nti <pb ed="M" n="2.0132" /> catubbidhaṃ, pañcavidhaṃ vā padaṃ, taṃ padaṃ kāyatīti <hi rend="bold">padako,</hi> teyeva vā vede padaso kāyatīti <hi rend="bold">padako. Tadavasesa</hi>nti vuttāvasesaṃ vākyaṃ. Ettāvatā saddabyākaraṇaṃ vatvā puna ‘‘byākaraṇa’’nti atthabyākaraṇamāha. Taṃ taṃ saddaṃ tadatthañca byākaroti byācikkhati etenāti <hi rend="bold">byākaraṇaṃ,</hi> saddasatthaṃ. Āyatiṃ hitaṃ tena loko na yatati na īhatīti <hi rend="bold">lokāyataṃ</hi>. Tañhi ganthaṃ nissāya sattā puññakiriyāya cittampi na uppādenti.</p>

<p rend="bodytext"><hi rend="bold">Asīti mahāsāvakā</hi>ti aññāsikoṇḍañño, vappo, bhaddiyo, mahānāmo, assaji, nāḷako, yaso, vimalo, subāhu, puṇṇaji, gavampati, uruvelakassapo, nadīkassapo, gayākassapo, sāriputto, mahāmoggallāno, mahākassapo, mahākaccāno, mahākoṭṭhiko, mahākappino, mahācundo, anuruddho, kaṅkhārevato, ānando, nandako, bhagu, nandiyo, kimilo, bhaddiyo, rāhulo, sīvali, upāli, dabbo, upaseno, khadiravaniyarevato, puṇṇo mantāniputto, puṇṇo sunāparantako, soṇo kuṭikaṇṇo, soṇo koḷiviso, rādho, subhūti, aṅgulimālo, vakkali, kāḷudāyī, mahāudāyī, pilindavaccho, sobhito, kumārakassapo, raṭṭhapālo, vaṅgīso, sabhiyo, selo, upavāṇo, meghiyo, sāgato, nāgito, lakuṇḍakabhaddiyo, piṇḍolo bhāradvājo, mahāpanthako, cūḷapanthako, bākulo, kuṇḍadhāno, dārucīriyo, yasojo, ajito <pb ed="V" n="2.0122" />, tissametteyyo, puṇṇako, mettagu, dhotako, upasīvo, nando, hemako, todeyyo, kappo, jatukaṇṇī, bhadrāvudho, udayo, posalo, mogharājā, piṅgiyoti ete asīti mahāsāvakā nāma.</p>

<p rend="bodytext">Kasmā panete eva therā ‘‘mahāsāvakā’’ti vuccantīti? Abhinīhārassa mahantabhāvato. Tathā hi dve aggasāvakāpi mahāsāvakesu antogadhā. Te hi sāvakapāramiñāṇassa matthakappattiyā sāvakesu aggadhammādhigamena aggaṭṭhāne ṭhitāpi abhinīhāramahantatāsāmaññena ‘‘mahāsāvakā’’tipi vuccanti, itare pana pakatisāvakehi sātisayaṃ mahābhinīhārā. Tathā hi te padumuttarassa bhagavato kāle katapaṇidhānā, tato eva sātisayaṃ abhiññāsamāpattīsu vasino pabhinnappaṭisambhidā ca. Kāmaṃ sabbepi arahanto sīlavisuddhiādike sampādetvā catūsu <pb ed="M" n="2.0133" /> satipaṭṭhānesu suppatiṭṭhitacittā satta bojjhaṅge yathābhūtaṃ bhāvetvā maggappaṭipāṭiyā anavasesato kilese khepetvā aggaphale patiṭṭhahanti, tathāpi yathā saddhāvimuttato diṭṭhippattassa, paññāvimuttato ca ubhatobhāgavimuttassa pubbabhāgabhāvanāvisesasiddho maggabhāvanāviseso, evaṃ abhinīhāramahantattapubbayogamahantattā hi sasantāne sātisayassa guṇavisesassa nipphāditattā sīlādīhi guṇehi mahantā sāvakāti mahāsāvakā. Tesuyeva pana ye bodhipakkhiyadhammesu pāmokkhabhāvena dhurabhūtānaṃ sammādiṭṭhisaṅkappādīnaṃ sātisayaṃ kiccānubhāvanipphattiyā kāraṇabhūtāya tajjābhinīhārābhinīhaṭāya sakkaccaṃ nirantaraṃ cirakālasambhāvitāya sammāpaṭipattiyā yathākkamaṃ paññāya samādhismiñca ukkaṭṭhapāramippattiyā savisesaṃ sabbaguṇehi aggabhāve ṭhitā, te sāriputtamoggallānā. Itare aṭṭhasattati therā sāvakapāramiyā matthake sabbasāvakānaṃ aggabhāvena aṭṭhitattā ‘‘mahāsāvakā’’icceva vuccanti. Pakatisāvakā pana abhinīhāramahantattābhāvato pubbayogamahantattābhāvato ca ‘‘satthusāvakā’’icceva vuccanti. Te pana aggasāvakā viya mahāsāvakā viya ca na parimitā, atha kho anekasatā anekasahassā.</p>

<p rend="bodytext">Vayatīti <hi rend="bold">vayo,</hi> ādimajjhapariyosānesu katthaci aparikilamanto avitthāyanto te ganthe santāneti paṇetīti attho. Dve paṭisedhā pakatiṃ gamentīti dassetuṃ <hi rend="bold">‘‘avayo na hotī’’</hi>ti vatvā tattha avayaṃ dassetuṃ <hi rend="bold">‘‘avayo nāma…pe… na sakkotī’’</hi>ti vuttaṃ.</p>

<p rend="bodytext"><hi rend="bold">Idhā</hi>ti imasmiṃ sutte. <hi rend="bold">Eta</hi>nti ‘‘vivicceva kāmehī’’tiādivacanaṃ. Tatiyavijjādhigamāya paṭipattikkamo <hi rend="bold">visuddhimagge</hi> (visuddhi. 1.70) sātisayaṃ vitthārito, tathā <pb ed="V" n="2.0123" /> idha avattukāmatāya <hi rend="bold">bhayabheravasuttā</hi>dīsu (ma. ni. 1.34 ādayo) viya saṅkhepato ca vattukāmatāya ‘‘dvinnaṃ vijjāna’’micceva vuttaṃ.</p>

<p rend="bodytext"><hi rend="bold">Vijjā</hi>ti pubbenivāsappaṭicchādakassa mohakkhandhassa vijjanaṭṭhenapi vijjā. <hi rend="bold">Moho paṭicchādakaṭṭhena tamoti vuccati</hi> tamo viyāti katvā. Kātabbato karaṇaṃ, obhāsova karaṇaṃ <hi rend="bold">obhāsakaraṇaṃ,</hi> attano paccayehi obhāsabhāvena nibbattetabbaṭṭhenāti attho. <hi rend="bold">Ayaṃ attho</hi>ti <pb ed="M" n="2.0134" /> ayameva adhippetattho. <hi rend="bold">Pasaṃsāvacana</hi>nti tasseva atthassa thomanāvacanaṃ paṭipakkhavidhamanapavattivisesānaṃ bodhanato. <hi rend="bold">Yojanā</hi>ti pasaṃsāvasena vuttapadānaṃ atthadassanavasena vuttapadassa ca yojanā. <hi rend="bold">Avijjā vihatā</hi>ti etena vijjanaṭṭhena vijjāti ayampi attho dīpitoti daṭṭhabbaṃ. <hi rend="bold">Yasmā vijjā uppannā</hi>ti etena vijjāpaṭipakkhā avijjā, paṭipakkhatā cassā pahātabbabhāvena vijjāya ca pahāyakabhāvenāti dasseti. <hi rend="bold">Itarasmimpi padadvaye</hi>ti ‘‘tamo vihato, āloko uppanno’’ti padadvayepi. <hi rend="bold">Eseva nayo</hi>ti yathāvuttayojanaṃ atidisati. Tatthāyaṃ yojanā – evaṃ adhigatavijjassa tamo vihato viddhasto. Kasmā? Yasmā āloko uppanno ñāṇāloko pātubhūtoti. <hi rend="bold">Pesitattassā</hi>ti yathādhippetatthasiddhippattiṃ vissaṭṭhacittassa, paṭhamavijjādhigamāya pesitacittassāti vuttaṃ hoti.</p>

<p rend="bodytext"><hi rend="bold">Vipassanāpādaka</hi>nti iminā tassa jhānacittassa nibbedhabhāgiyatamāha. Vipassanā tividhā vipassakapuggalabhedena. Mahābodhisattānañhi paccekabodhisattānañca vipassanā cintāmayañāṇasaṃvaḍḍhitattā sayambhuñāṇabhūtā, itaresaṃ sutamayañāṇasaṃvaḍḍhitattā paropadesasambhūtā. Sā ‘‘ṭhapetvā nevasaññānāsaññāyatanaṃ avasesarūpārūpajjhānānaṃ aññatarato vuṭṭhāyā’’tiādinā anekadhā arūpamukhavasena catudhātuvavatthāne vuttānaṃ tesaṃ tesaṃ dhātupariggahamukhānaṃ aññataramukhavasena ca anekadhāva <hi rend="bold">visuddhimagge</hi> (visuddhi. 1.306) nānānayato vibhāvitā. Mahābodhisattānaṃ pana catuvīsatikoṭisatasahassamukhena pabhedagamanato nānānayaṃ sabbaññutaññāṇasannissayassa ariyamaggañāṇassa adhiṭṭhānabhūtaṃ pubbabhāgañāṇagabbhaṃ gaṇhāpentaṃ paripākaṃ gacchantaṃ paramagambhīraṃ saṇhasukhumataraṃ anaññasādhāraṇaṃ vipassanāñāṇaṃ hoti, yaṃ aṭṭhakathāsu ‘‘mahāvajirañāṇa’’nti vuccati. Yassa ca pavattivibhāgena catuvīsatikoṭisatasahassappabhedassa pādakabhāvena samāpajjiyamānā catuvīsatikoṭisatasahassasaṅkhā devasikaṃ satthu vaḷañjanakasamāpattiyo vuccanti, svāyaṃ buddhānaṃ vipassanācāro paramatthamañjūsāyaṃ <hi rend="bold">visuddhimaggasaṃvaṇṇanāyaṃ</hi> (visuddhi. mahāṭī. 1.144) dassito, atthikehi tato gahetabboti. Idha pana sāvakānaṃ vipassanācāraṃ sandhāya ‘‘vipassanāpādaka’’nti vuttaṃ.</p>

<p rend="bodytext">Kāmaṃ <pb ed="M" n="2.0135" /><pb ed="V" n="2.0124" /> heṭṭhimamaggañāṇānipi āsavānaṃ khepanañāṇāni eva, anavasesato pana tesaṃ khepanaṃ aggamaggañāṇenevāti āha <hi rend="bold">‘‘arahattamaggañāṇatthāyā’’</hi>ti. <hi rend="bold">Āsavavināsanato</hi>ti āsavānaṃ nissesaṃ samucchindanato. Āsavānaṃ khaye ñāṇaṃ āsavakkhayañāṇanti dassento <hi rend="bold">‘‘tatra cetaṃ ñāṇa’’</hi>nti vatvā <hi rend="bold">‘‘khaye’’</hi>ti ādhāre bhummaṃ, na visayeti dassento <hi rend="bold">‘‘tattha pariyāpannattā’’</hi>ti āha. <hi rend="bold">Abhinīharatī</hi>ti abhimukhaṃ nīharati, yathā maggābhisamayo hoti, savanaṃ tadabhimukhaṃ pavatteti. <hi rend="bold">Idaṃ dukkha</hi>nti dukkhassa ariyasaccassa tadā bhikkhunā paccakkhato gahitabhāvadassanaṃ. <hi rend="bold">Ettakaṃ dukkha</hi>nti tassa paricchijja gahitabhāvadassanaṃ. <hi rend="bold">Na ito bhiyyo</hi>ti tassa anavasesato gahitabhāvadassanaṃ. Tenāha <hi rend="bold">‘‘sabbampi dukkhasacca’’</hi>ntiādi. <hi rend="bold">Sarasalakkhaṇapaṭivedhenā</hi>ti sabhāvasaṅkhātassa lakkhaṇassa asammohato paṭivijjhanena. Asammohapaṭivedhoti ca yathā tasmiṃ ñāṇe pavatte pacchā dukkhasaccassa sarūpādiparicchede sammoho na hoti, tathā pavatti. Tenevāha <hi rend="bold">‘‘yathābhūtaṃ pajānātī’’</hi>ti. Dukkhaṃ samudeti etasmāti <hi rend="bold">dukkhasamudayo. Yaṃ ṭhānaṃ patvā</hi>ti yaṃ nibbānaṃ maggassa ārammaṇapaccayaṭṭhena kāraṇabhūtaṃ āgamma. <hi rend="bold">Patvā</hi>ti ca tadubhayavato puggalassa pavattiyāti katvā vuttaṃ. <hi rend="bold">Patvā</hi>ti vā pāpuṇanahetu. <hi rend="bold">Appavatti</hi>nti appavattinimittaṃ. Te vā na pavattanti etthāti appavatti, nibbānaṃ. <hi rend="bold">Tassā</hi>ti dukkhanirodhassa. <hi rend="bold">Sampāpaka</hi>nti sacchikiriyāvasena sammadeva pāpakaṃ.</p>

<p rend="bodytext"><hi rend="bold">Kilesavasenā</hi>ti āsavasaṅkhātakilesavasena. Yasmā āsavānaṃ dukkhasaccapariyāyo tappariyāpannattā sesasaccānañca taṃsamudayādipariyāyo atthi, tasmā vuttaṃ <hi rend="bold">‘‘pariyāyato’’</hi>ti. Dassento saccānīti yojanā. Āsavānañcettha gahaṇaṃ ‘‘āsavānaṃ khayañāṇāyā’’ti āraddhattā. Tathā hi ‘‘kāmāsavāpi cittaṃ vimuccatī’’tiādinā āsavavimuttisīseneva sabbakilesavimutti vuttā. ‘‘Idaṃ dukkhanti yathābhūtaṃ pajānātī’’tiādinā missakamaggo idha kathitoti <hi rend="bold">‘‘saha vipassanāya koṭippattaṃ maggaṃ kathesī’’</hi>ti vuttaṃ. <hi rend="bold">Jānato passato</hi>ti iminā pariññāsacchikiriyābhāvanābhisamayā vuttā. <hi rend="bold">Vimuccatī</hi>ti iminā pahānābhisamayo vuttoti āha <hi rend="bold">‘‘iminā maggakkhaṇaṃ dassetī’’</hi>ti. <hi rend="bold">Jānato</hi><pb ed="M" n="2.0136" /><hi rend="bold">passato</hi>ti vā hetuniddeso. Yaṃ jānanahetu kāmāsavāpi cittaṃ vimuccatīti yojanā. Dhammānañhi samānakālikānampi paccayapaccayuppannatā sahajātakoṭiyā labbhati. Bhavāsavaggahaṇeneva ettha bhavarāgassa viya bhavadiṭṭhiyāpi samavarodhoti diṭṭhāsavassapi saṅgaho daṭṭhabbo.</p>

<p rend="bodytext"><hi rend="bold">Khīṇā jātītiādīhi</hi> padehi. <hi rend="bold">Tassā</hi>ti paccavekkhaṇañāṇassa. <hi rend="bold">Bhūmi</hi>nti pavattiṭṭhānaṃ. Yenādhippāyena ‘‘katamā panassā’’tiādinā codanā katā, taṃ vivaranto <hi rend="bold">‘‘na tāvassā’’</hi>tiādimāha <pb ed="V" n="2.0125" />. Tattha <hi rend="bold">na tāvassa atītā jāti khīṇā</hi> maggabhāvanāyāti adhippāyo. Tattha kāraṇamāha <hi rend="bold">‘‘pubbeva khīṇattā’’</hi>ti. Na anāgatā assa jāti khīṇāti yojanā. <hi rend="bold">Na anāgatā</hi>ti ca anāgatabhāvasāmaññaṃ gahetvā lesena codeti. Tenāha <hi rend="bold">‘‘anāgate vāyāmābhāvato’’</hi>ti. Anāgataviseso panettha adhippeto, tassa khepane vāyāmo labbhateva. Tenāha <hi rend="bold">‘‘yā pana maggassā’’</hi>tiādi. <hi rend="bold">Ekacatupañcavokārabhavesū</hi>ti bhavattayaggahaṇaṃ vuttanayena anavasesato jātiyā khīṇabhāvadassanatthaṃ. <hi rend="bold">Ta</hi>nti yathāvuttaṃ jātiṃ. <hi rend="bold">So</hi>ti khīṇāsavo bhikkhu.</p>

<p rend="bodytext">Brahmacariyavāso nāma idha maggabrahmacariyassa nibbattanamevāti āha <hi rend="bold">‘‘parivuttha’’</hi>nti. Sammādiṭṭhiyā catūsu saccesu pariññādikiccasādhanavasena pavattamānāya sammāsaṅkappādīnampi dukkhasacce pariññābhisamayānuguṇā pavatti, itaresu ca saccesu nesaṃ pahānābhisamayādivasena pavatti pākaṭā eva. Tena vuttaṃ <hi rend="bold">‘‘catūsu saccesu catūhi maggehi pariññāpahānasacchikiriyābhāvanābhisamayavasenā’’</hi>ti. <hi rend="bold">Puthujjanakalyāṇakādayo</hi>ti <hi rend="bold">ādi</hi>-saddena sattasekhaṃ saṅgaṇhāti.</p>

<p rend="bodytext"><hi rend="bold">Itthattāyā</hi>ti ime pakārā itthaṃ, tabbhāvo itthattaṃ, tadatthanti vuttaṃ hoti. Te pana pakārā ariyamaggabyāpārabhūtā pariññādayo idhādhippetāti āha <hi rend="bold">‘‘evaṃsoḷasavidhakiccabhāvāyā’’</hi>ti. Te hi maggaṃ paccavekkhato maggānubhāvena pākaṭā hutvā upaṭṭhahanti, pariññādīsu ca pahānameva padhānaṃ tadatthattā itaresanti āha <hi rend="bold">‘‘kilesakkhayāya vā’’</hi>ti. Pahīnakilesapaccavekkhaṇavasena vā etaṃ vuttaṃ. Dutiyavikappe <hi rend="bold">itthattāyā</hi>ti nissakke sampadānavacananti āha <hi rend="bold">‘‘itthabhāvato’’</hi>ti <pb ed="M" n="2.0137" />. <hi rend="bold">Apara</hi>nti anāgataṃ. Ime pana carimakattabhāvasaṅkhātā pañcakkhandhā. <hi rend="bold">Pariññātā tiṭṭhantī</hi>ti etena tesaṃ appatiṭṭhataṃ dasseti. Apariññāmūlakā hi patiṭṭhā. Yathāha ‘‘kabaḷīkāre ce, bhikkhave, āhāre atthi rāgo, atthi nandī, atthi taṇhā, patiṭṭhitaṃ tattha viññāṇaṃ viruḷha’’ntiādi (saṃ. ni. 2.64; kathā. 296; mahāni. 7). Tenevāha – <hi rend="bold">‘‘chinnamūlakā rukkhā viyā’’</hi>tiādi.</p>

<p rend="bodytext"><hi rend="bold">Yassā</hi>ti puthujjanassa. Tassa hi sīlaṃ kadāci vaḍḍhati, kadāci hāyati. Sekkhāpi pana sīlesu paripūrakārinova, asekkhesu vattabbameva natthi. Tenāha <hi rend="bold">‘‘khīṇāsavassā’’</hi>tiādi. <hi rend="bold">Vasippatta</hi>nti vasībhāvappattaṃ. <hi rend="bold">Suṭṭhu samāhita</hi>nti aggaphalasamādhinā sammadeva samāhitaṃ. <hi rend="bold">Dhitisampanna</hi>nti aggaphaladhitiyā samannāgataṃ. <hi rend="bold">Maccuṃ jahitvā ṭhita</hi>nti āyatiṃ punabbhavābhāvato vuttaṃ. Kathaṃ punabbhavābhāvoti āha <hi rend="bold">‘‘sabbe pāpadhamme pajahitvā ṭhita’’</hi>nti. Sabbassapi ñeyyadhammassa catusaccantogadhattā vuttaṃ <hi rend="bold">‘‘buddhanti catusaccabuddha’’</hi>nti. <hi rend="bold">Buddhasāvakā</hi>ti sāvakabuddhā namassanti, <pb ed="V" n="2.0126" /> pageva itarā pajā. Itarā hi pajā sāvakepi namassanti. Iti ettakena ṭhānena sammāsambuddhassa vasena gāthānaṃ atthaṃ vatvā idāni sāvakassapi vasena atthaṃ yojetvā dassetuṃ <hi rend="bold">‘‘atha vā’’</hi>tiādi vuttaṃ. <hi rend="bold">Sāvakopi gotamo</hi> mukhanibbattena sampattena sambandhena, yato sabbepi ariyasāvakā bhagavato orasaputtāti vuccantīti.</p>

<p rend="bodytext">Nivussatīti <hi rend="bold">nivāso,</hi> nivuttho khandhasantānoti āha <hi rend="bold">‘‘nivutthakkhandhaparampara’’</hi>nti. <hi rend="bold">Aveti, avedī</hi>ti pāṭhadvayenapi pubbenivāsañāṇassa kiccasiddhiṃyeva dasseti. Ekattakāyaekattasaññibhāvasāmaññato vehapphalāpi ettheva saṅgahaṃ gacchantīti <hi rend="bold">‘‘cha kāmāvacare, nava brahmaloke’’</hi>icceva vuttaṃ. Itare pana apacurabhāvato na vuttā. Ekaccānaṃ avisayabhāvato ca avacanaṃ daṭṭhabbaṃ. Jāti khīyati etenāti <hi rend="bold">jātikkhayo,</hi> arahattanti āha <hi rend="bold">‘‘arahattaṃ patto’’</hi>ti. ‘‘Abhiññāyā’’ti vattabbe yakāralopena ‘‘abhiññā’’ti niddeso katoti āha <hi rend="bold">‘‘jānitvā’’</hi>ti. <hi rend="bold">Kiccavosānenā</hi>ti catūhi maggehi kattabbassa soḷasavidhassa kiccassa pariyosānena. <hi rend="bold">Vosito</hi>ti pariyosito, niṭṭhitoti attho. <hi rend="bold">Moneyyena samannāgato</hi>ti kāyamoneyyādīhi samannāgato. Lapitaṃ <pb ed="M" n="2.0138" /> lapatīti <hi rend="bold">lapitalāpano. Attapaccakkhato ñatvā</hi>ti iminā tesaṃ vijjānaṃ paṭiladdhabhāvaṃ dīpeti.</p>

<p rend="centre">Tikaṇṇasuttavaṇṇanā niṭṭhitā.</p>

<p rend="subhead">9. Jāṇussoṇisuttavaṇṇanā</p>

<p rend="bodytext" n="60"><hi rend="paranum">60</hi><hi rend="dot">.</hi> Navame <hi rend="bold">deyyadhammassetaṃ nāma</hi>nti yāgaṃ karontena dātabbadeyyadhammaṃ sandhāya vadati tadaññassa pāḷiyaṃ deyyadhammaggahaṇeneva gahitattā. <hi rend="bold">Matakabhatta</hi>nti matake uddissa dātabbabhattaṃ, pitupiṇḍanti vuttaṃ hoti. <hi rend="bold">Varapurisāna</hi>nti visiṭṭhapurisānaṃ, uttamapurisānanti attho. <hi rend="bold">Sabbametaṃ dāna</hi>nti yathāvuttabhedaṃ yaññasaddhādidānaṃ.</p>

<p rend="centre">Jāṇussoṇisuttavaṇṇanā niṭṭhitā.</p>

<p rend="subhead">10. Saṅgāravasuttavaṇṇanā</p>

<p rend="bodytext" n="61"><hi rend="paranum">61</hi><hi rend="dot">.</hi> Dasame jiṇṇānaṃ hatthisālādīnaṃ paṭisaṅkharaṇaṃ puna pākatikakaraṇaṃ jiṇṇapaṭisaṅkharaṇaṃ <pb ed="V" n="2.0127" />, tassa kārako <hi rend="bold">jiṇṇapaṭisaṅkharaṇakārako. Bāhirasamaye</hi>ti satthusāsanato bāhire aññatitthiyasamaye. <hi rend="bold">Sabbacatukkenā</hi>tiādīsu sabbesu dvipadacatuppadādibhedesu pāṇesu ekekasmiṃ cattāro cattāro pāṇe vadhitvā yajitabbaṃ yaññaṃ sabbacatukkaṃ nāma. Sesesupi iminā nayena attho veditabbo. <hi rend="bold">Yassa vā tassa vā</hi>ti nissakke sāmivacananti āha <hi rend="bold">‘‘yasmā vā tasmā vā’’</hi>ti. <hi rend="bold">Evamassāya</hi>nti ettha <hi rend="bold">assū</hi>ti nipātamattanti āha <hi rend="bold">‘‘evaṃ santepi aya’’</hi>nti.</p>

<p rend="bodytext"><hi rend="bold">Vaḍḍhento</hi>ti paṭṭhapento. Maggabrahmacariyassa ogadhaṃ mūlaṃ patiṭṭhābhūtaṃ <hi rend="bold">brahmacariyogadhaṃ</hi>. Tenāha <hi rend="bold">‘‘arahattamaggasaṅkhātassā’’</hi>tiādi. Ukkaṭṭhaniddesena cettha arahattamaggasseva gahaṇaṃ katanti daṭṭhabbaṃ. <hi rend="bold">Uttamaṃ patiṭṭhābhūtaṃ</hi> ārammaṇūpanissayabhāvena.</p>

<p rend="bodytext">Appehi veyyāvaccakarādīhi attho etissāti <hi rend="bold">appaṭṭhā</hi> ttha-kārassa ṭṭha-kāraṃ katvā. Tenāha <hi rend="bold">‘‘yattha bahū’’</hi>tiādi. <hi rend="bold">Yatthā</hi>ti yassaṃ paṭipadāyaṃ <pb ed="M" n="2.0139" />. Appo samārambho etassāti <hi rend="bold">appasamārambho. Pāsaṃsā</hi>ti pasaṃsārahā. <hi rend="bold">Etaṃ yeva kathāpessāmī</hi>ti eteneva brāhmaṇena kathāpessāmi.</p>

<p rend="bodytext"><hi rend="bold">Soppenā</hi>ti niddāya. <hi rend="bold">Pamādenā</hi>ti jāgariyādīsu ananuyuñjanato sativippavāsalakkhaṇena pamādena. <hi rend="bold">Paccanīkapaṭiharaṇavasenā</hi>ti paṭipakkhāpanayanavasena. Tathā hi bhagavato ca sāsanassa ca paṭipakkhā titthiyā, tesaṃ haraṇato paṭihāriyaṃ. Te hi diṭṭhiharaṇavasena diṭṭhippakāsane asamatthabhāvena ca iddhiādesanānusāsanīhi haritā apanītā hontīti. ‘‘Paṭī’’ti vā ayaṃ saddo ‘‘pacchā’’ti etassa atthaṃ bodheti ‘‘tasmiṃ paṭipaviṭṭhasmiṃ, añño āgañchi brāhmaṇo’’tiādīsu (su. ni. 985; cūḷani. vatthugāthā 4) viya, tasmā samāhite citte vigatūpakkilese katakiccena pacchā haritabbaṃ pavattetabbanti paṭihāriyaṃ, attano vā upakkilesesu catutthajjhānamaggehi haritesu pacchāharaṇaṃ paṭihāriyaṃ, iddhiādesanānusāsaniyo ca vigatūpakkilesena katakiccena ca sattahitatthaṃ puna pavattetabbā, haritesu ca attano upakkilesesu parasattānaṃ upakkilesaharaṇāni hontīti paṭihāriyāni bhavanti, paṭihāriyameva <hi rend="bold">pāṭihāriyaṃ</hi>. Paṭihāriye vā iddhiādesanānusāsanisamudāye bhavaṃ ekekaṃ <hi rend="bold">pāṭihāriya</hi>nti vuccati. Paṭihāriyaṃ vā catutthajjhānaṃ maggo ca paṭipakkhaharaṇato, tattha jātaṃ nimittabhūte, tato vā āgatanti <hi rend="bold">pāṭihāriyaṃ</hi>.</p>

<p rend="bodytext"><hi rend="bold">Āgatanimittenā</hi>ti āgatākārasallakkhaṇavasena. Esa nayo sesesupi. <hi rend="bold">Eko rājā</hi>ti dakkhiṇamadhurādhipati <pb ed="V" n="2.0128" /> eko paṇḍurājā. <hi rend="bold">Evampi te mano</hi>ti iminā ākārena tava mano pavattoti attho. Tena pakārena pavattoti āha <hi rend="bold">‘‘somanassito vā’’</hi>tiādi. Sāmaññajotanā visese avatiṭṭhatīti adhippāyenevaṃ vuttaṃ. ‘‘Evaṃ tava mano’’ti idañca manaso somanassitatādimattadassanaṃ, na pana yena so somanassito vā domanassito vā, taṃdassanaṃ. Somanassaggahaṇena cettha tadekaṭṭhā rāgādayo saddhādayo ca dassitā honti, domanassaggahaṇena dosādayo. <hi rend="bold">Dutiya</hi>nti ‘‘itthampi te mano’’ti padaṃ. <hi rend="bold">Itipī</hi>ti ettha <hi rend="bold">iti</hi>-saddo nidassanattho ‘‘atthīti <pb ed="M" n="2.0140" /> kho, kaccāna, ayameko anto’’tiādīsu (saṃ. ni. 2.15; 3.90) viya. Tenāha <hi rend="bold">‘‘imañca imañca atthaṃ cintayamāna’’</hi>nti. <hi rend="bold">Pi</hi>-saddo vuttatthasampiṇḍanattho.</p>

<p rend="bodytext"><hi rend="bold">Kathentānaṃ sutvā</hi>ti kathentānaṃ saddaṃ sutvā. <hi rend="bold">Tassa vasenā</hi>ti tassa vitakkitassa vasena. <hi rend="bold">Aṭṭakārakenā</hi>ti vinicchayakārakena.</p>

<p rend="bodytext"><hi rend="bold">Na ariyāna</hi>nti ariyānaṃ maggaphalacittaṃ na jānātīti attho. Tañhi tena anadhigatattā cetopariyañāṇenapi na sakkā viññātuṃ, aññaṃ pana cittaṃ jānātiyeva. <hi rend="bold">Heṭṭhimo uparimassa cittaṃ na jānātī</hi>tiādīnipi maggaphalacittameva sandhāya vuttānīti veditabbāni. Sotāpannādayopi hi attanā adhigatameva maggaphalaṃ parehi uppāditaṃ sammā cetopariyañāṇena jānituṃ sakkonti, na attanā anadhigataṃ. Sabbepi ariyā attano phalaṃ samāpajjanti adhigatattāti dassento <hi rend="bold">‘‘etesu cā’’</hi>tiādimāha. Yadi ariyā attanā adhigataphalaṃ samāpajjanti, uparimāpi heṭṭhimaṃ phalaṃ samāpajjanti adhigatattā lokiyasamāpattiyo viyāti kassaci āsaṅkā siyā, tannivattanatthamāha <hi rend="bold">‘‘uparimo heṭṭhimaṃ na samāpajjatī’’</hi>ti.</p>

<p rend="bodytext"><hi rend="bold">Uparimo</hi>ti sakadāgāmiādiariyapuggalo. <hi rend="bold">Heṭṭhima</hi>nti sotāpattiphalādiṃ. <hi rend="bold">Na samāpajjatī</hi>ti satipi adhigatatte na samāpajjati. Kasmāti ce? Kāraṇamāha <hi rend="bold">‘‘tesañhī’’</hi>tiādi, tesaṃ sakadāgāmiādīnaṃ heṭṭhimā heṭṭhimā phalasamāpatti tesu tesuyeva heṭṭhimesu ariyapuggalesu pavattati, na uparimesūti attho. Iminā heṭṭhimaṃ phalacittaṃ uparimassa na uppajjatīti dasseti. Kasmāti ce? Puggalantarabhāvūpagamanena paṭippassaddhattā. Etena uparimo ariyo heṭṭhimaṃ phalasamāpattiṃ samāpajjati attanā adhigatattā yathā taṃ lokiyasamāpattinti evaṃ pavatto hetu byabhicāritoti daṭṭhabbaṃ. Na hi lokiyajjhānesu puggalantarabhāvūpagamanaṃ nāma atthi visesābhāvato, idha pana asamugghāṭitakammakilesanirodhanena puthujjanehi <pb ed="V" n="2.0129" /> viya sotāpannassa sotāpannādīhi sakadāgāmiādīnaṃ puggalantarabhāvūpagamanaṃ atthi. Yato heṭṭhimā heṭṭhimā phaladhammā uparūparimaggadhammehi nivattitā paṭipakkhehi viya abhibhūtā appavattidhammataṃyeva āpannā. Teneva vuttaṃ <hi rend="bold">‘‘paṭippassaddhattā’’</hi>ti.</p>

<p rend="bodytext">Apica <pb ed="M" n="2.0141" /> kusalakiriyappavatti nāma aññā, vipākappavatti ca aññāti anantaraphalattā ca lokuttarakusalānaṃ heṭṭhimato uparimo bhavantaragato viya hoti. Taṃtaṃphalavaseneva hi ariyānaṃ sotāpannādināmalābho. Te sace aññaphalasamaṅginopi honti, sotāpannādināmampi tesaṃ avavatthitaṃ siyā. Tassa tassa vā ariyassa taṃ taṃ phalaṃ sadisanti katvā na uparimassa heṭṭhimaphalasamaṅgitāya lesopi sambhavati, kuto tassā samāpajjananti daṭṭhabbaṃ. Heṭṭhimā ca sotāpannādayo uparimaṃ sakadāgāmiphalādiṃ na samāpajjanti anadhigatattā. Na hi anadhigataṃ samāpattiṃ samāpajjituṃ sakkā, tasmā sabbepi ariyā attanoyeva phalaṃ samāpajjantīti niṭṭhamettha gantabbaṃ.</p>

<p rend="bodytext"><hi rend="bold">Pavattentā</hi>ti pavattakā hutvā, pavattanavasenāti attho. <hi rend="bold">Eva</hi>nti yathānusiṭṭhāya anusāsaniyā vidhivasena paṭisedhavasena ca pavattitākāraparāmasanaṃ. Sā ca sammāvitakkā nāma micchāvitakkānañca pavattiākāradassanavasena pavattati. Tattha ānisaṃsassa ādīnavassa ca vibhāvanatthaṃ <hi rend="bold">aniccasaññameva,</hi> na niccasaññanti attho. Paṭiyoginivattanatthañhi <hi rend="bold">eva</hi>-kāraggahaṇaṃ. Idhāpi evasaddaggahaṇassa attho payojanañca vuttanayeneva veditabbaṃ. <hi rend="bold">Idaṃ</hi>-gahaṇepi eseva nayo. <hi rend="bold">Pañcakāmaguṇarāga</hi>nti nidassanamattaṃ daṭṭhabbaṃ tadaññarāgassa dosādīnañca pahānassa icchitattā tappahānassa ca tadaññarāgādikhepassa upāyabhāvato. Tathā vuttaṃ duṭṭhalohitavimocanassa pubbaduṭṭhamaṃsakhepanūpāyatā viya. <hi rend="bold">Lokuttaradhammamevā</hi>ti avadhāraṇaṃ paṭikkhepabhāvato sāvajjadhammanivattanaparaṃ daṭṭhabbaṃ, tassa adhigamūpāyānisaṃsabhūtānaṃ tadaññesaṃ anavajjadhammānaṃ nānantariyabhāvato.</p>

<p rend="bodytext"><hi rend="bold">Cintāmaṇikavijjāsarikkhakata</hi>nti iminā ‘‘cintāmaṇī’’ti evaṃ laddhanāmā loke ekā vijjā atthi, yāya paresaṃ cittaṃ vijānantīti dīpeti. ‘‘Tassā kira vijjāya sādhako puggalo tādise desakāle mantaṃ parijappitvā yassa cittaṃ jānitukāmo, tassa diṭṭhahatthādivisesasañjānanamukhena cittācāraṃ anuminanto kathetī’’ti keci. Apare ‘‘vācaṃ niccharāpetvā tattha akkharasallakkhaṇavasenā’’ti vadanti.</p>

<p rend="bodytext"><hi rend="bold">Idañca</hi><pb ed="M" n="2.0142" /><pb ed="V" n="2.0130" /><hi rend="bold">pana sabba</hi>nti ‘‘bhavaṃ gotamo anekavihitaṃ iddhividhaṃ paccanubhotī’’tiādinayappavattaṃ sabbampi.</p>

<p rend="centre">Saṅgāravasuttavaṇṇanā niṭṭhitā.</p>

<p rend="centre">Brāhmaṇavaggavaṇṇanā niṭṭhitā.</p>
</body>
<back></back>
</text>
</TEI.2>