<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">Kathinabhedaṃ</p>

<p rend="subhead">Kathinaatthatādivaṇṇanā</p>

<p rend="bodytext" n="403"><hi rend="paranum">403</hi><hi rend="dot">.</hi> Kathine <pb ed="P" n="7.1369" /><pb ed="M" n="0.0212" /><pb ed="V" n="0.0215" /> – <hi rend="bold">aṭṭha mātikā</hi>ti khandhake vuttā pakkamanantikādikā aṭṭha. <hi rend="bold">Palibodhānisaṃsā</hi>pi pubbe vuttā eva.</p>

<p rend="bodytext" n="404"><hi rend="paranum">404</hi><hi rend="dot">.</hi><hi rend="bold">Payogassā</hi>ti cīvaradhovanādino sattavidhassa pubbakaraṇassatthāya yo udakāharaṇādiko payogo kayirati, tassa payogassa. <hi rend="bold">Katame dhammā anantarapaccayena paccayo</hi>ti anāgatavasena anantarā hutvā katame dhammā paccayā hontīti attho. <hi rend="bold">Samanantarapaccayenā</hi>ti suṭṭhu anantarapaccayena, anantarapaccayameva āsannataraṃ katvā pucchati. <hi rend="bold">Nissayapaccayenā</hi>ti uppajjamānassa payogassa nissayaṃ ādhārabhāvaṃ upagatā viya hutvā katame dhammā paccayā hontīti attho. <hi rend="bold">Upanissayapaccayenā</hi>ti upetena nissayapaccayena; nissayapaccayameva upagatataraṃ katvā pucchati. <hi rend="bold">Purejātapaccayenā</hi>ti iminā paṭhamaṃ uppannassa paccayabhāvaṃ pucchati. <hi rend="bold">Pacchājātapaccayenā</hi>ti iminā pacchā uppajjanakassa paccayabhāvaṃ pucchati. <hi rend="bold">Sahajātapaccayenā</hi>ti iminā apubbaṃ acarimaṃ uppajjamānānaṃ paccayabhāvaṃ pucchati. <hi rend="bold">Pubbakaraṇassā</hi>ti dhovanādino pubbakaraṇassa. <hi rend="bold">Paccuddhārassā</hi>ti purāṇasaṅghāṭiādīnaṃ paccuddharaṇassa. <hi rend="bold">Adhiṭṭhānassā</hi>ti kathinacīvarādhiṭṭhānassa. <hi rend="bold">Atthārassā</hi>ti kathinatthārassa. <hi rend="bold">Mātikānañca palibodhānañcā</hi>ti aṭṭhannaṃ mātikānaṃ dvinnañca palibodhānaṃ. <hi rend="bold">Vatthussā</hi>ti saṅghāṭiādino kathinavatthussa; sesaṃ vuttanayameva.</p>

<p rend="bodytext">Evaṃ yañca labbhati yañca na labbhati, sabbaṃ pucchitvā idāni yaṃ yassa labbhati, tadeva dassento <hi rend="bold">pubbakaraṇaṃ payogassā</hi>tiādinā nayena vissajjanamāha. Tassattho – yaṃ vuttaṃ ‘‘payogassa <pb ed="V" n="0.0216" /> katame dhammā’’tiādi, tattha vuccate, pubbakaraṇaṃ payogassa anantarapaccayena paccayo, samanantaranissayaupanissayapaccayena paccayo. Payogassa hi sattavidhampi pubbakaraṇaṃ yasmā tena payogena nipphādetabbassa pubbakaraṇassatthāya so payogo kayirati, tasmā imehi catūhi paccayehi paccayo hoti. Purejātapaccaye panesa uddiṭṭhadhammesu ekadhammampi na <pb ed="M" n="0.0213" /> labhati, aññadatthu pubbakaraṇassa sayaṃ purejātapaccayo hoti, payoge sati pubbakaraṇassa nipphajjanato <pb ed="P" n="7.1370" />. Tena vuttaṃ – ‘‘payogo pubbakaraṇassa purejātapaccayena paccayo’’ti. Pacchājātapaccayaṃ pana labhati, tena vuttaṃ – ‘‘pubbakaraṇaṃ payogassa pacchājātapaccayena paccayo’’ti. Pacchā uppajjanakassa hi pubbakaraṇassa atthāya so payogo kayirati. Sahajātapaccayaṃ pana mātikāpalibodhānisaṃsasaṅkhāte pannarasa dhamme ṭhapetvā añño payogādīsu ekopi dhammo na labhati, te eva hi pannarasa dhammā saha kathinatthārena ekato nipphajjantīti aññamaññaṃ sahajātapaccayā honti. Tena vuttaṃ – ‘‘pannarasa dhammā sahajātapaccayena paccayo’’ti. Etenupāyena sabbapadavissajjanāni veditabbāni.</p>

<p rend="subhead">Pubbakaraṇanidānādivibhāgavaṇṇanā</p>

<p rend="bodytext" n="405"><hi rend="paranum">405</hi><hi rend="dot">.</hi><hi rend="bold">Pubbakaraṇaṃ kiṃnidāna</hi>ntiādipucchāvissajjanaṃ uttānameva.</p>

<p rend="bodytext" n="406-7"><hi rend="paranum">406-7</hi><hi rend="dot">.</hi> ‘‘Payogo kiṃnidāno’’tiādīsu pucchādvayavissajjanesu <hi rend="bold">hetunidāno paccayanidāno</hi>ti ettha cha cīvarāni hetu ceva paccayo cāti veditabbāni. Pubbapayogādīnañhi sabbesaṃ tāniyeva hetu, tāni paccayo. Na hi chabbidhe cīvare asati payogo atthi, na pubbakaraṇādīni, tasmā ‘‘payogo hetunidāno’’tiādi vuttaṃ.</p>

<p rend="bodytext" n="408"><hi rend="paranum">408</hi><hi rend="dot">.</hi> Saṅgahavāre – <hi rend="bold">vacībhedenā</hi>ti ‘‘imāya saṅghāṭiyā, iminā uttarāsaṅgena, iminā antaravāsakena kathinaṃ attharāmī’’ti etena vacībhedena. Katimūlādipucchāvissajjane – <hi rend="bold">kiriyā majjhe</hi>ti paccuddhāro ceva adhiṭṭhānañca.</p>

<p rend="bodytext" n="411"><hi rend="paranum">411</hi><hi rend="dot">.</hi><hi rend="bold">Vatthuvipannaṃ hotī</hi>ti akappiyadussaṃ hoti. <hi rend="bold">Kālavipannaṃ</hi> nāma ajja dāyakehi dinnaṃ sve saṅgho kathinatthārakassa deti. <hi rend="bold">Karaṇavipannaṃ</hi> nāma tadaheva chinditvā akataṃ.</p>

<p rend="subhead">Kathinādijānitabbavibhāgavaṇṇanā</p>

<p rend="bodytext" n="412"><hi rend="paranum">412</hi><hi rend="dot">.</hi> Kathinaṃ <pb ed="M" n="0.0214" /><pb ed="V" n="0.0217" /> jānitabbantiādipucchāya vissajjane – <hi rend="bold">tesaññeva dhammāna</hi>nti yesu rūpādidhammesu sati kathinaṃ nāma hoti, tesaṃ samodhānaṃ missībhāvo. <hi rend="bold">Nāmaṃ nāmakamma</hi>ntiādinā pana ‘‘kathina’’nti idaṃ bahūsu dhammesu nāmamattaṃ, na paramatthato eko dhammo atthīti dasseti.</p>

<p rend="bodytext"><hi rend="bold">Catuvīsatiyā ākārehī</hi>ti ‘‘na ullikhitamattenā’’tiādīhi pubbe vuttakāraṇehi. <hi rend="bold">Sattarasahi ākārehī</hi>ti ‘‘ahatena atthataṃ hoti kathina’’ntiādīhi pubbe vuttakāraṇehi. Nimittakammādīsu yaṃ vattabbaṃ sabbaṃ kathinakkhandhakavaṇṇanāyaṃ vuttaṃ.</p>

<p rend="bodytext" n="416"><hi rend="paranum">416</hi><hi rend="dot">.</hi><hi rend="bold">Ekuppādā ekanirodhā</hi>ti uppajjamānāpi ekato uppajjanti, nirujjhamānāpi ekato nirujjhanti. <hi rend="bold">Ekuppādā nānānirodhā</hi>ti uppajjamānā ekato uppajjanti, nirujjhamānā nānā nirujjhanti. Kiṃ vuttaṃ hoti <pb ed="P" n="7.1371" />? Sabbepi atthārena saddhiṃ ekato uppajjanti, atthāre hi sati uddhāro nāma. Nirujjhamānā panettha purimā dve atthārena saddhiṃ ekato nirujjhanti, uddhārabhāvaṃ pāpuṇanti. Atthārassa hi nirodho etesañca uddhārabhāvo ekakkhaṇe hoti, itare nānā nirujjhanti. Tesu uddhārabhāvaṃ pattesupi atthāro tiṭṭhatiyeva. Sesaṃ sabbattha uttānamevāti.</p>

<p rend="centre">Samantapāsādikāya vinayasaṃvaṇṇanāya</p>

<p rend="centre">Kathinabhedavaṇṇanā niṭṭhitā.</p>

<p rend="centre">Paññattivaggavaṇṇanā niṭṭhitā.</p>
</body>
<back></back>
</text>
</TEI.2>