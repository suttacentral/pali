<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">Tisaṭṭhima pariccheda</p>

<p rend="subhead">Senāpativadho</p>

<p rend="hangnum" n="1"><hi rend="paranum">1</hi><hi rend="dot">.</hi></p>

<p rend="gatha1"> Nijāyudhadutiyassa <pb ed="M" n="0.0389" />, nikkhamantassa tassa hi;</p>

<p rend="gathalast">Taṃ khaṇaṃ purato ko’pi, saṅkhasaddo samuggato.</p>

<p rend="hangnum" n="2"><hi rend="paranum">2</hi><hi rend="dot">.</hi></p>

<p rend="gatha1"> Tato nekanimittaññū, kumāro taṃ suṇi tva so;</p>

<p rend="gathalast">Nipphajjissati saṅkappo, khippaṃ yeveti modavā.</p>

<p rend="hangnum" n="3"><hi rend="paranum">3</hi><hi rend="dot">.</hi></p>

<p rend="gatha1"> Tattha tattha niyuttānaṃ, rakkhakānamajānataṃ;</p>

<p rend="gathalast">Nikkhamitvā purāvīta-bhayo sīhaparakkamo.</p>

<p rend="hangnum" n="4"><hi rend="paranum">4</hi><hi rend="dot">.</hi></p>

<p rend="gatha1"> Vegena maggaṃ gantvāna, pañcagāvutamattakaṃ;</p>

<p rend="gathalast">Badalatthalagāmassa, padesenāti dūrake.</p>

<p rend="hangnum" n="5"><hi rend="paranum">5</hi><hi rend="dot">.</hi></p>

<p rend="gatha1"> Gāma mekamupāgañci, piliṃ vatthūti saññitaṃ;</p>

<p rend="gathalast">Janānaṃ sannipātāya, nijānaṃ so katāvadhi.</p>

<p rend="hangnum" n="6"><hi rend="paranum">6</hi><hi rend="dot">.</hi></p>

<p rend="gatha1"> Nijāgamanato pubbaṃ, paṭimagge nisīdituṃ;</p>

<p rend="gathalast">Paṭiladdhaniyogānaṃ, yeci devāgate tadā.</p>

<p rend="hangnum" n="7"><hi rend="paranum">7</hi><hi rend="dot">.</hi></p>

<p rend="gatha1"> Tahiṃ ṭhite so passitvā, ettakā kinnu āgatā;</p>

<p rend="gathalast">Iti pucchi kumārotha, tepi taṃ ida mabravuṃ.</p>

<p rend="hangnum" n="8"><hi rend="paranum">8</hi><hi rend="dot">.</hi></p>

<p rend="gatha1"> Lokappavattiṃ sakalaṃ, jānantenāpi sāminā;</p>

<p rend="gathalast">Kimeva muccate maccu-bhayaṃ kesaṃ na vijjati.</p>

<p rend="hangnum" n="9"><hi rend="paranum">9</hi><hi rend="dot">.</hi></p>

<p rend="gatha1"> Bālātānugato sāmi, ṭhito vayasi īdise;</p>

<p rend="gathalast">Ajjāpi hi mukhe tuyhaṃ, khīragandho pavāyati.</p>

<p rend="hangnum" n="10"><hi rend="paranum">10</hi><hi rend="dot">.</hi></p>

<p rend="gatha1"> Na hevatthi visuṃ vitta-jātaṃ saṅgahitaṃ tava;</p>

<p rend="gathalast">Tadaññā copakaraṇa-sāmaggī neva vijjate.</p>

<p rend="hangnum" n="11"><hi rend="paranum">11</hi><hi rend="dot">.</hi></p>

<p rend="gatha1"> Ciramparicitattehi, daḷhaṃ sāruḷabhattihi;</p>

<p rend="gathalast">Vinā’mhehi visuṃ kevā’nugantāro janātuvaṃ.</p>

<p rend="hangnum" n="12"><hi rend="paranum">12</hi><hi rend="dot">.</hi></p>

<p rend="gatha1"> Kiñcāgatānamamhākaṃ, pitā tuyhaṃ narissaro;</p>

<p rend="gathalast">Kāressati idaṃ nāma, sabbathā neva ñāyate.</p>

<p rend="hangnum" n="13"><hi rend="paranum">13</hi><hi rend="dot">.</hi></p>

<p rend="gatha1"> Amhākamantarāmagge <pb ed="M" n="0.0390" />, saṅkho nāma camūpati;</p>

<p rend="gathalast">Mahabbalo mahāvīro, rajjasīmaṃ tamāvasaṃ.</p>

<p rend="hangnum" n="14"><hi rend="paranum">14</hi><hi rend="dot">.</hi></p>

<p rend="gatha1"> Paccatthite ṭhapetvaññe, ete katipayā mayaṃ;</p>

<p rend="gathalast">Aññamaññamhi niyata-māsaṅkī hadayā bhusaṃ.</p>

<p rend="hangnum" n="15"><hi rend="paranum">15</hi><hi rend="dot">.</hi></p>

<p rend="gatha1"> Aruṇuggamavelā ca, samāsannatarādhunā;</p>

<p rend="gathalast">Iti bhītiṃ pakāsesuṃ, paccekaṃ hadayassitaṃ.</p>

<p rend="hangnum" n="16"><hi rend="paranum">16</hi><hi rend="dot">.</hi></p>

<p rend="gatha1"> Nisamma tesaṃ vacanaṃ, vidhāya madhuraṃ sitaṃ;</p>

<p rend="gathalast">Vītasaṅko kumāro so, mukhāne’saṃ vilokiya.</p>

<p rend="hangnum" n="17"><hi rend="paranum">17</hi><hi rend="dot">.</hi></p>

<p rend="gatha1"> Caritvāpi mayā saddhi-mete’ho kālamettakaṃ;</p>

<p rend="gathalast">Na jāniṃsu mamaṃ sabbe, yesañhi bhayamidisaṃ.</p>

<p rend="hangnum" n="18"><hi rend="paranum">18</hi><hi rend="dot">.</hi></p>

<p rend="gatha1"> Iti vatvā bhayaṃ tesaṃ, vinodetu mupaṭṭhitaṃ;</p>

<p rend="gathalast">Sīhanādaṃ tadā’kāsi, mahantaṃ sīhavikkamo.</p>

<p rend="hangnum" n="19"><hi rend="paranum">19</hi><hi rend="dot">.</hi></p>

<p rend="gatha1"> Tiṭṭhantu mānusā sabbe, mayi hatthagatāyudhe;</p>

<p rend="gathalast">Sakko devānamindopi, kupito kiṃ karissati.</p>

<p rend="hangnum" n="20"><hi rend="paranum">20</hi><hi rend="dot">.</hi></p>

<p rend="gatha1"> Bāloti maṃ cintaya taṃ, jātā vo kumatīdisī;</p>

<p rend="gathalast">Parikkhīyati te jāṇā, navayo’ti na kiṃ sutaṃ.</p>

<p rend="hangnum" n="21"><hi rend="paranum">21</hi><hi rend="dot">.</hi></p>

<p rend="gatha1"> Ajjeva kātumekena, kammunā cintitena me;</p>

<p rend="gathalast">Sadesapara desaṭṭhā, bhayabhattī yathāmayi.</p>

<p rend="hangnum" n="22"><hi rend="paranum">22</hi><hi rend="dot">.</hi></p>

<p rend="gatha1"> Karissanti yathā vedaṃ, bhayaṃ tumhe jahissatha;</p>

<p rend="gathalast">Tathā rattiyametāya, vibhātāmaya khaṇena me.</p>

<p rend="hangnum" n="23"><hi rend="paranum">23</hi><hi rend="dot">.</hi></p>

<p rend="gatha1"> Unnate dassayissāmi, buddhi sāhasavikkame;</p>

<p rend="gathalast">Anudhāvati maṃ tāta, setehi yadi vo bhayaṃ.</p>

<p rend="hangnum" n="24"><hi rend="paranum">24</hi><hi rend="dot">.</hi></p>

<p rend="gatha1"> Purato hotha tumhehi, vatvā te gahitāyudho;</p>

<p rend="gathalast">Sāhasekaraso vīro, tamhā nikkhamma gāmato.</p>

<p rend="hangnum" n="25"><hi rend="paranum">25</hi><hi rend="dot">.</hi></p>

<p rend="gatha1"> Udayā’calasīsaṭṭhaṃ, jetumādiccamaṇḍalaṃ;</p>

<p rend="gathalast">Aparaṃ ravi bimbaṃva, pacchimā sā mukhoditaṃ.</p>

<p rend="hangnum" n="26"><hi rend="paranum">26</hi><hi rend="dot">.</hi></p>

<p rend="gatha1"> Tejasā pasarantena, janānaṃ pavikāsayaṃ;</p>

<p rend="gathalast">Netambujavanaṃ pāto, badalatthalimāgami.</p>

<p rend="hangnum" n="27"><hi rend="paranum">27</hi><hi rend="dot">.</hi></p>

<p rend="gatha1"> Jaghasaṅkhassarenā’tha, senā nātho pabujjhiya;</p>

<p rend="gathalast">Sañjātasambhamo ñatvā, rājaputtamupāgataṃ.</p>

<p rend="hangnum" n="28"><hi rend="paranum">28</hi><hi rend="dot">.</hi></p>

<p rend="gatha1"> Saddhiṃ <pb ed="M" n="0.0391" /> balena mahatā, padhuggammakatādaro;</p>

<p rend="gathalast">Paṇāmamucitaṃ kattu-mānato vasudhātale.</p>

<p rend="hangnum" n="29"><hi rend="paranum">29</hi><hi rend="dot">.</hi></p>

<p rend="gatha1"> Amhākamesajīvanto, kiṃ nāmatthaṃ karissati;</p>

<p rend="gathalast">Māretabbo’dhuneveti, passante samukhaṃ bhaṭe.</p>

<p rend="hangnum" n="30"><hi rend="paranum">30</hi><hi rend="dot">.</hi></p>

<p rend="gatha1"> Nevā’diṭṭhāparādhassa, maraṇaṃ puriso citaṃ;</p>

<p rend="gathalast">Vadho virodhe sakkā’ti, iṅgitena nivāriya.</p>

<p rend="hangnum" n="31"><hi rend="paranum">31</hi><hi rend="dot">.</hi></p>

<p rend="gatha1"> Senāpatissa so hatthaṃ, gahetvā sīhasannibho;</p>

<p rend="gathalast">Bhāsanto madhuraṃ vācaṃ, tassevā’gañchi mandiraṃ.</p>

<p rend="hangnum" n="32"><hi rend="paranum">32</hi><hi rend="dot">.</hi></p>

<p rend="gatha1"> Athassa gamanaṃ rañño, bhavitabbamajānatā;</p>

<p rend="gathalast">Sarūpaṃ yāva jānāmi, tāvassete sahāgatā.</p>

<p rend="hangnum" n="33"><hi rend="paranum">33</hi><hi rend="dot">.</hi></p>

<p rend="gatha1"> Yathā na sahitā honti, ṭhapetabbā visuṃ visuṃ;</p>

<p rend="gathalast">Kumāro’va mamāgāre, vasatū’ti vicintiya.</p>

<p rend="hangnum" n="34"><hi rend="paranum">34</hi><hi rend="dot">.</hi></p>

<p rend="gatha1"> Tathā senāpati katvā, vañcetuṃ taṃ mahāmatiṃ;</p>

<p rend="gathalast">Dassetvā’ti thīsakkāraṃ, rañño dūte sa pesayi.</p>

<p rend="hangnum" n="35"><hi rend="paranum">35</hi><hi rend="dot">.</hi></p>

<p rend="gatha1"> Kumāro’tha viditvāna, tena taṃ vañcanaṃ kataṃ;</p>

<p rend="gathalast">Kattabbametthā’katvāha, mudāsīno bhave yadi.</p>

<p rend="hangnum" n="36"><hi rend="paranum">36</hi><hi rend="dot">.</hi></p>

<p rend="gatha1"> Icchitatthassa nipphatti, na me jātu bhavissati;</p>

<p rend="gathalast">Ayaṃ tāvā’dhunāvassaṃ, māretabboti cintiya.</p>

<p rend="hangnum" n="37"><hi rend="paranum">37</hi><hi rend="dot">.</hi></p>

<p rend="gatha1"> Sahāgataṃ payojetvā, ghātāpayi camūpatiṃ;</p>

<p rend="gathalast">Hato senādhinātho’ti, mahantaṃ khubhitaṃ ahu.</p>

<p rend="hangnum" n="38"><hi rend="paranum">38</hi><hi rend="dot">.</hi></p>

<p rend="gatha1"> Senānāthabhaṭo eko, sutvā senāpatiṃ hataṃ;</p>

<p rend="gathalast">Māraṇaṃ sāmino mayhaṃ, kiṃ nimittamīti bravi.</p>

<p rend="hangnum" n="39"><hi rend="paranum">39</hi><hi rend="dot">.</hi></p>

<p rend="gatha1"> Nettiṃ sapāṇī sahasā, kumāraṃ ṭhitamekakaṃ;</p>

<p rend="gathalast">Abhidāvi sasāmissa, paricattattajīvino.</p>

<p rend="hangnum" n="40"><hi rend="paranum">40</hi><hi rend="dot">.</hi></p>

<p rend="gatha1"> Kumārassa mukhaṃ disvā, vedhamāno bhayena so;</p>

<p rend="gathalast">Pure ṭhātumasakkonto, pādamūle tato sayi.</p>

<p rend="hangnum" n="41"><hi rend="paranum">41</hi><hi rend="dot">.</hi></p>

<p rend="gatha1"> Gaṇhathe’tantivacanā-kumārassa <pb ed="M" n="0.0392" /> puretaraṃ;</p>

<p rend="gathalast">Tasseveko sahacaro, bhaṭametaṃ vighātayi.</p>

<p rend="hangnum" n="42"><hi rend="paranum">42</hi><hi rend="dot">.</hi></p>

<p rend="gatha1"> Niyogaṃ me vinā tena, kataṃ kammaṃ na yujjati;</p>

<p rend="gathalast">Iti daṇḍanametassa, kārāpesiyathocitaṃ.</p>

<p rend="hangnum" n="43"><hi rend="paranum">43</hi><hi rend="dot">.</hi></p>

<p rend="gatha1"> Atha taṃ kālayambhūta-saṅkhobhamatibhiṃsanaṃ;</p>

<p rend="gathalast">Bhamukkhipanamattena, rājaputto samaṃ nayi.</p>

<p rend="hangnum" n="44"><hi rend="paranum">44</hi><hi rend="dot">.</hi></p>

<p rend="gatha1"> Vīro yasodharadhano dhitimā kumāro;</p>

<p rend="gatha2">Vīropakāracaturo varakittisāro;</p>

<p rend="gatha3">Senindasañcitamanappadhanaṃ bhaṭānaṃ;</p>

<p rend="gathalast">Sabbaṃ visajjayi yathāruciyā gahetuṃ.</p>

<p rend="centre">Sujanappasādasaṃvegatthāya kate mahāvaṃse</p>

<p rend="centre">Senāpativadho nāma</p>

<p rend="centre">Tisaṭṭhimo paricchedo.</p>
</body>
<back></back>
</text>
</TEI.2>