<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">13. Vīsatinipāto</p>

<p rend="subhead">1. Ambapālītherīgāthāvaṇṇanā</p>

<p rend="bodytext">Vīsatinipāte <pb ed="M" n="0.0214" /><pb ed="V" n="0.0231" /><hi rend="bold">kāḷakā bhamaravaṇṇasādisā</hi>tiādikā ambapāliyā theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī sikhissa bhagavato sāsane pabbajitvā upasampannā hutvā bhikkhunisikkhāpadaṃ samādāya viharantī, ekadivasaṃ sambahulāhi bhikkhunīhi saddhiṃ cetiyaṃ vanditvā padakkhiṇaṃ karontī puretaraṃ gacchantiyā khīṇāsavattheriyā khipantiyā sahasā kheḷapiṇḍaṃ cetiyaṅgaṇe patitaṃ, khīṇāsavattheriyā apassitvā gatāya ayaṃ pacchato <pb ed="P" n="0.0207" /> gacchantī taṃ kheḷapiṇḍaṃ disvā ‘‘kā nāma gaṇikā imasmiṃ ṭhāne kheḷapiṇḍaṃ pātesī’’ti akkosi. Sā bhikkhunikāle sīlaṃ rakkhantī gabbhavāsaṃ jigucchitvā opapātikattabhāve cittaṃ ṭhapesi. Tena carimattabhāve vesāliyaṃ rājuyyāne ambarukkhamūle opapātikā hutvā nibbatti. Taṃ disvā uyyānapālo nagaraṃ upanesi. Ambarukkhamūle nibbattatāya sā <hi rend="bold">ambapālī</hi>tveva voharīyittha. Atha naṃ abhirūpaṃ dassanīyaṃ pāsādikaṃ vilāsakantatādiguṇavisesasamuditaṃ disvā sambahulā rājakumārā attano attano pariggahaṃ kātukāmā aññamaññaṃ kalahaṃ akaṃsu. Tesaṃ kalahavūpasamatthaṃ tassā kammasañcoditā vohārikā ‘‘sabbesaṃ hotū’’ti gaṇikāṭṭhāne ṭhapesuṃ. Sā satthari paṭiladdhasaddhā attano uyyāne vihāraṃ katvā buddhappamukhassa bhikkhusaṅghassa niyyādetvā pacchā attano puttassa vimalakoṇḍaññattherassa santike dhammaṃ sutvā pabbajitvā vipassanāya kammaṃ karontī attano sarīrassa jarājiṇṇabhāvaṃ nissāya saṃvegajātā saṅkhārānaṃ aniccataṃ vibhāventī –</p>

<p rend="hangnum" n="252"><hi rend="paranum">252</hi><hi rend="dot">.</hi></p>

<p rend="gatha1"> ‘‘Kāḷakā bhamaravaṇṇasādisā, vellitaggā mama muddhajā ahuṃ;</p>

<p rend="gathalast">Te jarāya sāṇavākasādisā, saccavādivacanaṃ anaññathā.</p>

<p rend="hangnum" n="253"><hi rend="paranum">253</hi><hi rend="dot">.</hi></p>

<p rend="gatha1"> ‘‘Vāsitova <pb ed="M" n="0.0215" /> surabhī karaṇḍako, pupphapūra mama uttamaṅgajo;</p>

<p rend="gathalast">Taṃ jarāyatha salomagandhikaṃ, saccavādivacanaṃ anaññathā.</p>

<p rend="hangnum" n="254"><hi rend="paranum">254</hi><hi rend="dot">.</hi></p>

<p rend="gatha1"> ‘‘Kānanaṃva <pb ed="V" n="0.0232" /> sahitaṃ suropitaṃ, kocchasūcivicitaggasobhitaṃ;</p>

<p rend="gathalast">Taṃ jarāya viralaṃ tahiṃ tahiṃ, saccavādivacanaṃ anaññathā.</p>

<p rend="hangnum" n="255"><hi rend="paranum">255</hi><hi rend="dot">.</hi></p>

<p rend="gatha1"> ‘‘Kaṇhakhandhakasuvaṇṇamaṇḍitaṃ, sobhate suveṇīhilaṅkataṃ;</p>

<p rend="gathalast">Taṃ jarāya khalitaṃ siraṃ kataṃ, saccavādivacanaṃ anaññathā.</p>

<p rend="hangnum" n="256"><hi rend="paranum">256</hi><hi rend="dot">.</hi></p>

<p rend="gatha1"> ‘‘Cittakārasukatāva lekhikā, sobhare su bhamukā pure mama;</p>

<p rend="gathalast">Tā <pb ed="P" n="0.0208" /> jarāya valibhippalambitā, saccavādivacanaṃ anaññathā.</p>

<p rend="hangnum" n="257"><hi rend="paranum">257</hi><hi rend="dot">.</hi></p>

<p rend="gatha1"> ‘‘Bhassarā surucirā yathā maṇī, nettahesumabhinīlamāyatā;</p>

<p rend="gathalast">Te jarāyabhihatā na sobhare, saccavādivacanaṃ anaññathā.</p>

<p rend="hangnum" n="258"><hi rend="paranum">258</hi><hi rend="dot">.</hi></p>

<p rend="gatha1"> ‘‘Saṇhatuṅgasadisī ca nāsikā, sobhate su abhiyobbanaṃ pati;</p>

<p rend="gathalast">Sā jarāya upakūlitā viya, saccavādivacanaṃ anaññathā.</p>

<p rend="hangnum" n="259"><hi rend="paranum">259</hi><hi rend="dot">.</hi></p>

<p rend="gatha1"> ‘‘Kaṅkaṇaṃva sukataṃ suniṭṭhitaṃ, sobhare su mama kaṇṇapāḷiyo;</p>

<p rend="gathalast">Tā jarāya valibhippalambitā, saccavādivacanaṃ anaññathā.</p>

<p rend="hangnum" n="260"><hi rend="paranum">260</hi><hi rend="dot">.</hi></p>

<p rend="gatha1"> ‘‘Pattalīmakulavaṇṇasādisā <pb ed="M" n="0.0216" />, sobhare su dantā pure mama;</p>

<p rend="gathalast">Te jarāya khaṇḍitā cāsitā, saccavādivacanaṃ anaññathā.</p>

<p rend="hangnum" n="261"><hi rend="paranum">261</hi><hi rend="dot">.</hi></p>

<p rend="gatha1"> ‘‘Kānanamhi vanasaṇḍacārinī, kokilāva madhuraṃ nikūjihaṃ;</p>

<p rend="gathalast">Taṃ jarāya khalitaṃ tahiṃ tahiṃ, saccavādivacanaṃ anaññathā.</p>

<p rend="hangnum" n="262"><hi rend="paranum">262</hi><hi rend="dot">.</hi></p>

<p rend="gatha1"> ‘‘Saṇhakamburiva suppamajjitā, sobhate su gīvā pure mama;</p>

<p rend="gathalast">Sā jarāya bhaggā vināmitā, saccavādivacanaṃ anaññathā.</p>

<p rend="hangnum" n="263"><hi rend="paranum">263</hi><hi rend="dot">.</hi></p>

<p rend="gatha1"> ‘‘Vaṭṭapalighasadisopamā ubho, sobhare su bāhā pure mama;</p>

<p rend="gathalast">Tā jarāya yathā pāṭalibbalitā, saccavādivacanaṃ anaññathā.</p>

<p rend="hangnum" n="264"><hi rend="paranum">264</hi><hi rend="dot">.</hi></p>

<p rend="gatha1"> ‘‘Saṇhamuddikasuvaṇṇamaṇḍitā <pb ed="V" n="0.0233" />, sobhare su hatthā pure mama;</p>

<p rend="gathalast">Te jarāya yathā mūlamūlikā, saccavādivacanaṃ anaññathā.</p>

<p rend="hangnum" n="265"><hi rend="paranum">265</hi><hi rend="dot">.</hi></p>

<p rend="gatha1"> ‘‘Pīnavaṭṭasahibhuggatā ubho, sobhare su thanakā pure mama;</p>

<p rend="gathalast">Thevikīva <pb ed="P" n="0.0209" /> lambanti nodakā, saccavādivacanaṃ anaññathā.</p>

<p rend="hangnum" n="266"><hi rend="paranum">266</hi><hi rend="dot">.</hi></p>

<p rend="gatha1"> ‘‘Kañcanassa phalakaṃva sammaṭṭhaṃ, sobhate su kāyo pure mama;</p>

<p rend="gathalast">So valīhi sukhumāhi otato, saccavādivacanaṃ anaññathā.</p>

<p rend="hangnum" n="267"><hi rend="paranum">267</hi><hi rend="dot">.</hi></p>

<p rend="gatha1"> ‘‘Nāgabhogasadisopamā <pb ed="M" n="0.0217" /> ubho, sobhare su ūrū pure mama;</p>

<p rend="gathalast">Te jarāya yathā veḷunāḷiyo, saccavādivacanaṃ anaññathā.</p>

<p rend="hangnum" n="268"><hi rend="paranum">268</hi><hi rend="dot">.</hi></p>

<p rend="gatha1"> ‘‘Saṇhanūpurasuvaṇṇamaṇḍitā, sobhare su jaṅghā pure mama;</p>

<p rend="gathalast">Tā jarāya tiladaṇḍakāriva, saccavādivacanaṃ anaññathā.</p>

<p rend="hangnum" n="269"><hi rend="paranum">269</hi><hi rend="dot">.</hi></p>

<p rend="gatha1"> ‘‘Tūlapuṇṇasadisopamā ubho, sobhare su pādā pure mama;</p>

<p rend="gathalast">Te jarāya phuṭitā valīmatā, saccavādivacanaṃ anaññathā.</p>

<p rend="hangnum" n="270"><hi rend="paranum">270</hi><hi rend="dot">.</hi></p>

<p rend="gatha1"> ‘‘Ediso ahu ayaṃ samussayo, jajjaro bahudukhānamālayo;</p>

<p rend="gathalast">Sopalepapatito jarāgharo, saccavādivacanaṃ anaññathā’’ti. –</p>

<p rend="unindented">Imā gāthāyo abhāsi.</p>

<p rend="bodytext">Tattha <hi rend="bold">kāḷakā</hi>ti kāḷakavaṇṇā. <hi rend="bold">Bhamaravaṇṇasādisā</hi>ti kāḷakā hontāpi bhamarasadisavaṇṇā, siniddhanīlāti attho. <hi rend="bold">Vellitaggā</hi>ti kuñcitaggā, mūlato paṭṭhāya yāva aggā kuñcitā vellitāti attho. <hi rend="bold">Muddhajā</hi>ti kesā. <hi rend="bold">Jarāyā</hi>ti jarāhetu jarāya upahatasobhā. <hi rend="bold">Sāṇavākasādisā</hi>ti sāṇasadisā vākasadisā ca, sāṇavākasadisā ceva makacivākasadisā cātipi attho. <hi rend="bold">Saccavādivacanaṃ anaññathā</hi>ti saccavādino avitathavādino sammāsambuddhassa <pb ed="V" n="0.0234" /> ‘‘sabbaṃ rūpaṃ aniccaṃ jarābhibhūta’’ntiādivacanaṃ anaññathā yathābhūtameva, na tattha vitathaṃ atthīti.</p>

<p rend="bodytext"><hi rend="bold">Vāsitova surabhī karaṇḍako</hi>ti pupphagandhavāsacuṇṇādīhi vāsito vāsaṃ gāhāpito pasādhanasamuggo viya sugandhi. <hi rend="bold">Pupphapūra mama uttamaṅgajo</hi>ti campakasumanamallikādīhi pupphehi pūrito <pb ed="P" n="0.0210" /> pubbe mama kesakalāpo nimmaloti <pb ed="M" n="0.0218" /> attho. <hi rend="bold">Ta</hi>nti uttamaṅgajaṃ. <hi rend="bold">Atha</hi> pacchā etarahi <hi rend="bold">salomagandhikaṃ</hi> pākatikalomagandhameva jātaṃ. Atha vā <hi rend="bold">salomagandhika</hi>nti meṇḍakalomehi samānagandhaṃ. ‘‘Eḷakalomagandha’’ntipi vadanti.</p>

<p rend="bodytext"><hi rend="bold">Kānanaṃva sahitaṃ suropita</hi>nti suṭṭhu ropitaṃ sahitaṃ ghanasannivesaṃ uddhameva uṭṭhitaṃ ujukadīghasākhaṃ upavanaṃ viya. <hi rend="bold">Kocchasūcivicitaggasobhita</hi>nti pubbe kocchena suvaṇṇasūciyā ca kesajaṭāvijaṭanena vicitaggaṃ hutvā sobhitaṃ, ghanabhāvena vā kocchasadisaṃ hutvā paṇadantasūcīhi vicitaggatāya sobhitaṃ. <hi rend="bold">Ta</hi>nti uttamaṅgajaṃ. <hi rend="bold">Viralaṃ tahiṃ tahi</hi>nti tattha tattha viralaṃ vilūnakesaṃ.</p>

<p rend="bodytext"><hi rend="bold">Kaṇhakhandhakasuvaṇṇamaṇḍita</hi>nti suvaṇṇavajirādīhi vibhūsitaṃ kaṇhakesapuñjakaṃ. Ye pana ‘‘saṇhakaṇḍakasuvaṇṇamaṇḍita’’nti paṭhanti, tesaṃ saṇhāhi suvaṇṇasūcīhi jaṭāvijaṭanena maṇḍitanti attho. <hi rend="bold">Sobhate suveṇīhilaṅkata</hi>nti sundarehi rājarukkhamālā sadisehi kesaveṇīhi alaṅkataṃ hutvā pubbe virājate. <hi rend="bold">Taṃ jarāya khalitaṃ siraṃ kata</hi>nti taṃ tathā sobhitaṃ siraṃ idāni jarāya khalitaṃ khaṇḍitākhaṇḍitaṃ vilūnakesaṃ kataṃ.</p>

<p rend="bodytext"><hi rend="bold">Cittakārasukatāva lekhikā</hi>ti cittakārena sippinā nīlāya vaṇṇadhātuyā suṭṭhu katā lekhā viya sobhate. <hi rend="bold">Su bhamukā pure mamā</hi>ti sundarā bhamukā pubbe mama sobhanaṃ gatā. <hi rend="bold">Valibhippalambitā</hi>ti nalāṭante uppannāhi valīhi palambantā ṭhitā.</p>

<p rend="bodytext"><hi rend="bold">Bhassarā</hi>ti bhāsurā. <hi rend="bold">Surucirā</hi>ti suṭṭhu rucirā. <hi rend="bold">Yathā maṇī</hi>ti maṇimuddikā viya. <hi rend="bold">Nettahesu</hi>nti sunettā ahesuṃ. <hi rend="bold">Abhinīlamāyatā</hi>ti abhinīlā hutvā āyatā. <hi rend="bold">Te</hi>ti nettā. <hi rend="bold">Jarāyabhihatā</hi>ti jarāya abhihatā.</p>

<p rend="bodytext"><hi rend="bold">Saṇhatuṅgasadisī</hi><pb ed="V" n="0.0235" /><pb ed="P" n="0.0211" /><hi rend="bold">cā</hi>ti saṇhā tuṅgā sesamukhāvayavānaṃ anurūpā ca. <hi rend="bold">Sobhate</hi>ti vaṭṭetvā ṭhapitaharitālavaṭṭi viya mama nāsikā sobhate. <hi rend="bold">Su abhiyobbanaṃ patī</hi>ti sundare abhinavayobbanakāle sā nāsikā idāni jarāya nivāritasobhatāya pariseditā viya varattā viya ca jātā.</p>

<p rend="bodytext"><hi rend="bold">Kaṅkaṇaṃva</hi><pb ed="M" n="0.0219" /><hi rend="bold">sukataṃ suniṭṭhita</hi>nti suparikammakataṃ suvaṇṇakaṅkaṇaṃ viya vaṭṭulabhāvaṃ sandhāya vadati. <hi rend="bold">Sobhare</hi>ti sobhante. ‘‘Sobhante’’ti vā pāṭho. <hi rend="bold">Su</hi>iti nipātamattaṃ. <hi rend="bold">Kaṇṇapāḷiyo</hi>ti kaṇṇagandhā. <hi rend="bold">Valibhippalambitā</hi>ti tahiṃ tahiṃ uppannavalīhi valitā hutvā vaṭṭaniyā paṇāmitavatthakhandhā viya bhassantā olambanti.</p>

<p rend="bodytext"><hi rend="bold">Pattalīmakulavaṇṇasādisā</hi>ti kadalimakulasadisavaṇṇasaṇṭhānā. <hi rend="bold">Khaṇḍitā</hi>ti bhedanapatanehi khaṇḍitā khaṇḍabhāvaṃ gatā. <hi rend="bold">Asitā</hi>ti vaṇṇabhedena asitabhāvaṃ gatā.</p>

<p rend="bodytext"><hi rend="bold">Kānanamhi vanasaṇḍacārinī, kokilāva madhuraṃ nikūjiha</hi>nti vanasaṇḍe gocaracaraṇena vanasaṇḍacārinī kānane anusaṃgītanivāsinī kokilā viya madhurālāpaṃ nikūjihaṃ. <hi rend="bold">Ta</hi>nti nikūjitaṃ ālāpaṃ. <hi rend="bold">Khalitaṃ tahiṃ tahi</hi>nti khaṇḍadantādibhāvena tattha tattha pakkhalitaṃ jātaṃ.</p>

<p rend="bodytext"><hi rend="bold">Saṇhakamburiva suppamajjitā</hi>ti suṭṭhu pamajjitā saṇhā suvaṇṇasaṅkhā viya. <hi rend="bold">Bhaggā vināmitā</hi>ti maṃsaparikkhayena vibhūtasirājālatāya bhaggā hutvā vinatā.</p>

<p rend="bodytext"><hi rend="bold">Vaṭṭapalighasadisopamā</hi>ti vaṭṭena palighadaṇḍena samasamā. <hi rend="bold">Tā</hi>ti tā ubhopi bāhāyo. <hi rend="bold">Yathā pāṭalibbalitā</hi>ti jajjarabhāvena palitapāṭalisākhāsadisā.</p>

<p rend="bodytext"><hi rend="bold">Saṇhamuddikasuvaṇṇamaṇḍitā</hi>ti <pb ed="P" n="0.0212" /> suvaṇṇamayāhi maṭṭhabhāsurāhi muddikāhi vibhūsitā. <hi rend="bold">Yathā mūlamūlikā</hi>ti mūlakakaṇḍasadisā.</p>

<p rend="bodytext"><hi rend="bold">Pīnavaṭṭasahituggatā</hi>ti pīnā vaṭṭā aññamaññaṃ sahitāva hutvā uggatā uddhamukhā. <hi rend="bold">Sobhate su thanakā pure mamā</hi>ti mama ubhopi thanā yathāvuttarūpā hutvā suvaṇṇakalasiyo viya sobhiṃsu. Puthutte hi idaṃ ekavacanaṃ, atītatthe ca vattamānavacanaṃ. <hi rend="bold">Thevikīva lambanti nodakā</hi>ti <pb ed="V" n="0.0236" /> te ubhopi me thanā nodakā galitajalā veṇudaṇḍake ṭhapitaudakabhasmā viya lambanti.</p>

<p rend="bodytext"><hi rend="bold">Kañcanaphalakaṃva</hi><pb ed="M" n="0.0220" /><hi rend="bold">sammaṭṭha</hi>nti jātihiṅgulakena makkhitvā ciraparimajjitasovaṇṇaphalakaṃ viya sobhate. <hi rend="bold">So valīhi sukhumāhi otato</hi>ti so mama kāyo idāni sukhumāhi valīhi tahiṃ tahiṃ vitato valittacataṃ āpanno.</p>

<p rend="bodytext"><hi rend="bold">Nāgabhogasadisopamā</hi>ti hatthināgassa hatthena samasamā. Hattho hi idha bhuñjati etenāti bhogoti vutto. <hi rend="bold">Te</hi>ti ūruyo. <hi rend="bold">Yathā veḷunāḷiyo</hi>ti idāni veḷupabbasadisā ahesuṃ.</p>

<p rend="bodytext"><hi rend="bold">Saṇhanūpurasuvaṇṇamaṇḍitā</hi>ti siniddhamaṭṭhehi suvaṇṇanūpurehi vibhūsitā. <hi rend="bold">Jaṅghā</hi>ti aṭṭhijaṅghāyo. <hi rend="bold">Tā</hi>ti tā jaṅghāyo. <hi rend="bold">Tiladaṇḍakārivā</hi>ti appamaṃsalohitattā kisabhāvena lūnāvasiṭṭhavisukkhatiladaṇḍakā viya ahesuṃ. Ra-kāro padasandhikaro.</p>

<p rend="bodytext"><hi rend="bold">Tūlapuṇṇasadisopamā</hi>ti mudusiniddhabhāvena simbalitūlapuṇṇapaliguṇṭhitaupāhanasadisā. Te mama pādā idāni phuṭitā phalitā, <hi rend="bold">valīmatā</hi> valimanto jātā.</p>

<p rend="bodytext"><hi rend="bold">Ediso</hi>ti evarūpo. <hi rend="bold">Ahu</hi> ahosi yathāvuttappakāro. <hi rend="bold">Ayaṃ samussayo</hi>ti ayaṃ mama kāyo. <hi rend="bold">Jajjaro</hi>ti sithilābandho <pb ed="P" n="0.0213" />. <hi rend="bold">Bahudukhānamālayo</hi>ti jarādihetukānaṃ bahūnaṃ dukkhānaṃ ālayabhūto. <hi rend="bold">Sopalepapatito</hi>ti so ayaṃ samussayo apalepapatito abhisaṅkhārālepaparikkhayena patito pātābhimukhoti attho. Sopi alepapatitoti vā padavibhāgo, so evattho. <hi rend="bold">Jarāgharo</hi>ti jiṇṇagharasadiso. Jarāya vā gharabhūto ahosi. Tasmā <hi rend="bold">saccavādino</hi> dhammānaṃ yathābhūtaṃ sabhāvaṃ sammadeva ñatvā kathanato avitathavādino sammāsambuddhassa mama satthuvacanaṃ anaññathā.</p>

<p rend="bodytext">Evaṃ ayaṃ therī attano attabhāve aniccatāya sallakkhaṇamukhena sabbesupi tebhūmakadhammesu aniccataṃ upadhāretvā tadanusārena tattha dukkhalakkhaṇaṃ anattalakkhaṇañca āropetvā vipassanaṃ ussukkāpentī maggapaṭipāṭiyā arahattaṃ pāpuṇi. Tena vuttaṃ <hi rend="bold">apadāne</hi> (apa. therī 2.4.204-219) –</p>

<p rend="gatha1">‘‘Yo <pb ed="V" n="0.0237" /> raṃsiphusitāveḷo, phusso nāma mahāmuni;</p>

<p rend="gathalast">Tassāhaṃ bhaginī āsiṃ, ajāyiṃ khattiye kule.</p>

<p rend="gatha1">‘‘Tassa <pb ed="M" n="0.0221" /> dhammaṃ suṇitvāhaṃ, vippasannena cetasā;</p>

<p rend="gathalast">Mahādānaṃ daditvāna, patthayiṃ rūpasampadaṃ.</p>

<p rend="gatha1">‘‘Ekatiṃse ito kappe, sikhī lokagganāyako;</p>

<p rend="gathalast">Uppanno lokapajjoto, tilokasaraṇo jino.</p>

<p rend="gatha1">‘‘Tadāruṇapure ramme, brahmaññakulasambhavā;</p>

<p rend="gathalast">Vimuttacittaṃ kupitā, bhikkhuniṃ abhisāpayiṃ.</p>

<p rend="gatha1">‘‘Vesikāva anācārā, jinasāsanadūsikā;</p>

<p rend="gathalast">Evaṃ akkosayitvāna, tena pāpena kammunā.</p>

<p rend="gatha1">‘‘Dāruṇaṃ nirayaṃ gantvā, mahādukkhasamappitā;</p>

<p rend="gathalast">Tato cutā manussesu, upapannā tapassinī.</p>

<p rend="gatha1">‘‘Dasajātisahassāni, gaṇikattamakārayiṃ;</p>

<p rend="gathalast">Tamhā pāpā na muccissaṃ, bhutvā duṭṭhavisaṃ yathā.</p>

<p rend="gatha1">‘‘Brahmacariyamasevissaṃ, kassape jinasāsane;</p>

<p rend="gathalast">Tena kammavipākena, ajāyiṃ tidase pure.</p>

<p rend="gatha1">‘‘Pacchime bhave sampatte, ahosiṃ opapātikā;</p>

<p rend="gathalast">Ambasākhantare jātā, ambapālīti tenahaṃ.</p>

<p rend="gatha1">‘‘Parivutā pāṇakoṭīhi, pabbajiṃ jinasāsane;</p>

<p rend="gathalast">Pattāhaṃ <pb ed="P" n="0.0214" /> acalaṃ ṭhānaṃ, dhītā buddhassa orasā.</p>

<p rend="gatha1">‘‘Iddhīsu <pb ed="V" n="0.0238" /> ca vasī homi, sotadhātuvisuddhiyā;</p>

<p rend="gathalast">Cetopariyañāṇassa, vasī homi mahāmuni.</p>

<p rend="gatha1">‘‘Pubbenivāsaṃ jānāmi, dibbacakkhu visodhitaṃ;</p>

<p rend="gathalast">Sabbāsavaparikkhīṇā, natthi dāni punabbhavo.</p>

<p rend="gatha1">‘‘Atthadhammaniruttīsu, paṭibhāne tatheva ca;</p>

<p rend="gathalast">Ñāṇaṃ me vimalaṃ suddhaṃ, buddhaseṭṭhassa vāhasā.</p>

<p rend="gatha1">‘‘Kilesā jhāpitā mayhaṃ, bhavā sabbe samūhatā;</p>

<p rend="gathalast">Nāgīva bandhanaṃ chetvā, viharāmi anāsavā.</p>

<p rend="gatha1">‘‘Svāgataṃ <pb ed="M" n="0.0222" /> vata me āsi, buddhaseṭṭhassa santike;</p>

<p rend="gathalast">Tisso vijjā anuppattā, kataṃ buddhassa sāsanaṃ.</p>

<p rend="gatha1">‘‘Paṭisambhidā catasso, vimokkhāpi ca aṭṭhime;</p>

<p rend="gathalast">Chaḷabhiññā sacchikatā, kataṃ buddhassa sāsana’’nti.</p>

<p rend="bodytext">Arahattaṃ pana patvā attano paṭipattiṃ paccavekkhitvā udānavasena tā eva gāthā paccudāhāsīti.</p>

<p rend="centre">Ambapālītherīgāthāvaṇṇanā niṭṭhitā.</p>

<p rend="subhead">2. Rohinītherīgāthāvaṇṇanā</p>

<p rend="bodytext"><hi rend="bold">Samaṇāti bhoti supī</hi>tiādikā rohiniyā theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī ito ekanavutikappe vipassissa bhagavato kāle kulagehe nibbattitvā viññutaṃ patvā, ekadivasaṃ bandhumatīnagare bhagavantaṃ piṇḍāya carantaṃ disvā pattaṃ gahetvā pūvassa pūretvā bhagavato datvā pītisomanassajātā pañcapatiṭṭhitena vandi. Sā tena puññakammena devamanussesu saṃsarantī anukkamena upacitavimokkhasambhārā hutvā imasmiṃ buddhuppāde vesāliyaṃ mahāvibhavassa brāhmaṇassa gehe nibbattitvā <hi rend="bold">rohinī</hi>ti laddhanāmā viññutaṃ patvā, satthari vesāliyaṃ viharante vihāraṃ gantavā dhammaṃ sutvā sotāpannā hutvā mātāpitūnaṃ dhammaṃ desetvā sāsane pasādaṃ uppādetvā <pb ed="V" n="0.0239" /> te anujānāpetvā sayaṃ pabbajitvā vipassanāya kammaṃ karontī na cirasseva saha paṭisambhidāhi arahattaṃ pāpuṇi. Tena vuttaṃ –</p>

<p rend="gatha1">‘‘Nagare bandhumatiyā, vipassissa mahesino;</p>

<p rend="gathalast">Piṇḍāya vicarantassa, pūvedāsimahaṃ tadā.</p>

<p rend="gatha1">‘‘Tena kammena sukatena, cetanāpaṇidhīhi ca;</p>

<p rend="gathalast">Tattha cittaṃ pasādetvā, tāvatiṃsamagacchahaṃ.</p>

<p rend="gatha1">‘‘Chattiṃsadevarājūnaṃ <pb ed="M" n="0.0223" /><pb ed="P" n="0.0215" />, mahesittamakārayiṃ;</p>

<p rend="gathalast">Paññāsacakkavattīnaṃ, mahesittamakārayiṃ.</p>

<p rend="gatha1">‘‘Manasā patthitā nāma, sabbā mayhaṃ samijjhatha;</p>

<p rend="gathalast">Sampattiṃ anubhotvāna, devesu manujesu ca.</p>

<p rend="gatha1">‘‘Pacchime bhavasampatte, jāto vippakule ahaṃ;</p>

<p rend="gathalast">Rohinī nāma nāmena, ñātakehi piyāyitā.</p>

<p rend="gatha1">‘‘Bhikkhūnaṃ santikaṃ gantvā, dhammaṃ sutvā yathātathaṃ;</p>

<p rend="gathalast">Saṃviggamānasā hutvā, pabbajiṃ anagāriyaṃ.</p>

<p rend="gatha1">‘‘Yoniso padahantīnaṃ, arahattamapāpuṇiṃ;</p>

<p rend="gatha2">Ekanavutito kappe, yaṃ dānamadadiṃ tadā;</p>

<p rend="gathalast">Duggatiṃ nābhijānāmi, pūvadānassidaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Arahattaṃ pana patvā attano paṭipattiṃ paccavekkhitvā pubbe sotāpannakāle pitarā attanā ca vacanapaṭivacanavasena vuttagāthā udānavasena bhāsantī –</p>

<p rend="hangnum" n="271"><hi rend="paranum">271</hi><hi rend="dot">.</hi></p>

<p rend="gatha1"> ‘‘Samaṇāti <pb ed="V" n="0.0240" /> bhoti supi, samaṇāti pabujjhasi;</p>

<p rend="gathalast">Samaṇāneva kittesi, samaṇī nūna bhavissasi.</p>

<p rend="hangnum" n="272"><hi rend="paranum">272</hi><hi rend="dot">.</hi></p>

<p rend="gatha1"> ‘‘Vipulaṃ annañca pānañca, samaṇānaṃ pavecchasi;</p>

<p rend="gathalast">Rohinī dāni pucchāmi, kena te samaṇā piyā.</p>

<p rend="hangnum" n="273"><hi rend="paranum">273</hi><hi rend="dot">.</hi></p>

<p rend="gatha1"> ‘‘Akammakāmā alasā, paradattūpajīvino;</p>

<p rend="gathalast">Āsaṃsukā sādukāmā, kena te samaṇā piyā.</p>

<p rend="hangnum" n="274"><hi rend="paranum">274</hi><hi rend="dot">.</hi></p>

<p rend="gatha1"> ‘‘Cirassaṃ vata maṃ tāta, samaṇānaṃ paripucchasi;</p>

<p rend="gathalast">Tesaṃ te kittayissāmi, paññāsīlaparakkamaṃ.</p>

<p rend="hangnum" n="275"><hi rend="paranum">275</hi><hi rend="dot">.</hi></p>

<p rend="gatha1"> ‘‘Kammakāmā analasā, kammaseṭṭhassa kārakā;</p>

<p rend="gathalast">Rāgaṃ dosaṃ pajahanti, tena me samaṇā piyā.</p>

<p rend="hangnum" n="276"><hi rend="paranum">276</hi><hi rend="dot">.</hi></p>

<p rend="gatha1"> ‘‘Tīṇi pāpassa mūlāni, dhunanti sucikārino;</p>

<p rend="gathalast">Sabbaṃ pāpaṃ pahīnesaṃ, tena me samaṇā piyā.</p>

<p rend="hangnum" n="277"><hi rend="paranum">277</hi><hi rend="dot">.</hi></p>

<p rend="gatha1"> ‘‘Kāyakammaṃ <pb ed="M" n="0.0224" /> suci nesaṃ, vacīkammañca tādisaṃ;</p>

<p rend="gathalast">Manokammaṃ suci nesaṃ, tena me samaṇā piyā.</p>

<p rend="hangnum" n="278"><hi rend="paranum">278</hi><hi rend="dot">.</hi></p>

<p rend="gatha1"> ‘‘Vimalā <pb ed="P" n="0.0216" /> saṅkhamuttāva, suddhā santarabāhirā;</p>

<p rend="gathalast">Puṇṇā sukkāna dhammānaṃ, tena me samaṇā piyā.</p>

<p rend="hangnum" n="279"><hi rend="paranum">279</hi><hi rend="dot">.</hi></p>

<p rend="gatha1"> ‘‘Bahussutā dhammadharā, ariyā dhammajīvino;</p>

<p rend="gathalast">Atthaṃ dhammañca desenti, tena me samaṇā piyā.</p>

<p rend="hangnum" n="280"><hi rend="paranum">280</hi><hi rend="dot">.</hi></p>

<p rend="gatha1"> ‘‘Bahussutā dhammadharā, ariyā dhammajīvino;</p>

<p rend="gathalast">Ekaggacittā satimanto, tena me samaṇā piyā.</p>

<p rend="hangnum" n="281"><hi rend="paranum">281</hi><hi rend="dot">.</hi></p>

<p rend="gatha1"> ‘‘Dūraṅgamā <pb ed="V" n="0.0241" /> satimanto, mantabhāṇī anuddhatā;</p>

<p rend="gathalast">Dukkhassantaṃ pajānanti, tena me samaṇā piyā.</p>

<p rend="hangnum" n="282"><hi rend="paranum">282</hi><hi rend="dot">.</hi></p>

<p rend="gatha1"> ‘‘Yasmā gāmā pakkamanti, na vilokenti kiñcanaṃ;</p>

<p rend="gathalast">Anapekkhāva gacchanti, tena me samaṇā piyā.</p>

<p rend="hangnum" n="283"><hi rend="paranum">283</hi><hi rend="dot">.</hi></p>

<p rend="gatha1"> ‘‘Na te saṃ koṭṭhe openti, na kumbhiṃ na khaḷopiyaṃ;</p>

<p rend="gathalast">Pariniṭṭhitamesānā, tena me samaṇā piyā.</p>

<p rend="hangnum" n="284"><hi rend="paranum">284</hi><hi rend="dot">.</hi></p>

<p rend="gatha1"> ‘‘Na te hiraññaṃ gaṇhanti, na suvaṇṇaṃ na rūpiyaṃ;</p>

<p rend="gathalast">Paccuppannena yāpenti, tena me samaṇā piyā.</p>

<p rend="hangnum" n="285"><hi rend="paranum">285</hi><hi rend="dot">.</hi></p>

<p rend="gatha1"> ‘‘Nānākulā pabbajitā, nānājanapadehi ca;</p>

<p rend="gathalast">Aññamaññaṃ pihayanti, tena me samaṇā piyā.</p>

<p rend="hangnum" n="286"><hi rend="paranum">286</hi><hi rend="dot">.</hi></p>

<p rend="gatha1"> ‘‘Atthāya vata no bhoti, kule jātāsi rohinī;</p>

<p rend="gathalast">Saddhā buddhe ca dhamme ca, saṅghe ca tibbagāravā.</p>

<p rend="hangnum" n="287"><hi rend="paranum">287</hi><hi rend="dot">.</hi></p>

<p rend="gatha1"> ‘‘Tuvañhetaṃ pajānāsi, puññakkhettaṃ anuttaraṃ;</p>

<p rend="gathalast">Amhampi ete samaṇā, paṭiggaṇhanti dakkhiṇaṃ.</p>

<p rend="hangnum" n="288"><hi rend="paranum">288</hi><hi rend="dot">.</hi></p>

<p rend="gatha1"> ‘‘Patiṭṭhito hettha yañño, vipulo no bhavissati;</p>

<p rend="gathalast">Sace bhāyasi dukkhassa, sace te dukkhamappiyaṃ.</p>

<p rend="hangnum" n="289"><hi rend="paranum">289</hi><hi rend="dot">.</hi></p>

<p rend="gatha1"> ‘‘Upehi saraṇaṃ buddhaṃ, dhammaṃ saṅghañca tādinaṃ;</p>

<p rend="gathalast">Samādiyāhi sīlāni, taṃ te atthāya hehiti.</p>

<p rend="hangnum" n="290"><hi rend="paranum">290</hi><hi rend="dot">.</hi></p>

<p rend="gatha1"> ‘‘Upemi <pb ed="M" n="0.0225" /> saraṇaṃ buddhaṃ, dhammaṃ saṅghañca tādinaṃ;</p>

<p rend="gathalast">Samādiyāmi sīlāni, taṃ me atthāya hehiti.</p>

<p rend="hangnum" n="291"><hi rend="paranum">291</hi><hi rend="dot">.</hi></p>

<p rend="gatha1"> ‘‘Brahmabandhu <pb ed="V" n="0.0242" /> pure āsiṃ, so idānimhi brāhmaṇo;</p>

<p rend="gathalast">Tevijjo sottiyo camhi, vedagū camhi nhātako’’ti. –</p>

<p rend="unindented">Imā gāthā paccudāhāsi.</p>

<p rend="bodytext">Tattha ādito tisso gāthā attano dhītu bhikkhūsu sammutiṃ anicchantena vuttā. Tattha <hi rend="bold">samaṇāti bhoti supī</hi>ti bhoti tvaṃ supanakālepi <pb ed="P" n="0.0217" /> ‘‘samaṇā samaṇā’’ti kittentī samaṇapaṭibaddhaṃyeva kathaṃ kathentī supasi. <hi rend="bold">Samaṇāti pabujjhasī</hi>ti supanato uṭṭhahantīpi ‘‘samaṇā’’iccevaṃ vatvā pabujjhasi niddāya vuṭṭhāsi. <hi rend="bold">Samaṇāneva kittesī</hi>ti sabbakālampi samaṇe eva samaṇānameva vā guṇe kittesi abhitthavasi. <hi rend="bold">Samaṇī nūna bhavissasī</hi>ti gihirūpena ṭhitāpi cittena samaṇī eva maññe bhavissasi. Atha vā <hi rend="bold">samaṇī nūna bhavissasī</hi>ti idāni gihirūpena ṭhitāpi na cireneva samaṇī eva maññe bhavissasi samaṇesu eva ninnapoṇabhāvato.</p>

<p rend="bodytext"><hi rend="bold">Pavecchasī</hi>ti desi. <hi rend="bold">Rohinī dāni pucchāmī</hi>ti, amma rohini, taṃ ahaṃ idāni pucchāmīti brāhmaṇo attano dhītaraṃ pucchanto āha. <hi rend="bold">Kena te samaṇā piyā</hi>ti, amma rohini, tvaṃ sayantīpi pabujjhantīpi aññadāpi samaṇānameva guṇe kittayasi, kena nāma kāraṇena tuyhaṃ samaṇā piyāyitabbā jātāti attho.</p>

<p rend="bodytext">Idāni brāhmaṇo samaṇesu dosaṃ dhītu ācikkhanto <hi rend="bold">‘‘akammakāmā’’</hi>ti gāthamāha. Tattha <hi rend="bold">akammakāmā</hi>ti na kammakāmā, attano paresañca atthāvahaṃ kiñci kammaṃ na kātukāmā. <hi rend="bold">Alasā</hi>ti kusītā. <hi rend="bold">Paradattūpajīvino</hi>ti parehi dinneneva upajīvanasīlā. <hi rend="bold">Āsaṃsukā</hi>ti tato eva ghāsacchādanādīnaṃ āsīsanakā. <hi rend="bold">Sādukāmā</hi>ti sāduṃ madhurameva āhāraṃ icchanakā. Sabbametaṃ brāhmaṇo samaṇānaṃ guṇe ajānanto attanāva parikappitaṃ dosamāha.</p>

<p rend="bodytext">Taṃ <pb ed="M" n="0.0226" /> sutvā rohinī ‘‘laddho dāni me okāso ayyānaṃ guṇe kathetu’’nti tuṭṭhamānasā bhikkhūnaṃ guṇe kittetukāmā paṭhamaṃ tāva tesaṃ kittane somanassaṃ pavedentī <hi rend="bold">‘‘cīrassaṃ vata maṃ, tātā’’</hi>ti gāthamāha. Tattha <hi rend="bold">cirassaṃ vatā</hi>ti cirena vata. <hi rend="bold">Tātā</hi>ti pitaraṃ ālapati. <hi rend="bold">Samaṇāna</hi>nti samaṇe samaṇānaṃ vā mayhaṃ piyāyitabbaṃ paripucchasi. <hi rend="bold">Tesa</hi>nti samaṇānaṃ. <hi rend="bold">Paññāsīlaparakkama</hi>nti <pb ed="P" n="0.0218" /> paññañca sīlañca ussāhañca.</p>

<p rend="bodytext"><hi rend="bold">Kittayissāmī</hi>ti <pb ed="V" n="0.0243" /> kathayissāmi. Paṭijānetvā te kittentī ‘‘akammakāmā alasā’’ti tena vuttaṃ dosaṃ tāva nibbeṭhetvā tappaṭipakkhabhūtaṃ guṇaṃ dassetuṃ <hi rend="bold">‘‘kammakāmā’’</hi>tiādimāha. Tattha <hi rend="bold">kammakāmā</hi>ti vattapaṭivattādibhedaṃ kammaṃ samaṇakiccaṃ paripūraṇavasena kāmenti icchantīti kammakāmā. Tattha yuttappayuttā hutvā uṭṭhāya samuṭṭhāya vāyamanato na alasāti <hi rend="bold">analasā</hi>. Taṃ pana kammaṃ seṭṭhaṃ uttamaṃ nibbānāvahameva karontīti <hi rend="bold">kammaseṭṭhassa kārakā</hi>. Karontā pana taṃ paṭipattiyā anavajjabhāvato <hi rend="bold">rāgaṃ dosaṃ pajahanti,</hi> yathā rāgadosā pahīyanti, evaṃ samaṇā kammaṃ karonti. <hi rend="bold">Tena me samaṇā piyā</hi>ti tena yathāvuttena sammāpaṭipajjanena mayhaṃ samaṇā piyāyitabbāti attho.</p>

<p rend="bodytext"><hi rend="bold">Tīṇi pāpassa mūlānī</hi>ti lobhadosamohasaṅkhātāni akusalassa tīṇi mūlāni. <hi rend="bold">Dhunantī</hi>ti nigghātenti, pajahantīti attho. <hi rend="bold">Sucikārino</hi>ti anavajjakammakārino. <hi rend="bold">Sabbaṃ pāpaṃ pahīnesa</hi>nti aggamaggādhigamena esaṃ sabbampi pāpaṃ pahīnaṃ.</p>

<p rend="bodytext">Evaṃ ‘‘samaṇā sucikārino’’ti saṅkhepato vuttamatthaṃ vibhajitvā dassetuṃ <hi rend="bold">‘‘kāyakamma’’</hi>nti gāthamāha. Taṃ suviññeyyameva.</p>

<p rend="bodytext"><hi rend="bold">Vimalā saṅkhamuttāvā</hi>ti sudhotasaṅkhā viya muttā viya ca vigatamalā rāgādimalarahitā. <hi rend="bold">Suddhā santarabāhirā</hi>ti santarañca bāhirañca santarabāhiraṃ. Tato santarabāhirato suddhā, suddhāsayapayogāti attho. <hi rend="bold">Puṇṇā sukkāna dhammāna</hi>nti ekantasukkehi anavajjadhammehi paripuṇṇā, asekhehi sīlakkhandhādīhi samannāgatāti attho.</p>

<p rend="bodytext">Suttageyyādibahuṃ <pb ed="M" n="0.0227" /> sutaṃ etesaṃ, sutena vā uppannāti <hi rend="bold">bahussutā,</hi> pariyattibāhusaccena paṭivedhabāhusaccena ca samannāgatāti attho. Tameva duvidhampi dhammaṃ dhārentīti <hi rend="bold">dhammadharā</hi>. Sattānaṃ ācārasamācārasikkhāpadena arīyantīti <hi rend="bold">ariyā</hi>. Dhammena ñāyena jīvantīti <hi rend="bold">dhammajīvino. Atthaṃ dhammañca desentī</hi>ti <pb ed="P" n="0.0219" /> bhāsitatthañca desanādhammañca kathenti pakāsenti. Atha vā atthato anapetaṃ dhammato anapetañca desenti ācikkhanti.</p>

<p rend="bodytext"><hi rend="bold">Ekaggacittā</hi>ti samāhitacittā. <hi rend="bold">Satimanto</hi>ti upaṭṭhitasatino.</p>

<p rend="bodytext"><hi rend="bold">Dūraṅgamā</hi>ti <pb ed="V" n="0.0244" /> araññagatā, manussūpacāraṃ muñcitvā dūraṃ gacchantā, iddhānubhāvena vā yathārucitaṃ dūraṃ ṭhānaṃ gacchantīti dūraṅgamā. Mantā vuccati paññā, tāya bhaṇanasīlatāya <hi rend="bold">mantabhāṇī</hi>. Na uddhatāti <hi rend="bold">anuddhatā,</hi> uddhaccarahitā vūpasantacittā. <hi rend="bold">Dukkhassantaṃ pajānantī</hi>ti vaṭṭadukkhassa pariyantabhūtaṃ nibbānaṃ paṭivijjhanti.</p>

<p rend="bodytext"><hi rend="bold">Na vilokenti kiñcana</hi>nti yato gāmato pakkamanti, tasmiṃ gāme kañci sattaṃ vā saṅkhāraṃ vā apekkhāvasena na olokenti, atha kho pana anapekkhāva gacchanti pakkamanti.</p>

<p rend="bodytext"><hi rend="bold">Na te saṃ koṭṭhe opentī</hi>ti te samaṇā saṃ attano santakaṃ sāpateyyaṃ koṭṭhe na openti na paṭisāmetvā ṭhapenti tādisassa pariggahassa abhāvato. <hi rend="bold">Kumbhi</hi>nti kumbhiyaṃ. <hi rend="bold">Khaḷopiya</hi>nti pacchiyaṃ. <hi rend="bold">Pariniṭṭhitamesānā</hi>ti parakulesu paresaṃ atthāya siddhameva ghāsaṃ pariyesantā.</p>

<p rend="bodytext"><hi rend="bold">Hirañña</hi>nti kahāpaṇaṃ. <hi rend="bold">Rūpiya</hi>nti rajataṃ. <hi rend="bold">Paccuppannena yāpentī</hi>ti atītaṃ ananusocantā anāgatañca apaccāsīsantā paccuppannena yāpenti attabhāvaṃ pavattenti.</p>

<p rend="bodytext"><hi rend="bold">Aññamaññaṃ pihayantī</hi>ti aññamaññasmiṃ mettiṃ karonti. ‘‘Pihāyanti’’pi pāṭho, so eva attho.</p>

<p rend="bodytext">Evaṃ so brāhmaṇo dhītuyā santike bhikkhūnaṃ guṇe sutvā pasannamānaso dhītaraṃ pasaṃsanto <hi rend="bold">‘‘atthāya vatā’’</hi>tiādimāha.</p>

<p rend="bodytext"><hi rend="bold">Amhampī</hi>ti amhākampi. <hi rend="bold">Dakkhiṇa</hi>nti deyyadhammaṃ.</p>

<p rend="bodytext"><hi rend="bold">Etthā</hi>ti <pb ed="M" n="0.0228" /> etesu samaṇesu. <hi rend="bold">Yañño</hi>ti dānadhammo. <hi rend="bold">Vipulo</hi>ti vipulaphalo. Sesaṃ vuttanayameva.</p>

<p rend="bodytext">Evaṃ brāhmaṇo saraṇesu sīlesu ca patiṭṭhito aparabhāge sañjātasaṃvego pabbajitvā vipassanaṃ <pb ed="V" n="0.0245" /> vaḍḍhetvā arahatte <pb ed="P" n="0.0220" /> patiṭṭhāya attano paṭipattiṃ paccavekkhitvā udānento <hi rend="bold">‘‘brahmabandhū’’</hi>ti gāthamāha. Tassattho heṭṭhā vuttoyeva.</p>

<p rend="centre">Rohinītherīgāthāvaṇṇanā niṭṭhitā.</p>

<p rend="subhead">3. Cāpātherīgāthāvaṇṇanā</p>

<p rend="bodytext"><hi rend="bold">Laṭṭhihattho pure āsī</hi>tiādikā cāpāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī, anukkamena upacitakusalamūlā sambhatavimokkhasambhārā hutvā imasmiṃ buddhuppāde vaṅgahārajanapade aññatarasmiṃ migaluddakagāme jeṭṭhakamigaluddakassa dhītā hutvā nibbatti, <hi rend="bold">cāpā</hi>tissā nāmaṃ ahosi. Tena ca samayena upako ājīvako bodhimaṇḍato dhammacakkaṃ pavattetuṃ bārāṇasiṃ uddissa gacchantena satthārā samāgato ‘‘vippasannāni kho te, āvuso, indriyāni, parisuddho chavivaṇṇo pariyodāto, kaṃsi tvaṃ, āvuso, uddissa pabbajito, ko vā te satthā, kassa vā tvaṃ dhammaṃ rocesī’’ti (mahāva. 11; ma. ni. 1.285) pucchitvā –</p>

<p rend="gatha1">‘‘Sabbābhibhū sabbavidūhamasmi, sabbesu dhammesu anūpalitto;</p>

<p rend="gathalast">Sabbañjaho taṇhākkhaye vimutto, sayaṃ abhiññāya kamuddiseyyaṃ. (dha. pa. 353; mahāva. 11; kathā. 405; ma. ni. 1.285);</p>

<p rend="gatha1">‘‘Na me ācariyo atthi, sadiso me na vijjati;</p>

<p rend="gathalast">Sadevakasmiṃ lokasmiṃ, natthi me paṭipuggalo.</p>

<p rend="gatha1">‘‘Ahañhi <pb ed="M" n="0.0229" /> arahā loke, ahaṃ satthā anuttaro;</p>

<p rend="gathalast">Ekomhi sammāsambuddho, sītibhūtomhi nibbuto.</p>

<p rend="gatha1">‘‘Dhammacakkaṃ pavattetuṃ, gacchāmi kāsinaṃ puraṃ;</p>

<p rend="gathalast">Andhībhūtasmiṃ lokasmiṃ, āhañchaṃ amatadundubhi’’nti. (mahāva. 11; kathā. 405; ma. ni. 1.285) –</p>

<p rend="unindented">Satthārā <pb ed="V" n="0.0246" /> attano sabbaññubuddhabhāve dhammacakkapavattane ca pavedite pasannacitto so ‘‘hupeyyapāvuso, arahasi anantajino’’ti (mahāva. 11; ma. ni. 1.285) vatvā ummaggaṃ gahetvā pakkanto vaṅgahārajanapadaṃ <pb ed="P" n="0.0221" /> agamāsi. So tattha ekaṃ migaluddakagāmakaṃ upanissāya vāsaṃ kappesi. Taṃ tattha jeṭṭhakamigaluddako upaṭṭhāsi. So ekadivasaṃ dūraṃ migavaṃ gacchanto ‘‘mayhaṃ arahante mā pamajjī’’ti attano dhītaraṃ cāpaṃ āṇāpetvā agamāsi saddhiṃ puttabhātukehi. Sā cassa dhītā abhirūpā hoti dassanīyā.</p>

<p rend="bodytext">Atha kho upako ājīvako bhikkhācāravelāyaṃ migaluddakassa gharaṃ gato parivisituṃ upagataṃ cāpaṃ disvā rāgena abhibhūto bhuñjitumpi asakkonto bhājanena bhattaṃ ādāya vasanaṭṭhānaṃ gantvā bhattaṃ ekamante nikkhipitvā ‘‘sace cāpaṃ labhissāmi, jīvāmi, no ce, marissāmī’’ti nirāhāro nipajji. Sattame divase migaluddako āgantvā dhītaraṃ pucchi – ‘‘kiṃ mayhaṃ arahante na pamajjī’’ti? Sā ‘‘ekadivasameva āgantvā puna nāgatapubbo’’ti āha. Migaluddako ca tāvadevassa vasanaṭṭhānaṃ gantvā ‘‘kiṃ, bhante, aphāsuka’’nti pāde parimajjanto pucchi. Upako nitthunanto parivattatiyeva. So ‘‘vadatha, bhante, yaṃ mayā sakkā kātuṃ, sabbaṃ taṃ karissāmī’’ti āha. Upako ekena pariyāyena attano ajjhāsayaṃ ārocesi. ‘‘Itaro jānāsi pana, bhante, kiñci sippa’’nti. ‘‘Na jānāmī’’ti. ‘‘Na, bhante, kiñci sippaṃ ajānantena sakkā gharaṃ āvasitu’’nti. So āha – ‘‘nāhaṃ kiñci sippaṃ jānāmi, apica tumhākaṃ maṃsahārako bhavissāmi, maṃsañca vikkiṇissāmī’’ti. Māgaviko ‘‘amhākampi etadeva ruccatī’’ti uttarasāṭakaṃ datvā attano sahāyakassa gehe katipāhaṃ vasāpetvā tādise divase gharaṃ ānetvā dhītaraṃ adāsi.</p>

<p rend="bodytext">Atha <pb ed="M" n="0.0230" /> kāle gacchante tesaṃ saṃvāsamanvāya putto nibbatti, <hi rend="bold">subhaddo</hi>tissa nāmaṃ akaṃsu. Cāpā tassa rodanakāle ‘‘upakassa putta, ājīvakassa putta, maṃsahārakassa putta, mā rodi mā rodī’’tiādinā puttatosanagītena upakaṃ uppaṇḍesi. So ‘‘mā tvaṃ cāpe maṃ ‘anātho’ti maññi, atthi me sahāyo anantajino nāma, tassāhaṃ santikaṃ gamissāmī’’ti āha. Cāpā ‘‘evamayaṃ aṭṭīyatī’’ti ñatvā punappunaṃ tathā kathesiyeva. So ekadivasaṃ tāya tathā vutto kujjhitvā gantumāraddho. Tāya taṃ taṃ vatvā anunīyamānopi saññattiṃ anāgacchanto pacchimadisābhimukho pakkāmi.</p>

<p rend="bodytext">Bhagavā <pb ed="V" n="0.0247" /><pb ed="P" n="0.0222" /> ca tena samayena sāvatthiyaṃ jetavane viharanto bhikkhūnaṃ ācikkhi – ‘‘yo, bhikkhave, ajja ‘kuhiṃ anantajino’ti idhāgantvā pucchati, taṃ mama santikaṃ pesethā’’ti. Upakopi ‘‘kuhiṃ anantajino vasatī’’ti tattha tattha pucchanto anupubbena sāvatthiṃ gantvā vihāraṃ pavisitvā vihāramajjhe ṭhatvā ‘‘kuhiṃ anantajino’’ti pucchi. Taṃ bhikkhū bhagavato santikaṃ nayiṃsu. So bhagavantaṃ disvā ‘‘jānātha maṃ bhagavā’’ti āha. ‘‘Āma, jānāmi, kuhiṃ pana tvaṃ ettakaṃ kālaṃ vasī’’ti? ‘‘Vaṅgahārajanapade, bhante’’ti. ‘‘Upaka, idāni mahallako jāto pabbajituṃ sakkhissasī’’ti? ‘‘Pabbajissāmi, bhante’’ti. Satthā aññataraṃ bhikkhuṃ āṇāpesi – ‘‘ehi tvaṃ, bhikkhu, imaṃ pabbājehī’’ti. So taṃ pabbājesi. So pabbajito satthu santike kammaṭṭhānaṃ gahetvā bhāvanaṃ anuyuñjanto na cirasseva anāgāmiphale patiṭṭhāya kālaṃ katvā avihesu nibbatto, nibbattakkhaṇeyeva arahattaṃ pāpuṇi. Avihesu nibbattamattā satta janā arahattaṃ pattā, tesaṃ ayaṃ aññataro. Vuttañhetaṃ –</p>

<p rend="gatha1">‘‘Avihaṃ upapannāse, vimuttā satta bhikkhavo;</p>

<p rend="gathalast">Rāgadosaparikkhīṇā, tiṇṇā loke visattikaṃ.</p>

<p rend="gatha1">‘‘Upakopalagaṇḍo ca, pakkusāti ca te tayo;</p>

<p rend="gatha2">Bhaddiyo khaṇḍadevo ca, bāhuraggi ca siṅgiyo;</p>

<p rend="gathalast">Te hitvā mānusaṃ dehaṃ, dibbayogaṃ upaccagu’’nti. (saṃ. ni. 1.105);</p>

<p rend="bodytext">Upake <pb ed="M" n="0.0231" /> pana pakkante nibbindahadayā cāpā dārakaṃ ayyakassa niyyādetvā pubbe upakena gatamaggaṃ gacchantī sāvatthiṃ gantvā bhikkhunīnaṃ santike pabbajitvā vipassanāya kammaṃ karontī maggapaṭipāṭiyā arahatte patiṭṭhitā, attano paṭipattiṃ paccavekkhitvā pubbe upakena attanā ca kathitagāthāyo udānavasena ekajjhaṃ katvā –</p>

<p rend="hangnum" n="292"><hi rend="paranum">292</hi><hi rend="dot">.</hi></p>

<p rend="gatha1"> ‘‘Laṭṭhihattho <pb ed="P" n="0.0223" /> pure āsi, so dāni migaluddako;</p>

<p rend="gathalast">Āsāya palipā ghorā, nāsakkhi pārametave.</p>

<p rend="hangnum" n="293"><hi rend="paranum">293</hi><hi rend="dot">.</hi></p>

<p rend="gatha1"> ‘‘Sumattaṃ <pb ed="V" n="0.0248" /> maṃ maññamānā, cāpi puttamatosayi;</p>

<p rend="gathalast">Cāpāya bandhanaṃ chetvā, pabbajissaṃ punopahaṃ.</p>

<p rend="hangnum" n="294"><hi rend="paranum">294</hi><hi rend="dot">.</hi></p>

<p rend="gatha1"> ‘‘Mā me kujjhi mahāvīra, mā me kujjhi mahāmuni;</p>

<p rend="gathalast">Na hi kodhaparetassa, suddhi atthi kuto tapo.</p>

<p rend="hangnum" n="295"><hi rend="paranum">295</hi><hi rend="dot">.</hi></p>

<p rend="gatha1"> ‘‘Pakkamissañca nāḷāto, kodha nāḷāya vacchati;</p>

<p rend="gathalast">Bandhantī itthirūpena, samaṇe dhammajīvino.</p>

<p rend="hangnum" n="296"><hi rend="paranum">296</hi><hi rend="dot">.</hi></p>

<p rend="gatha1"> ‘‘Ehi kāḷa nivattassu, bhuñja kāme yathā pure;</p>

<p rend="gathalast">Ahañca te vasīkatā, ye ca me santi ñātakā.</p>

<p rend="hangnum" n="297"><hi rend="paranum">297</hi><hi rend="dot">.</hi></p>

<p rend="gatha1"> ‘‘Etto cāpe catubbhāgaṃ, yathā bhāsasi tvañca me;</p>

<p rend="gathalast">Tayi rattassa posassa, uḷāraṃ vata taṃ siyā.</p>

<p rend="hangnum" n="298"><hi rend="paranum">298</hi><hi rend="dot">.</hi></p>

<p rend="gatha1"> ‘‘Kāḷaṅginiṃva takkāriṃ, pupphitaṃ girimuddhani;</p>

<p rend="gathalast">Phullaṃ dālimalaṭṭhiṃva, antodīpeva pāṭaliṃ.</p>

<p rend="hangnum" n="299"><hi rend="paranum">299</hi><hi rend="dot">.</hi></p>

<p rend="gatha1"> ‘‘Haricandanalittaṅgiṃ, kāsikuttamadhāriniṃ;</p>

<p rend="gathalast">Taṃ maṃ rūpavatiṃ santiṃ, kassa ohāyaṃ gacchasi.</p>

<p rend="hangnum" n="300"><hi rend="paranum">300</hi><hi rend="dot">.</hi></p>

<p rend="gatha1"> ‘‘Sākuntikova sakuṇiṃ, yathā bandhitumicchati;</p>

<p rend="gathalast">Āharimena rūpena, na maṃ tvaṃ bādhayissasi.</p>

<p rend="hangnum" n="301"><hi rend="paranum">301</hi><hi rend="dot">.</hi></p>

<p rend="gatha1"> ‘‘Imañca me puttaphalaṃ, kāḷa uppāditaṃ tayā;</p>

<p rend="gathalast">Taṃ maṃ puttavatiṃ santiṃ, kassa ohāya gacchasi.</p>

<p rend="hangnum" n="302"><hi rend="paranum">302</hi><hi rend="dot">.</hi></p>

<p rend="gatha1"> ‘‘Jahanti <pb ed="M" n="0.0232" /> putte sappaññā, tato ñātī tato dhanaṃ;</p>

<p rend="gathalast">Pabbajanti mahāvīrā, nāgo chetvāva bandhanaṃ.</p>

<p rend="hangnum" n="303"><hi rend="paranum">303</hi><hi rend="dot">.</hi></p>

<p rend="gatha1"> ‘‘Idāni te imaṃ puttaṃ, daṇḍena churikāya vā;</p>

<p rend="gathalast">Bhūmiyaṃ vā nisumbhissaṃ, puttasokā na gacchasi.</p>

<p rend="hangnum" n="304"><hi rend="paranum">304</hi><hi rend="dot">.</hi></p>

<p rend="gatha1"> ‘‘Sace <pb ed="V" n="0.0249" /> puttaṃ siṅgālānaṃ, kukkurānaṃ padāhisi;</p>

<p rend="gathalast">Na maṃ puttakatte jammi, punarāvattayissasi.</p>

<p rend="hangnum" n="305"><hi rend="paranum">305</hi><hi rend="dot">.</hi></p>

<p rend="gatha1"> ‘‘Handa kho <pb ed="P" n="0.0224" /> dāni bhaddante, kuhiṃ kāḷa gamissasi;</p>

<p rend="gathalast">Katamaṃ gāmanigamaṃ, nagaraṃ rājadhāniyo.</p>

<p rend="hangnum" n="306"><hi rend="paranum">306</hi><hi rend="dot">.</hi></p>

<p rend="gatha1"> ‘‘Ahumha pubbe gaṇino, assamaṇā samaṇamānino;</p>

<p rend="gathalast">Gāmena gāmaṃ vicarimha, nagare rājadhāniyo.</p>

<p rend="hangnum" n="307"><hi rend="paranum">307</hi><hi rend="dot">.</hi></p>

<p rend="gatha1"> ‘‘Eso hi bhagavā buddho, nadiṃ nerañjaraṃ pati;</p>

<p rend="gatha2">Sabbadukkhappahānāya, dhammaṃ deseti pāṇinaṃ;</p>

<p rend="gathalast">Tassāhaṃ santikaṃ gacchaṃ, so me satthā bhavissati.</p>

<p rend="hangnum" n="308"><hi rend="paranum">308</hi><hi rend="dot">.</hi></p>

<p rend="gatha1"> ‘‘Vandanaṃ dāni me vajjāsi, lokanāthaṃ anuttaraṃ;</p>

<p rend="gathalast">Padakkhiṇañca katvāna, ādiseyyāsi dakkhiṇaṃ.</p>

<p rend="hangnum" n="309"><hi rend="paranum">309</hi><hi rend="dot">.</hi></p>

<p rend="gatha1"> ‘‘Etaṃ kho labbhamamhehi, yathā bhāsasi tvañca me;</p>

<p rend="gatha2">Vandanaṃ dāni te vajjaṃ, lokanāthaṃ anuttaraṃ;</p>

<p rend="gathalast">Padakkhiṇañca katvāna, ādisissāmi dakkhiṇaṃ.</p>

<p rend="hangnum" n="310"><hi rend="paranum">310</hi><hi rend="dot">.</hi></p>

<p rend="gatha1"> ‘‘Tato ca kāḷo pakkāmi, nadiṃ nerañjaraṃ pati;</p>

<p rend="gathalast">So addasāsi sambuddhaṃ, desentaṃ amataṃ padaṃ.</p>

<p rend="hangnum" n="311"><hi rend="paranum">311</hi><hi rend="dot">.</hi></p>

<p rend="gatha1"> ‘‘Dukkhaṃ dukkhasamuppādaṃ, dukkhassa ca atikkamaṃ;</p>

<p rend="gathalast">Ariyaṃ caṭṭhaṅgikaṃ maggaṃ, dukkhūpasamagāminaṃ.</p>

<p rend="hangnum" n="312"><hi rend="paranum">312</hi><hi rend="dot">.</hi></p>

<p rend="gatha1"> ‘‘Tassa pādāni vanditvā, katvāna naṃ padakkhiṇaṃ;</p>

<p rend="gatha2">Cāpāya ādisitvāna, pabbajiṃ anagāriyaṃ;</p>

<p rend="gathalast">Tisso vijjā anuppattā, kataṃ buddhassa sāsana’’nti. –</p>

<p rend="unindented">Imā <pb ed="V" n="0.0250" /> gāthā abhāsi.</p>

<p rend="bodytext">Tattha <pb ed="M" n="0.0233" /><hi rend="bold">laṭṭhihattho</hi>ti daṇḍahattho. <hi rend="bold">Pure</hi>ti pubbe paribbājakakāle caṇḍagoṇakukkurādīnaṃ pariharaṇatthaṃ daṇḍaṃ hatthena gahetvā vicaraṇako ahosi. <hi rend="bold">So dāni migaluddako</hi>ti so idāni migaluddehi saddhiṃ sambhogasaṃvāsehi migaluddo māgaviko jāto. <hi rend="bold">Āsāyā</hi>ti taṇhāya. ‘‘Āsayā’’tipi pāṭho, ajjhāsayahetūti attho. <hi rend="bold">Palipā</hi>ti kāmapaṅkato diṭṭhipaṅkato ca. <hi rend="bold">Ghorā</hi>ti aviditavipulānatthāvahattā dāruṇato ghorā. <hi rend="bold">Nāsakkhi pārametave</hi>ti tasseva palipassa pārabhūtaṃ nibbānaṃ etuṃ gantuṃ na asakkhi, na <pb ed="P" n="0.0225" /> abhisambhunīti attānameva sandhāya upako vadati.</p>

<p rend="bodytext"><hi rend="bold">Sumattaṃ maṃ maññamānā</hi>ti attani suṭṭhu mattaṃ madappattaṃ kāmagedhavasena laggaṃ pamattaṃ vā katvā maṃ sallakkhantī. <hi rend="bold">Cāpā puttamatosayī</hi>ti migaluddassa dhītā cāpā ‘‘ājīvakassa puttā’’tiādinā maṃ ghaṭṭentī puttaṃ tosesi keḷāyasi. ‘‘Supati maṃ maññamānā’’ti ca paṭhanti, supatīti maṃ maññamānāti attho. <hi rend="bold">Cāpāya bandhanaṃ chetvā</hi>ti cāpāya tayi uppannaṃ kilesabandhanaṃ chinditvā. <hi rend="bold">Pabbajissaṃ punopaha</hi>nti puna dutiyavārampi ahaṃ pabbajissāmi.</p>

<p rend="bodytext">Idāni tassā ‘‘mayhaṃ attho natthī’’ti vadati, taṃ sutvā cāpā khamāpentī <hi rend="bold">‘‘mā me kujjhī’’</hi>ti gāthamāha. Tattha <hi rend="bold">mā me kujjhī</hi>ti keḷikaraṇamattena mā mayhaṃ kujjhi. <hi rend="bold">Mahāvīra, mahāmunī</hi>ti upakaṃ ālapati. Tañhi sā pubbepi pabbajito, idānipi pabbajitukāmoti katvā khantiñca paccāsīsantī ‘‘mahāmunī’’ti āha. Tenevāha – <hi rend="bold">‘‘na hi kodhaparetassa, suddhi atthi kuto tapo’’</hi>ti, tvaṃ ettakampi asahanto kathaṃ cittaṃ damessasi, kathaṃ vā tapaṃ carissasīti adhippāyo.</p>

<p rend="bodytext">Atha nāḷaṃ gantvā jīvitukāmosīti cāpāya vutto āha – <hi rend="bold">‘‘pakkamissañca nāḷāto, kodha nāḷāya vacchatī’’</hi>ti ko idha nāḷāya vasissati, nāḷātova ahaṃ pakkamissāmeva. So hi tassa jātagāmo, tato nikkhamitvā pabbaji. So ca magadharaṭṭhe bodhimaṇḍassa āsannapadese, taṃ sandhāya vuttaṃ. <hi rend="bold">Bandhantī itthirūpena, samaṇe dhammajīvino</hi>ti cāpe tvaṃ dhammena jīvante dhammike pabbajite attano itthirūpena itthikuttākappehi bandhantī tiṭṭhasi. Yenāhaṃ idāni ediso jāto, tasmā taṃ pariccajāmīti adhippāyo.</p>

<p rend="bodytext">Evaṃ <pb ed="M" n="0.0234" /><pb ed="V" n="0.0251" /><pb ed="P" n="0.0226" /> vutte cāpā taṃ nivattetukāmā <hi rend="bold">‘‘ehi, kāḷā’’</hi>ti gāthamāha. Tassattho – kāḷavaṇṇatāya, <hi rend="bold">kāḷa,</hi> upaka, ehi <hi rend="bold">nivattassu</hi> mā pakkami, pubbe viya kāme paribhuñja, ahañca ye ca me santi ñātakā, te sabbeva tuyhaṃ mā pakkamitukāmatāya <hi rend="bold">vasīkatā</hi> vasavattino katāti.</p>

<p rend="bodytext">Taṃ sutvā upako <hi rend="bold">‘‘etto cāpe’’</hi>ti gāthamāha. Tattha <hi rend="bold">cāpe</hi>ti cāpe. Cāpasadisaaṅgalaṭṭhitāya hi sā, cāpāti nāmaṃ labhi, tasmā, cāpāti vuccati. Tvaṃ cāpe, yathā bhāsasi, idāni yādisaṃ kathesi, ito <hi rend="bold">catubbhāga</hi>meva piyasamudācāraṃ kareyyāsi. Tayi <hi rend="bold">rattassa</hi> rāgābhibhūtassa purisassa uḷāraṃ vata taṃ siyā, ahaṃ panetarahi tayi kāmesu ca viratto, tasmā cāpāya vacane na tiṭṭhāmīti adhippāyo.</p>

<p rend="bodytext">Puna, cāpā, attani tassa āsattiṃ uppādetukāmā <hi rend="bold">‘‘kāḷaṅgini’’</hi>nti āha. Tattha, <hi rend="bold">kāḷā</hi>ti tassālapanaṃ. <hi rend="bold">Aṅgini</hi>nti aṅgalaṭṭhisampannaṃ. <hi rend="bold">Ivā</hi>ti upamāya nipāto. <hi rend="bold">Takkāriṃ pupphitaṃ girimuddhanī</hi>ti pabbatamuddhani ṭhitaṃ supupphitadālimalaṭṭhiṃ viya. ‘‘Ukkāgāri’’nti ca keci paṭhanti, aṅgatthilaṭṭhiṃ viyāti attho. Girimuddhanīti ca idaṃ kenaci anupahatasobhatādassanatthaṃ vuttaṃ. Keci ‘‘kāliṅgini’’nti pāṭhaṃ vatvā tassa kumbhaṇḍalatāsadisanti atthaṃ vadanti. <hi rend="bold">Phullaṃ dālimalaṭṭhiṃvā</hi>ti pupphitaṃ bījapūralataṃ viya. <hi rend="bold">Antodīpeva pāṭali</hi>nti dīpakabbhantare pupphitapāṭalirukkhaṃ viya, dīpaggahaṇañcettha sobhāpāṭihāriyadassanatthameva.</p>

<p rend="bodytext"><hi rend="bold">Haricandanalittaṅgi</hi>nti lohitacandanena anulittasabbaṅgiṃ. <hi rend="bold">Kāsikuttamadhārini</hi>nti uttamakāsikavatthadharaṃ. <hi rend="bold">Taṃ ma</hi>nti tādisaṃ maṃ. <hi rend="bold">Rūpavatiṃ santi</hi>nti rūpasampannaṃ samānaṃ. <hi rend="bold">Kassa</hi><pb ed="P" n="0.0227" /><hi rend="bold">ohāya gacchasī</hi>ti kassa nāma sattassa, kassa vā hetuno, kena kāraṇena, ohāya pahāya pariccajitvā gacchasi.</p>

<p rend="bodytext">Ito parampi tesaṃ vacanapaṭivacanagāthāva ṭhapetvā pariyosāne tisso gāthā. Tattha <hi rend="bold">sākuntikovā</hi>ti sakuṇaluddo viya. <hi rend="bold">Āharimena rūpenā</hi>ti kesamaṇḍanādinā sarīrajagganena ceva vatthābharaṇādinā <pb ed="M" n="0.0235" /> ca abhisaṅkhārikena rūpena vaṇṇena kittimena cāturiyenāti attho. <hi rend="bold">Na maṃ tvaṃ bādhayissasī</hi>ti pubbe viya idāni maṃ tvaṃ na bādhituṃ sakkhissasi.</p>

<p rend="bodytext"><hi rend="bold">Puttaphala</hi>nti <pb ed="V" n="0.0252" /> puttasaṅkhātaṃ phalaṃ puttapasavo.</p>

<p rend="bodytext"><hi rend="bold">Sappaññā</hi>ti paññavanto, saṃsāre ādīnavavibhāviniyā paññāya samannāgatāti adhippāyo. Te hi appaṃ vā mahantaṃ vā ñātiparivaṭṭaṃ bhogakkhandhaṃ vā pahāya pabbajanti. Tenāha – <hi rend="bold">‘‘pabbajanti mahāvīrā, nāgo chetvāva bandhana’’</hi>nti, ayabandhanaṃ viya hatthināgo gihibandhanaṃ chinditvā mahāvīriyāva pabbajanti, na nihīnavīriyāti attho.</p>

<p rend="bodytext"><hi rend="bold">Daṇḍenā</hi>ti yena kenaci daṇḍena. <hi rend="bold">Churikāyā</hi>ti khurena. <hi rend="bold">Bhūmiyaṃ vā nisumbhissa</hi>nti pathaviyaṃ pātetvā pothanavijjhanādinā vibādhissāmi. <hi rend="bold">Puttasokā na gacchasī</hi>ti puttasokanimittaṃ na gacchissasi.</p>

<p rend="bodytext"><hi rend="bold">Padāhisī</hi>ti dassasi. <hi rend="bold">Puttakatte</hi>ti puttakāraṇā. <hi rend="bold">Jammī</hi>ti tassā ālapanaṃ, lāmaketi attho.</p>

<p rend="bodytext">Idāni tassa gamanaṃ anujānitvā gamanaṭṭhānaṃ jānituṃ <hi rend="bold">‘‘handa kho’’</hi>ti gāthamāha.</p>

<p rend="bodytext">Itaro pubbe ahaṃ aniyyānikaṃ sāsanaṃ paggayha aṭṭhāsiṃ, idāni pana niyyānike anantajinassa sāsane ṭhātukāmo, tasmā tassa santikaṃ gamissāmīti dassento <hi rend="bold">‘‘ahumhā’’</hi>tiādimāha. Tattha <hi rend="bold">gaṇino</hi>ti gaṇadharā. <hi rend="bold">Assamaṇā</hi>ti na samitapāpā. <hi rend="bold">Samaṇamānino</hi>ti samitapāpāti evaṃ saññino. <hi rend="bold">Vicarimhā</hi>ti pūraṇādīsu attānaṃ pakkhipitvā vadati.</p>

<p rend="bodytext"><hi rend="bold">Nerañjaraṃ</hi><pb ed="P" n="0.0228" /><hi rend="bold">patī</hi>ti nerañjarāya nadiyā samīpe tassā tīre. <hi rend="bold">Buddho</hi>ti abhisambodhiṃ patto, abhisambodhiṃ patvā dhammaṃ desento sabbakālaṃ bhagavā tattheva vasīti adhippāyena vadati.</p>

<p rend="bodytext"><hi rend="bold">Vandanaṃ dāni me vajjāsī</hi>ti mama vandanaṃ vadeyyāsi, mama vacanena lokanāthaṃ anuttaraṃ vadeyyāsīti attho. <hi rend="bold">Padakkhiṇañca katvāna, ādiseyyāsi dakkhiṇa</hi>nti buddhaṃ bhagavantaṃ tikkhattuṃ padakkhiṇaṃ katvāpi catūsu ṭhānesu <pb ed="M" n="0.0236" /> vanditvā, tato puññato mayhaṃ pattidānaṃ dento padakkhiṇaṃ ādiseyyāsi buddhaguṇānaṃ sutapubbattā hetusampannatāya ca evaṃ vadati.</p>

<p rend="bodytext"><hi rend="bold">Etaṃ</hi><pb ed="V" n="0.0253" /><hi rend="bold">kho labbhamamhehī</hi>ti etaṃ padakkhiṇakaraṇaṃ puññaṃ amhehi tava dātuṃ sakkā, na nivattanaṃ, pubbe viya kāmūpabhogo ca na sakkāti adhippāyo. <hi rend="bold">Te vajja</hi>nti tava vandanaṃ vajjaṃ vakkhāmi.</p>

<p rend="bodytext"><hi rend="bold">So</hi>ti kāḷo, <hi rend="bold">addasāsī</hi>ti addakkhi.</p>

<p rend="bodytext">Satthudesanāyaṃ saccakathāya padhānattā tabbinimuttāya abhāvato <hi rend="bold">‘‘dukkha’’</hi>ntiādi vuttaṃ, sesaṃ vuttanayameva.</p>

<p rend="centre">Cāpātherīgāthāvaṇṇanā niṭṭhitā.</p>

<p rend="subhead">4. Sundarītherīgāthāvaṇṇanā</p>

<p rend="bodytext"><hi rend="bold">Petāni bhoti puttānī</hi>tiādikā sundariyā theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī ito ekatiṃsakappe vessabhussa bhagavato kāle kulagehe nibbattitvā viññutaṃ patvā ekadivasaṃ satthāraṃ piṇḍāya carantaṃ disvā pasannamānasā bhikkhaṃ datvā pañcapatiṭṭhitena vandi. Satthā tassā cittappasādaṃ ñatvā anumodanaṃ katvā pakkāmi. Sā tena puññakammena tāvatiṃsesu nibbattitvā tattha <pb ed="P" n="0.0229" /> yāvatāyukaṃ ṭhatvā dibbasampattiṃ anubhavitvā tato cutā aparāparaṃ sugatīsuyeva saṃsarantī paripakkañāṇā hutvā imasmiṃ buddhuppāde bārāṇasiyaṃ sujātassa nāma brāhmaṇassa dhītā hutvā nibbatti. Tassā rūpasampattiyā <hi rend="bold">sundarī</hi>ti nāmaṃ ahosi. Vayappattakāle cassā kaniṭṭhabhātā kālamakāsi. Athassā pitā puttasokena abhibhūto tattha tattha vicaranto vāsiṭṭhittheriyā samāgantvā taṃ sokavinodanakāraṇaṃ pucchanto ‘‘petāni bhoti puttānī’’tiādikā dve gāthā abhāsi. Therī taṃ sokābhibhūtaṃ ñatvā sokaṃ vinodetukāmā ‘‘bahūni puttasatānī’’tiādikā dve gāthā vatvā attano asokabhāvaṃ kathesi. Taṃ <pb ed="M" n="0.0237" /> sutvā brāhmaṇo ‘‘kathaṃ tvaṃ, ayye, evaṃ asokā jātā’’ti āha. Tassa therī ratanattayaguṇaṃ kathesi.</p>

<p rend="bodytext">Atha brāhmaṇo ‘‘kuhiṃ satthā’’ti pucchitvā ‘‘idāni mithilāyaṃ viharatī’’ti taṃ sutvā tāvadeva rathaṃ yojetvā rathena mithilaṃ gantvā satthāraṃ upasaṅkamitvā vanditvā sammodanīyaṃ kathaṃ katvā ekamantaṃ nisīdi. Tassa satthā dhammaṃ desesi. So dhammaṃ sutvā paṭiladdhasaddho pabbajitvā <pb ed="V" n="0.0254" /> vipassanaṃ paṭṭhapetvā ghaṭento vāyamanto tatiye divase arahattaṃ pāpuṇi. Atha sārathi rathaṃ ādāya bārāṇasiṃ gantvā brāhmaṇiyā taṃ pavattiṃ ārocesi. Sundarī attano pitu pabbajitabhāvaṃ sutvā, ‘‘amma, ahampi pabbajissāmī’’ti mātaraṃ āpucchi. Mātā ‘‘yaṃ imasmiṃ gehe bhogajātaṃ, sabbaṃ taṃ tuyhaṃ santakaṃ, tvaṃ imassa kulassa dāyādikā paṭipajja, imaṃ sabbabhogaṃ paribhuñja, mā pabbajī’’ti āha. Sā ‘‘na mayhaṃ bhogehi attho, pabbajissāmevāhaṃ, ammā’’ti mātaraṃ anujānāpetvā mahatiṃ sampattiṃ kheḷapiṇḍaṃ viya chaḍḍetvā pabbaji. Pabbajitvā ca sikkhamānāyeva hutvā vipassanaṃ vaḍḍhetvā ghaṭentī vāyamantī hetusampannatāya ñāṇassa paripākaṃ gatattā saha paṭisambhidāhi arahattaṃ pāpuṇi. Tena vuttaṃ <hi rend="bold">apadāne</hi> –</p>

<p rend="gatha1">‘‘Piṇḍapātaṃ <pb ed="P" n="0.0230" /> carantassa, vessabhussa mahesino;</p>

<p rend="gathalast">Kaṭacchubhikkhamuggayha, buddhaseṭṭhassadāsahaṃ.</p>

<p rend="gatha1">‘‘Paṭiggahetvā sambuddho, vessabhū lokanāyako;</p>

<p rend="gathalast">Vīthiyā saṇṭhito satthā, akā me anumodanaṃ.</p>

<p rend="gatha1">‘‘Kaṭacchubhikkhaṃ datvāna, tāvatiṃsaṃ gamissasi;</p>

<p rend="gathalast">Chattiṃsadevarājūnaṃ, mahesittaṃ karissasi.</p>

<p rend="gatha1">‘‘Paññāsaṃ cakkavattīnaṃ, mahesittaṃ karissasi;</p>

<p rend="gathalast">Manasā patthitaṃ sabbaṃ, paṭilacchasi sabbadā.</p>

<p rend="gatha1">‘‘Sampattiṃ anubhotvāna, pabbajissasi kiñcanā;</p>

<p rend="gathalast">Sabbāsave pariññāya, nibbāyissasināsavā.</p>

<p rend="gatha1">‘‘Idaṃ <pb ed="M" n="0.0238" /> vatvāna sambuddho, vessabhū lokanāyako;</p>

<p rend="gathalast">Nabhaṃ abbhuggamī vīro, haṃsarājāva ambare.</p>

<p rend="gatha1">‘‘Sudinnaṃ <pb ed="V" n="0.0255" /> me dānavaraṃ, suyiṭṭhā yāgasampadā;</p>

<p rend="gathalast">Kaṭacchubhikkhaṃ datvāna, pattāhaṃ acalaṃ padaṃ.</p>

<p rend="gatha1">‘‘Ekatiṃse ito kappe, yaṃ dānamadadiṃ tadā;</p>

<p rend="gathalast">Duggatiṃ nābhijānāmi, bhikkhādānassidaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Arahattaṃ pana patvā phalasukhena nibbānasukhena ca viharantī aparabhāge ‘‘satthu purato sīhanādaṃ nadissāmī’’ti upajjhāyaṃ āpucchitvā bārāṇasito nikkhamitvā sambahulāhi bhikkhunīhi saddhiṃ anukkamena sāvatthiṃ gantvā satthu santikaṃ upasaṅkamitvā satthāraṃ vanditvā ekamantaṃ ṭhitā satthārā katapaṭisanthārā satthu orasadhītubhāvādivibhāvanena aññaṃ byākāsi. Athassā mātaraṃ ādiṃ katvā sabbo ñātigaṇo parijano ca pabbaji. Sā aparabhāge attano paṭipattiṃ paccavekkhitvā pitarā vuttagāthaṃ ādiṃ katvā udānavasena –</p>

<p rend="hangnum" n="313"><hi rend="paranum">313</hi><hi rend="dot">.</hi></p>

<p rend="gatha1"> ‘‘Petāni bhoti puttāni, khādamānā tuvaṃ pure;</p>

<p rend="gathalast">Tuvaṃ divā ca ratto ca, atīva paritappasi.</p>

<p rend="hangnum" n="314"><hi rend="paranum">314</hi><hi rend="dot">.</hi></p>

<p rend="gatha1"> ‘‘Sājja sabbāni khāditvā, sataputtāni brāhmaṇī;</p>

<p rend="gathalast">Vāseṭṭhi <pb ed="P" n="0.0231" /> kena vaṇṇena, na bāḷhaṃ paritappasi.</p>

<p rend="hangnum" n="315"><hi rend="paranum">315</hi><hi rend="dot">.</hi></p>

<p rend="gatha1"> ‘‘Bahūni puttasatāni, ñātisaṅghasatāni ca;</p>

<p rend="gathalast">Khāditāni atītaṃse, mama tuñhañca brāhmaṇa.</p>

<p rend="hangnum" n="316"><hi rend="paranum">316</hi><hi rend="dot">.</hi></p>

<p rend="gatha1"> ‘‘Sāhaṃ nissaraṇaṃ ñatvā, jātiyā maraṇassa ca;</p>

<p rend="gathalast">Na socāmi na rodāmi, na cāpi paritappayiṃ.</p>

<p rend="hangnum" n="317"><hi rend="paranum">317</hi><hi rend="dot">.</hi></p>

<p rend="gatha1"> ‘‘Abbhutaṃ vata vāseṭṭhi, vācaṃ bhāsasi edisiṃ;</p>

<p rend="gathalast">Kassa tvaṃ dhammamaññāya, giraṃ bhāsasi edisiṃ.</p>

<p rend="hangnum" n="318"><hi rend="paranum">318</hi><hi rend="dot">.</hi></p>

<p rend="gatha1"> ‘‘Esa <pb ed="V" n="0.0256" /> brāhmaṇa sambuddho, nagaraṃ mithilaṃ pati;</p>

<p rend="gathalast">Sabbadukkhappahānāya, dhammaṃ desesi pāṇinaṃ.</p>

<p rend="hangnum" n="319"><hi rend="paranum">319</hi><hi rend="dot">.</hi></p>

<p rend="gatha1"> ‘‘Tassa <pb ed="M" n="0.0239" /> brahme arahato, dhammaṃ sutvā nirūpadhiṃ;</p>

<p rend="gathalast">Tattha viññātasaddhammā, puttasokaṃ byapānudiṃ.</p>

<p rend="hangnum" n="320"><hi rend="paranum">320</hi><hi rend="dot">.</hi></p>

<p rend="gatha1"> ‘‘So ahampi gamissāmi, nagaraṃ mithilaṃ pati;</p>

<p rend="gathalast">Appeva maṃ so bhagavā, sabbadukkhā pamocaye.</p>

<p rend="hangnum" n="321"><hi rend="paranum">321</hi><hi rend="dot">.</hi></p>

<p rend="gatha1"> ‘‘Addasa brāhmaṇo buddhaṃ, vippamuttaṃ nirūpadhiṃ;</p>

<p rend="gathalast">Svassa dhammamadesesi, muni dukkhassa pāragū.</p>

<p rend="hangnum" n="322"><hi rend="paranum">322</hi><hi rend="dot">.</hi></p>

<p rend="gatha1"> ‘‘Dukkhaṃ dukkhasamuppādaṃ, dukkhassa ca atikkamaṃ;</p>

<p rend="gathalast">Ariyaṃ caṭṭhaṅgikaṃ maggaṃ, dukkhūpasamagāminaṃ.</p>

<p rend="hangnum" n="323"><hi rend="paranum">323</hi><hi rend="dot">.</hi></p>

<p rend="gatha1"> ‘‘Tattha viññātasaddhammo, pabbajjaṃ samarocayi;</p>

<p rend="gathalast">Sujāto tīhi rattīhi, tisso vijjā aphassayi.</p>

<p rend="hangnum" n="324"><hi rend="paranum">324</hi><hi rend="dot">.</hi></p>

<p rend="gatha1"> ‘‘Ehi sārathi gacchāhi, rathaṃ niyyādayāhimaṃ;</p>

<p rend="gatha2">Ārogyaṃ brāhmaṇiṃ vajja, pabbaji dāni brāhmaṇo;</p>

<p rend="gathalast">Sujāto tīhi rattīhi, tisso vijjā aphassayi.</p>

<p rend="hangnum" n="325"><hi rend="paranum">325</hi><hi rend="dot">.</hi></p>

<p rend="gatha1"> ‘‘Tato ca rathamādāya, sahassañcāpi sārathi;</p>

<p rend="gatha2">Ārogyaṃ brāhmaṇiṃvoca, ‘pabbaji dāni brāhmaṇo;</p>

<p rend="gathalast">Sujāto tīhi rattīhi, tisso vijjā aphassayi.</p>

<p rend="hangnum" n="326"><hi rend="paranum">326</hi><hi rend="dot">.</hi></p>

<p rend="gatha1"> ‘‘Etañcāhaṃ assarathaṃ, sahassañcāpi sārathi;</p>

<p rend="gathalast">Tevijjaṃ brāhmaṇaṃ sutvā, puṇṇapattaṃ dadāmi te.</p>

<p rend="hangnum" n="327"><hi rend="paranum">327</hi><hi rend="dot">.</hi></p>

<p rend="gatha1"> ‘‘Tuyheva <pb ed="V" n="0.0257" /><pb ed="P" n="0.0232" /> hotvassaratho, sahassañcāpi brāhmaṇi;</p>

<p rend="gathalast">Ahampi pabbajissāmi, varapaññassa santike.</p>

<p rend="hangnum" n="328"><hi rend="paranum">328</hi><hi rend="dot">.</hi></p>

<p rend="gatha1"> ‘‘Hatthī gavassaṃ maṇikuṇḍalañca, phītañcimaṃ gahavibhavaṃ pahāya;</p>

<p rend="gatha2">Pitā pabbajito tuyhaṃ, bhuñja bhogāni sundarī;</p>

<p rend="gathalast">Tuvaṃ dāyādikā kule.</p>

<p rend="hangnum" n="329"><hi rend="paranum">329</hi><hi rend="dot">.</hi></p>

<p rend="gatha1"> ‘‘Hatthī <pb ed="M" n="0.0240" /> gavassaṃ maṇikuṇḍalañca, rammaṃ cimaṃ gahavibhavaṃ pahāya;</p>

<p rend="gatha2">Pitā pabbajito mayhaṃ, puttasokena aṭṭito;</p>

<p rend="gathalast">Ahampi pabbajissāmi, bhātusokena aṭṭitā.</p>

<p rend="hangnum" n="330"><hi rend="paranum">330</hi><hi rend="dot">.</hi></p>

<p rend="gatha1"> ‘‘So te ijjhatu saṅkappo, yaṃ tvaṃ patthesi sundarī;</p>

<p rend="gatha2">Uttiṭṭhapiṇḍo uñcho ca, paṃsukūlañca cīvaraṃ;</p>

<p rend="gathalast">Etāni abhisambhontī, paraloke anāsavā.</p>

<p rend="hangnum" n="331"><hi rend="paranum">331</hi><hi rend="dot">.</hi></p>

<p rend="gatha1"> ‘‘Sikkhamānāya me ayye, dibbacakkhu visodhitaṃ;</p>

<p rend="gathalast">Pubbenivāsaṃ jānāmi, yattha me vusitaṃ pure.</p>

<p rend="hangnum" n="332"><hi rend="paranum">332</hi><hi rend="dot">.</hi></p>

<p rend="gatha1"> ‘‘Tuvaṃ nissāya kalyāṇi, theri saṅghassa sobhane;</p>

<p rend="gathalast">Tisso vijjā anuppattā, kataṃ buddhassa sāsanaṃ.</p>

<p rend="hangnum" n="333"><hi rend="paranum">333</hi><hi rend="dot">.</hi></p>

<p rend="gatha1"> ‘‘Anujānāhi me ayye, icche sāvatthi gantave;</p>

<p rend="gathalast">Sīhanādaṃ nadissāmi, buddhaseṭṭhassa santike.</p>

<p rend="hangnum" n="334"><hi rend="paranum">334</hi><hi rend="dot">.</hi></p>

<p rend="gatha1"> ‘‘Passa sundari satthāraṃ, hemavaṇṇaṃ harittacaṃ;</p>

<p rend="gathalast">Adantānaṃ dametāraṃ, sambuddhamakutobhayaṃ.</p>

<p rend="hangnum" n="335"><hi rend="paranum">335</hi><hi rend="dot">.</hi></p>

<p rend="gatha1"> ‘‘Passa sundarimāyantiṃ, vippamuttaṃ nirūpadhiṃ;</p>

<p rend="gathalast">Vītarāgaṃ visaṃyuttaṃ, katakiccamanāsavaṃ.</p>

<p rend="hangnum" n="336"><hi rend="paranum">336</hi><hi rend="dot">.</hi></p>

<p rend="gatha1"> ‘‘Bārāṇasito <pb ed="V" n="0.0258" /> nikkhamma, tava santikamāgatā;</p>

<p rend="gathalast">Sāvikā te mahāvīra, pāde vandati sundarī.</p>

<p rend="hangnum" n="337"><hi rend="paranum">337</hi><hi rend="dot">.</hi></p>

<p rend="gatha1"> ‘‘Tuvaṃ buddho tuvaṃ satthā, tuyhaṃ dhītāmhi brāhmaṇa;</p>

<p rend="gathalast">Orasā mukhato jātā, katakiccā anāsavā.</p>

<p rend="hangnum" n="338"><hi rend="paranum">338</hi><hi rend="dot">.</hi></p>

<p rend="gatha1"> ‘‘Tassā te svāgataṃ bhadde, tato te adurāgataṃ;</p>

<p rend="gatha2">Evañhi dantā āyanti, satthu pādāni vandikā;</p>

<p rend="gathalast">Vītarāgā visaṃyuttā, katakiccā anāsavā’’ti. –</p>

<p rend="unindented">Imā gāthā paccudāhāsi.</p>

<p rend="bodytext">Tattha <pb ed="M" n="0.0241" /><hi rend="bold">petānī</hi>ti matāni. <hi rend="bold">Bhotī</hi>ti <pb ed="P" n="0.0233" /> taṃ ālapati. <hi rend="bold">Puttānī</hi>ti liṅgavipallāsena vuttaṃ, pete putteti attho. Eko eva ca tassā putto mato, brāhmaṇo pana ‘‘cirakālaṃ ayaṃ sokena aṭṭā hutvā vicari, bahū maññe imissā puttā matā’’ti evaṃsaññī hutvā bahuvacanenāha. Tathā ca ‘‘sājja sabbāni khāditvā sataputtānī’’ti. <hi rend="bold">Khādamānā</hi>ti lokavohāravasena khuṃsanavacanametaṃ. Loke hi yassā itthiyā jātajātā puttā maranti, taṃ garahantā ‘‘puttakhādinī’’tiādiṃ vadanti. <hi rend="bold">Atīvā</hi>ti ativiya bhusaṃ. <hi rend="bold">Paritappasī</hi>ti santappasi, pureti yojanā. Ayañhettha saṅkhepattho – bhoti vāseṭṭhi, pubbe tvaṃ mataputtā hutvā socantī paridevantī ativiya sokāya samappitā gāmanigamarājadhāniyo āhiṇḍasi.</p>

<p rend="bodytext"><hi rend="bold">Sājjā</hi>ti sā ajja, sā tvaṃ etarahīti attho. ‘‘Sajjā’’ti vā pāṭho. <hi rend="bold">Kena vaṇṇenā</hi>ti kena kāraṇena.</p>

<p rend="bodytext"><hi rend="bold">Khāditānī</hi>ti therīpi brāhmaṇena vuttapariyāyeneva vadati. Khāditāni vā byagghadīpibiḷārādijātiyo sandhāyevamāha. <hi rend="bold">Atītaṃse</hi>ti atītakoṭṭhāse, atikkantabhavesūti attho. <hi rend="bold">Mama tuyhañcā</hi>ti mayā ca tayā ca.</p>

<p rend="bodytext"><hi rend="bold">Nissaraṇaṃ ñatvā jātiyā maraṇassa cā</hi>ti jātijarāmaraṇānaṃ nissaraṇabhūtaṃ nibbānaṃ maggañāṇena <pb ed="V" n="0.0259" /> paṭivijjhitvā. <hi rend="bold">Na cāpi paritappayi</hi>nti na cāpi upāyāsāsiṃ, ahaṃ upāyāsaṃ na āpajjinti attho.</p>

<p rend="bodytext"><hi rend="bold">Abbhutaṃ vatā</hi>ti acchariyaṃ vata. Tañhi abbhutaṃ pubbe abhūtaṃ abbhutanti vuccati. <hi rend="bold">Edisi</hi>nti evarūpiṃ, ‘‘na socāmi na rodāmi, na cāpi paritappayi’’nti evaṃ socanādīnaṃ abhāvadīpaniṃ vācaṃ. <hi rend="bold">Kassa tvaṃ dhammamaññāyā</hi>ti kevalaṃ yathā ediso dhammo laddhuṃ na sakkā, tasmā kassa nāma satthuno dhammamaññāya giraṃ bhāsasi edisanti satthāraṃ sāsanañca pucchati.</p>

<p rend="bodytext"><hi rend="bold">Nirūpadhi</hi>nti niddukkhaṃ. <hi rend="bold">Viññātasaddhammā</hi>ti <pb ed="P" n="0.0234" /> paṭividdhaariyasaccadhammā. <hi rend="bold">Byapānudi</hi>nti nīhariṃ pajahiṃ.</p>

<p rend="bodytext"><hi rend="bold">Vippamutta</hi>nti <pb ed="M" n="0.0242" /> sabbaso vimuttaṃ, sabbakilesehi sabbabhavehi ca visaṃyuttaṃ. <hi rend="bold">Svassā</hi>ti so sammāsambuddho assa brāhmaṇassa.</p>

<p rend="bodytext"><hi rend="bold">Tatthā</hi>ti tassaṃ catusaccadhammadesanāyaṃ.</p>

<p rend="bodytext"><hi rend="bold">Rathaṃ niyyādayāhima</hi>nti imaṃ rathaṃ brāhmaṇiyā niyyādehi.</p>

<p rend="bodytext"><hi rend="bold">Sahassañcāpī</hi>ti maggaparibbayatthaṃ nītaṃ kahāpaṇasahassañcāpi ādāya niyyādehīti yojanā.</p>

<p rend="bodytext"><hi rend="bold">Assaratha</hi>nti assayuttarathaṃ. <hi rend="bold">Puṇṇapatta</hi>nti tuṭṭhidānaṃ.</p>

<p rend="bodytext">Evaṃ brāhmaṇiyā tuṭṭhidāne diyyamāne taṃ asampaṭicchanto sārathi ‘‘tuyheva hotū’’ti gāthaṃ vatvā satthu santikameva gantvā pabbaji. Pabbajite pana sārathimhi brāhmaṇī attano dhītaraṃ sundariṃ āmantetvā gharāvāse niyojentī <hi rend="bold">‘‘hatthī gavassa’’</hi>nti gāthamāha. Tattha <hi rend="bold">hatthī</hi>ti hatthino. <hi rend="bold">Gavassa</hi>nti gāvo ca assā ca. <hi rend="bold">Maṇikuṇḍalañcā</hi>ti maṇi ca kuṇḍalāni ca. <hi rend="bold">Phītañcimaṃ gahavibhavaṃ pahāyā</hi>ti imaṃ hatthiādippabhedaṃ yathāvuttaṃ avuttañca khettavatthuhiraññasuvaṇṇādibhedaṃ phītaṃ pahūtañca gahavibhavaṃ gehūpakaraṇaṃ aññañca dāsidāsādikaṃ sabbaṃ <pb ed="V" n="0.0260" /> pahāya tava pitā pabbajito. <hi rend="bold">Bhuñja bhogāni sundarī</hi>ti sundari, tvaṃ ime bhoge bhuñjassu. <hi rend="bold">Tuvaṃ dāyādikā kule</hi>ti tuvañhi imasmiṃ kule dāyajjārahāti.</p>

<p rend="bodytext">Taṃ sutvā sundarī attano nekkhammajjhāsayaṃ pakāsentī <hi rend="bold">‘‘hatthīgavassa’’</hi>ntiādimāha.</p>

<p rend="bodytext">Atha naṃ mātā nekkhammeyeva niyojentī <hi rend="bold">‘‘so te ijjhatū’’</hi>tiādinā diyaḍḍhagāthamāha. Tattha <hi rend="bold">yaṃ tvaṃ patthesi sundarī</hi>ti sundari tvaṃ idāni yaṃ patthesi ākaṅkhasi. So tava pabbajjāya <hi rend="bold">saṅkappo</hi> pabbajjāya chando <hi rend="bold">ijjhatu</hi> anantarāyena sijjhatu. <hi rend="bold">Uttiṭṭhapiṇḍo</hi>ti <pb ed="P" n="0.0235" /> ghare ghare patiṭṭhitvā laddhabbabhikkhāpiṇḍo. <hi rend="bold">Uñcho</hi>ti tadatthaṃ gharapaṭipāṭiyā āhiṇḍanaṃ uddissa ṭhānañca. <hi rend="bold">Etānī</hi>ti uttiṭṭhapiṇḍādīni. <hi rend="bold">Abhisambhontī</hi>ti anibbinnarūpā jaṅghabalaṃ nissāya abhisambhavantī, sādhentīti attho.</p>

<p rend="bodytext">Atha sundarī ‘‘sādhu, ammā’’ti mātuyā paṭissuṇitvā nikkhamitvā bhikkhunupassayaṃ gantvā sikkhamānāyeva samānā tisso vijjā sacchikatvā ‘‘satthu <pb ed="M" n="0.0243" /> santikaṃ gamissāmī’’ti upajjhāyaṃ ārocetvā bhikkhunīhi saddhiṃ sāvatthiṃ agamāsi. Tena vuttaṃ <hi rend="bold">‘‘sikkhamānāya me, ayye’’</hi>tiādi. Tattha <hi rend="bold">sikkhamānāya me</hi>ti sikkhamānāya samānāya mayā. <hi rend="bold">Ayye</hi>ti attano upajjhāyaṃ ālapati.</p>

<p rend="bodytext"><hi rend="bold">Tuvaṃ nissāya kalyāṇi, theri saṅghassa sobhane</hi>ti bhikkhunisaṅghe vuddhatarabhāvena thiraguṇayogena ca saṅghattheri sobhanehi sīlādīhi samannāgatattā sobhane kalyāṇi kalyāṇamitte, ayye, taṃ nissāya mayā tisso vijjā anuppattā kataṃ buddhassa sāsananti yojanā.</p>

<p rend="bodytext"><hi rend="bold">Icche</hi>ti icchāmi. <hi rend="bold">Sāvatthi gantave</hi>ti sāvatthiṃ gantuṃ. <hi rend="bold">Sīhanādaṃ nadissāmī</hi>ti aññābyākaraṇameva sandhāyāha.</p>

<p rend="bodytext">Atha sundarī anukkamena sāvatthiṃ gantvā vihāraṃ pavisitvā satthāraṃ dhammāsane nisinnaṃ disvā uḷāraṃ pītisomanassaṃ paṭisaṃvedayamānā attānameva ālapantī āha <hi rend="bold">‘‘passa sundarī’’</hi>ti. <hi rend="bold">Hemavaṇṇa</hi>nti suvaṇṇavaṇṇaṃ. <hi rend="bold">Harittaca</hi>nti kañcanasannibhattacaṃ. Ettha ca bhagavā pītavaṇṇena ‘‘suvaṇṇavaṇṇo’’ti vuccati. Atha kho sammadeva ghaṃsitvā jātihiṅgulakena anulimpitvā <pb ed="V" n="0.0261" /> suparimajjitakañcanādāsasannibhoti dassetuṃ ‘‘hemavaṇṇa’’nti vatvā ‘‘harittaca’’nti vuttaṃ.</p>

<p rend="bodytext"><hi rend="bold">Passa sundarimāyanti</hi>nti taṃ sundarināmikaṃ maṃ bhagavā āgacchanti passa. <hi rend="bold">‘‘Vippamutta’’</hi>ntiādinā aññaṃ byākarontī pītivipphāravasena vadati.</p>

<p rend="bodytext">Kuto pana āgatā, kattha ca āgatā, kīdisā cāyaṃ sundarīti āsaṅkantānaṃ <pb ed="P" n="0.0236" /> āsaṅkaṃ nivattetuṃ ‘‘bārāṇasito’’ti gāthaṃ vatvā tattha ‘‘sāvikā cā’’ti vuttamatthaṃ pākaṭataraṃ kātuṃ <hi rend="bold">‘‘tuvaṃ buddho’’</hi>ti gāthamāha. Tassattho – imasmiṃ sadevake loke tuvameveko sabbaññubuddho, diṭṭhadhammikasamparāyikaparamatthehi yathārahaṃ anusāsanato tuvaṃ me <hi rend="bold">satthā,</hi> ahañca khīṇāsavabrāhmaṇī bhagavā tuyhaṃ ure vāyāma janitābhijātitāya <hi rend="bold">orasā,</hi> mukhato pavattadhammaghosena sāsanassa ca mukhabhūtena ariyamaggena jātattā <hi rend="bold">mukhato jātā,</hi> niṭṭhitapariññātādikaraṇīyatāya <hi rend="bold">katakiccā,</hi> sabbaso āsavānaṃ khepitattā <hi rend="bold">anāsavā</hi>ti.</p>

<p rend="bodytext">Athassā <pb ed="M" n="0.0244" /> satthā āgamanaṃ abhinandanto <hi rend="bold">‘‘tassā te svāgata’’</hi>nti gāthamāha. Tassattho – yā tvaṃ mayā adhigataṃ dhammaṃ yāthāvato adhigacchi. Tassā te, <hi rend="bold">bhadde</hi> sundari, idha mama santike āgataṃ āgamanaṃ suāgataṃ. Tato eva taṃ <hi rend="bold">adurāgataṃ</hi> na durāgataṃ hoti. Kasmā? Yasmā <hi rend="bold">evañhi dantā āyantī</hi>ti, yathā tvaṃ sundari, evañhi uttamena ariyamaggadamathena dantā tato eva sabbadhi <hi rend="bold">vītarāgā,</hi> sabbesaṃ saṃyojanānaṃ samucchinnattā <hi rend="bold">visaṃyuttā</hi> katakiccā anāsavā satthu pādānaṃ vandikā āgacchanti, tasmā tassā te svāgataṃ adurāgatanti yojanā.</p>

<p rend="centre">Sundarītherīgāthāvaṇṇanā niṭṭhitā.</p>

<p rend="subhead">5. Subhākammāradhītutherīgāthāvaṇṇanā</p>

<p rend="bodytext"><hi rend="bold">Daharāha</hi>ntiādikā subhāya kammāradhītāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī anukkamena sambhāvitakusalamūlā upacitavimokkhasambhārā sugatīsuyeva saṃsarantī paripakkañāṇā hutvā imasmiṃ buddhuppāde rājagahe aññatarassa suvaṇṇakārassa dhītā hutvā nibbatti, rūpasampattisobhāya <pb ed="V" n="0.0262" /><hi rend="bold">subhā</hi>ti tassā nāmaṃ ahosi. Sā anukkamena viññutaṃ patvā, satthu rājagahappavesane <pb ed="P" n="0.0237" /> satthari sañjātappasādā ekadivasaṃ bhagavantaṃ upasaṅkamitvā vanditvā ekamantaṃ nisīdi. Satthā tassā indriyaparipākaṃ disvā ajjhāsayānurūpaṃ catusaccagabbhadhammaṃ desesi. Sā tāvadeva sahassanayapaṭimaṇḍite sotāpattiphale patiṭṭhāsi. Sā aparabhāge gharāvāse dosaṃ disvā mahāpajāpatiyā gotamiyā santike pabbajitvā bhikkhunisīle patiṭṭhitā uparimaggatthāya bhāvanamanuyuñji. Taṃ ñātakā kālena kālaṃ upasaṅkamitvā kāmehi nimantentā pahūtadhanaṃ vibhavajātañca dassetvā palobhenti. Sā ekadivasaṃ attano santikaṃ upagatānaṃ gharāvāsesu kāmesu ca ādīnavaṃ pakāsentī ‘‘daharāha’’ntiādīhi catuvīsatiyā gāthāhi dhammaṃ kathetvā te nirāse katvā vissajjetvā vipassanāya kammaṃ karontī indriyāni pariyodapentī <pb ed="M" n="0.0245" /> bhāvanaṃ ussukkāpetvā na cirasseva saha paṭisambhidāhi arahattaṃ pāpuṇi. Arahattaṃ pana patvā –</p>

<p rend="hangnum" n="339"><hi rend="paranum">339</hi><hi rend="dot">.</hi></p>

<p rend="gatha1"> ‘‘Daharāhaṃ suddhavasanā, yaṃ pure dhammamassuṇiṃ;</p>

<p rend="gathalast">Tassā me appamattāya, saccābhisamayo ahu.</p>

<p rend="hangnum" n="340"><hi rend="paranum">340</hi><hi rend="dot">.</hi></p>

<p rend="gatha1"> ‘‘Tatohaṃ sabbakāmesu, bhusaṃ aratimajjhagaṃ;</p>

<p rend="gathalast">Sakkāyasmiṃ bhayaṃ disvā, nekkhammameva pīhaye.</p>

<p rend="hangnum" n="341"><hi rend="paranum">341</hi><hi rend="dot">.</hi></p>

<p rend="gatha1"> ‘‘Hitvānahaṃ ñātigaṇaṃ, dāsakammakarāni ca;</p>

<p rend="gathalast">Gāmakhettāni phītāni, ramaṇīye pamodite.</p>

<p rend="hangnum" n="342"><hi rend="paranum">342</hi><hi rend="dot">.</hi></p>

<p rend="gatha1"> ‘‘Pahāyahaṃ pabbajitā, sāpateyyamanappakaṃ;</p>

<p rend="gathalast">Evaṃ saddhāya nikkhamma, saddhamme suppavedite.</p>

<p rend="hangnum" n="343"><hi rend="paranum">343</hi><hi rend="dot">.</hi></p>

<p rend="gatha1"> ‘‘Netaṃ assa patirūpaṃ, ākiñcaññañhi patthaye;</p>

<p rend="gathalast">Yo jātarūpaṃ rajataṃ, chaḍḍetvā punarāgame.</p>

<p rend="hangnum" n="344"><hi rend="paranum">344</hi><hi rend="dot">.</hi></p>

<p rend="gatha1"> ‘‘Rajataṃ jātarūpaṃ vā, na bodhāya na santiyā;</p>

<p rend="gathalast">Netaṃ samaṇasāruppaṃ, na etaṃ ariyaddhanaṃ.</p>

<p rend="hangnum" n="345"><hi rend="paranum">345</hi><hi rend="dot">.</hi></p>

<p rend="gatha1"> ‘‘Lobhanaṃ <pb ed="V" n="0.0263" /> madanañcetaṃ, mohanaṃ rajavaḍḍhanaṃ;</p>

<p rend="gathalast">Sāsaṅkaṃ bahuāyāsaṃ, natthi cettha dhuvaṃ ṭhiti.</p>

<p rend="hangnum" n="346"><hi rend="paranum">346</hi><hi rend="dot">.</hi></p>

<p rend="gatha1"> ‘‘Ettha rattā pamattā ca, saṃkiliṭṭhamanā narā;</p>

<p rend="gathalast">Aññamaññena byāruddhā, puthū kubbanti medhagaṃ.</p>

<p rend="hangnum" n="347"><hi rend="paranum">347</hi><hi rend="dot">.</hi></p>

<p rend="gatha1"> ‘‘Vadho <pb ed="P" n="0.0238" /> bandho parikleso, jāni sokapariddavo;</p>

<p rend="gathalast">Kāmesu adhipannānaṃ, dissate byasanaṃ bahuṃ.</p>

<p rend="hangnum" n="348"><hi rend="paranum">348</hi><hi rend="dot">.</hi></p>

<p rend="gatha1"> ‘‘Taṃ maṃ ñātī amittāva, kiṃ vo kāmesu yuñjatha;</p>

<p rend="gathalast">Jānātha maṃ pabbajitaṃ, kāmesu bhayadassiniṃ.</p>

<p rend="hangnum" n="349"><hi rend="paranum">349</hi><hi rend="dot">.</hi></p>

<p rend="gatha1"> ‘‘Na hiraññasuvaṇṇena, parikkhīyanti āsavā;</p>

<p rend="gathalast">Amittā vadhakā kāmā, sapattā sallabandhanā.</p>

<p rend="hangnum" n="350"><hi rend="paranum">350</hi><hi rend="dot">.</hi></p>

<p rend="gatha1"> ‘‘Taṃ maṃ ñātī amittāva, kiṃ vo kāmesu yuñjatha;</p>

<p rend="gathalast">Jānātha maṃ pabbajitaṃ, muṇḍaṃ saṅghāṭipārutaṃ.</p>

<p rend="hangnum" n="351"><hi rend="paranum">351</hi><hi rend="dot">.</hi></p>

<p rend="gatha1"> ‘‘Uttiṭṭhapiṇḍo <pb ed="M" n="0.0246" /> uñcho ca, paṃsukūlañca cīvaraṃ;</p>

<p rend="gathalast">Etaṃ kho mama sāruppaṃ, anagārūpanissayo.</p>

<p rend="hangnum" n="352"><hi rend="paranum">352</hi><hi rend="dot">.</hi></p>

<p rend="gatha1"> ‘‘Vantā mahesīhi kāmā, ye dibbā ye ca mānusā;</p>

<p rend="gathalast">Khemaṭṭhāne vimuttā te, pattā te acalaṃ sukhaṃ.</p>

<p rend="hangnum" n="353"><hi rend="paranum">353</hi><hi rend="dot">.</hi></p>

<p rend="gatha1"> ‘‘Māhaṃ kāmehi saṃgacchiṃ, yesu tāṇaṃ na vijjati;</p>

<p rend="gathalast">Amittā vadhakā kāmā, aggikkhandhūpamā dukhā.</p>

<p rend="hangnum" n="354"><hi rend="paranum">354</hi><hi rend="dot">.</hi></p>

<p rend="gatha1"> ‘‘Paripantho esa bhayo, savighāto sakaṇṭako;</p>

<p rend="gathalast">Gedho suvisamo ceso, mahanto mohanāmukho.</p>

<p rend="hangnum" n="355"><hi rend="paranum">355</hi><hi rend="dot">.</hi></p>

<p rend="gatha1"> ‘‘Upasaggo <pb ed="V" n="0.0264" /> bhīmarūpo, kāmā sappasirūpamā;</p>

<p rend="gathalast">Ye bālā abhinandanti, andhabhūtā puthujjanā.</p>

<p rend="hangnum" n="356"><hi rend="paranum">356</hi><hi rend="dot">.</hi></p>

<p rend="gatha1"> ‘‘Kāmapaṅkena sattā hi, bahū loke aviddasū;</p>

<p rend="gathalast">Pariyantaṃ na jānanti, jātiyā maraṇassa ca.</p>

<p rend="hangnum" n="357"><hi rend="paranum">357</hi><hi rend="dot">.</hi></p>

<p rend="gatha1"> ‘‘Duggatigamanaṃ maggaṃ, manussā kāmahetukaṃ;</p>

<p rend="gathalast">Bahuṃ ve paṭipajjanti, attano rogamāvahaṃ.</p>

<p rend="hangnum" n="358"><hi rend="paranum">358</hi><hi rend="dot">.</hi></p>

<p rend="gatha1"> ‘‘Evaṃ amittajananā, tāpanā saṃkilesikā;</p>

<p rend="gathalast">Lokāmisā bandhanīyā, kāmā maraṇabandhanā.</p>

<p rend="hangnum" n="359"><hi rend="paranum">359</hi><hi rend="dot">.</hi></p>

<p rend="gatha1"> ‘‘Ummādanā ullapanā, kāmā cittappamāthino;</p>

<p rend="gathalast">Sattānaṃ saṃkilesāya, khippaṃ mārena oḍḍitaṃ.</p>

<p rend="hangnum" n="360"><hi rend="paranum">360</hi><hi rend="dot">.</hi></p>

<p rend="gatha1"> ‘‘Anantādīnavā kāmā, bahudukkhā mahāvisā;</p>

<p rend="gathalast">Appassādā raṇakarā, sukkapakkhavisosanā.</p>

<p rend="hangnum" n="361"><hi rend="paranum">361</hi><hi rend="dot">.</hi></p>

<p rend="gatha1"> ‘‘Sāhaṃ etādisaṃ katvā, byasanaṃ kāmahetukaṃ;</p>

<p rend="gathalast">Na taṃ paccāgamissāmi, nibbānābhiratā sadā.</p>

<p rend="hangnum" n="362"><hi rend="paranum">362</hi><hi rend="dot">.</hi></p>

<p rend="gatha1"> ‘‘Raṇaṃ <pb ed="P" n="0.0239" /> taritvā kāmānaṃ, sītibhāvābhikaṅkhinī;</p>

<p rend="gathalast">Appamattā vihassāmi, sabbasaṃyojanakkhaye.</p>

<p rend="hangnum" n="363"><hi rend="paranum">363</hi><hi rend="dot">.</hi></p>

<p rend="gatha1"> ‘‘Asokaṃ virajaṃ khemaṃ, ariyaṭṭhaṅgikaṃ ujuṃ;</p>

<p rend="gathalast">Taṃ maggaṃ anugacchāmi, yena tiṇṇā mahesino.</p>

<p rend="hangnum" n="364"><hi rend="paranum">364</hi><hi rend="dot">.</hi></p>

<p rend="gatha1"> ‘‘Imaṃ <pb ed="M" n="0.0247" /> passatha dhammaṭṭhaṃ, subhaṃ kammāradhītaraṃ;</p>

<p rend="gathalast">Anejaṃ upasampajja, rukkhamūlamhi jhāyati.</p>

<p rend="hangnum" n="365"><hi rend="paranum">365</hi><hi rend="dot">.</hi></p>

<p rend="gatha1"> ‘‘Ajjaṭṭhamī <pb ed="V" n="0.0265" /> pabbajitā, saddhā saddhammasobhanā;</p>

<p rend="gathalast">Vinītuppalavaṇṇāya, tevijjā maccuhāyinī.</p>

<p rend="hangnum" n="366"><hi rend="paranum">366</hi><hi rend="dot">.</hi></p>

<p rend="gatha1"> ‘‘Sāyaṃ bhujissā aṇaṇā, bhikkhunī bhāvitindriyā;</p>

<p rend="gathalast">Sabbayogavisaṃyuttā, katakiccā anāsavā.</p>

<p rend="hangnum" n="367"><hi rend="paranum">367</hi><hi rend="dot">.</hi></p>

<p rend="gatha1"> ‘‘Taṃ sakko devasaṅghena, upasaṅkamma iddhiyā;</p>

<p rend="gathalast">Namassati bhūtapati, subhaṃ kammāradhītara’’nti. – imā gāthā abhāsi;</p>

<p rend="bodytext">Tattha <hi rend="bold">daharāhaṃ suddhavasanā, yaṃ pure dhammamassuṇi</hi>nti yasmā ahaṃ pubbe daharā taruṇī eva suddhavasanā suddhavatthanivatthā alaṅkatappaṭiyattā satthu santike dhammaṃ assosiṃ. <hi rend="bold">Tassā me appamattāya, saccābhisamayo ahū</hi>ti yasmā ca tassā me mayhaṃ yathāsutaṃ dhammaṃ paccavekkhitvā appamattāya upaṭṭhitassatiyā sīlaṃ adhiṭṭhahitvā bhāvanaṃ anuyuñjantiyāva catunnaṃ ariyasaccānaṃ abhisamayo ‘‘idaṃ dukkha’’ntiādinā (paṭi. ma. 1.32) paṭivedho ahosi.</p>

<p rend="bodytext"><hi rend="bold">Tatohaṃ sabbakāmesu, bhusaṃ aratimajjhaga</hi>nti tato tena kāraṇena satthu santike dhammassa sutattā saccānañca abhisamitattā manussesu dibbesu cāti sabbesupi kāmesu bhusaṃ ativiya aratiṃ ukkaṇṭhiṃ adhigacchiṃ. <hi rend="bold">Sakkāyasmiṃ</hi> upādānakkhandhapañcake, <hi rend="bold">bhayaṃ</hi> sappaṭibhayabhāvaṃ ñāṇacakkhunā disvā, <hi rend="bold">nekkhammameva</hi> pabbajjaṃ nibbānameva, <hi rend="bold">pīhaye</hi> pihayāmi patthayāmi.</p>

<p rend="bodytext"><hi rend="bold">Dāsakammakarāni cā</hi>ti dāse ca kammakāre ca, liṅgavipallāsena <pb ed="P" n="0.0240" /> hetaṃ vuttaṃ. <hi rend="bold">Gāmakhettānī</hi>ti gāme ca pubbaṇṇāparaṇṇaviruhanakkhettāni ca, gāmapariyāpannāni vā khettāni. <hi rend="bold">Phītānī</hi>ti samiddhāni. <hi rend="bold">Ramaṇīye</hi>ti manuññe. <hi rend="bold">Pamodite</hi>ti pamudite, bhogakkhandhe hitvāti sambandho. <hi rend="bold">Sāpateyya</hi>nti santakaṃ dhanaṃ, maṇikanakarajatādipariggahavatthuṃ. <hi rend="bold">Anappaka</hi>nti mahantaṃ, pahāyāti yojanā. <hi rend="bold">Evaṃ saddhāya nikkhammā</hi>ti ‘‘hitvānahaṃ ñātigaṇa’’ntiādinā vuttappakārena <pb ed="M" n="0.0248" /> mahantaṃ ñātiparivaṭṭaṃ mahantañca bhogakkhandhaṃ pahāya kammakammaphalāni ratanattayañcāti saddheyyavatthuṃ <pb ed="V" n="0.0266" /> saddhāya saddahitvā gharato nikkhamma, <hi rend="bold">saddhamme suppavedite</hi> sammāsambuddhena suṭṭhu pavedite ariyavinaye ahaṃ pabbajitā.</p>

<p rend="bodytext">Evaṃ pabbajitāya pana <hi rend="bold">netaṃ assa patirūpaṃ,</hi> yadidaṃ chaḍḍitānaṃ kāmānaṃ paccāgamanaṃ. <hi rend="bold">Ākiñcaññañhi patthaye</hi>ti ahaṃ akiñcanabhāvaṃ apariggahabhāvameva patthayāmi. <hi rend="bold">Yo jātarūparajataṃ, chaḍḍetvā punarāgame</hi>ti yo puggalo suvaṇṇaṃ rajataṃ aññampi vā kiñci dhanajātaṃ chaḍḍetvā puna taṃ gaṇheyya, so paṇḍitānaṃ antare kathaṃ sīsaṃ ukkhipeyya?</p>

<p rend="bodytext">Yasmā <hi rend="bold">rajataṃ jātarūpaṃ vā, na bodhāya na santiyā</hi> na maggañāṇāya na nibbānāya hotīti attho. <hi rend="bold">Netaṃ samaṇasāruppa</hi>nti etaṃ jātarūparajatādipariggahavatthu, tassa vā pariggaṇhanaṃ samaṇānaṃ sāruppaṃ na hoti. Tathā hi vuttaṃ ‘‘na kappati samaṇānaṃ sakyaputtiyānaṃ jātarūparajata’’ntiādi (cūḷava. 446). <hi rend="bold">Na etaṃ ariyaddhana</hi>nti etaṃ yathāvuttapariggahavatthu saddhādidhanaṃ viya ariyadhammamayampi dhanaṃ na hoti, na ariyabhāvāvahato. Tenāha ‘‘lobhana’’ntiādi.</p>

<p rend="bodytext">Tattha <hi rend="bold">lobhana</hi>nti lobhuppādanaṃ. <hi rend="bold">Madana</hi>nti madāvahaṃ. <hi rend="bold">Mohana</hi>nti sammohajananaṃ. <hi rend="bold">Rajavaḍḍhana</hi>nti rāgarajādisaṃvaḍḍhanaṃ. Yena pariggahitaṃ, tassa āsaṅkāvahattā saha <pb ed="P" n="0.0241" /> āsaṅkāya vattatīti <hi rend="bold">sāsaṅkaṃ,</hi> yena pariggahitaṃ, tassa yato kuto āsaṅkāvahanti attho. <hi rend="bold">Bahuāyāsa</hi>nti sajjanarakkhaṇādivasena bahuparissamaṃ. <hi rend="bold">Natthi cettha dhuvaṃ ṭhitī</hi>ti etasmiṃ dhane dhuvabhāvo ca ṭhitibhāvo ca natthi, cañcalamanavaṭṭhitamevāti attho.</p>

<p rend="bodytext"><hi rend="bold">Ettha rattā pamattā cā</hi>ti etasmiṃ dhane rattā sañjātarāgā dasakusaladhammesu satiyā vippavāsena pamattā. <hi rend="bold">Saṃkiliṭṭhamanā</hi> lobhādisaṃkilesena saṃkiliṭṭhacittāva nāma honti. Tato ca <hi rend="bold">aññamaññamhi byāruddhā, puthū kubbanti medhagaṃ</hi> antamaso mātāpi puttena, puttopi mātarāti evaṃ aññamaññaṃ paṭiruddhā hutvā puthū sattā medhagaṃ kalahaṃ <pb ed="M" n="0.0249" /> karonti. Tenāha bhagavā – ‘‘puna caparaṃ, bhikkhave, kāmahetu kāmanidānaṃ kāmādhikaraṇaṃ…pe… mātāpi puttena vivadati puttopi mātarā vivadatī’’tiādi (ma. ni. 1.168, 178).</p>

<p rend="bodytext"><hi rend="bold">Vadho</hi>ti maraṇaṃ. <hi rend="bold">Bandho</hi>ti addubandhanādibandhanaṃ. <hi rend="bold">Parikleso</hi>ti hatthacchedādiparikilesāpatti. <hi rend="bold">Jānī</hi>ti <pb ed="V" n="0.0267" /> dhanajāni ceva parivārajāni ca. <hi rend="bold">Sokapariddavo</hi>ti soko ca paridevo ca. <hi rend="bold">Adhipannāna</hi>nti ajjhositānaṃ. <hi rend="bold">Dissate byasanaṃ bahu</hi>nti yathāvuttavadhabandhanādibhedaṃ avuttañca domanassupāyāsādiṃ diṭṭhadhammikaṃ samparāyikañca bahuṃ bahuvidhaṃ byasanaṃ anattho kāmesu dissateva.</p>

<p rend="bodytext"><hi rend="bold">Taṃ maṃ ñātī amittāva, kiṃ vo kāmesu yuñjathā</hi>ti tādisaṃ maṃ yathā kāmesu virattaṃ tumhe ñātī ñātakā samānā anatthakāmā amittā viya kiṃ kena kāraṇena kāmesu yuñjatha niyojetha. <hi rend="bold">Jānātha maṃ pabbajitaṃ, kāmesu bhayadassini</hi>nti kāme bhayato passantiṃ pabbajitaṃ maṃ ājānātha, kiṃ ettakaṃ tumhehi anaññātanti adhippāyo.</p>

<p rend="bodytext"><hi rend="bold">Na hiraññasuvaṇṇena, parikkhīyanti āsavā</hi>ti <pb ed="P" n="0.0242" /> kāmāsavādayo hiraññasuvaṇṇena na kadāci parikkhayaṃ gacchanti, atha kho tehi eva parivaḍḍhanteva. Tenāha – <hi rend="bold">‘‘amittā vadhakā kāmā, sapattā sallabandhanā’’</hi>ti. Kāmā hi ahitāvahattā mettiyā abhāvena <hi rend="bold">amittā,</hi> maraṇahetutāya ukkhittāsikavadhakasadisattā <hi rend="bold">vadhakā,</hi> anubandhitvāpi anatthāvahanatāya verānubandhasapattasadisattā <hi rend="bold">sapattā,</hi> rāgādīnaṃ sallānaṃ bandhanato <hi rend="bold">sallabandhanā</hi>.</p>

<p rend="bodytext"><hi rend="bold">Muṇḍa</hi>nti muṇḍitakesaṃ. Tattha tattha nantakāni gahetvā saṅghāṭicīvarapārupanena <hi rend="bold">saṅghāṭipārutaṃ</hi>.</p>

<p rend="bodytext"><hi rend="bold">Uttiṭṭhapiṇḍo</hi>ti vivaṭadvāre ghare ghare patiṭṭhitvā labhanakapiṇḍo. <hi rend="bold">Uñcho</hi>ti tadatthaṃ uñchācariyā. <hi rend="bold">Anagārūpanissayo</hi>ti anagārānaṃ pabbajitānaṃ upagantvā nissitabbato upanissayabhūto jīvitaparikkhāro. Tañhi nissāya pabbajitā jīvanti.</p>

<p rend="bodytext"><hi rend="bold">Vantā</hi>ti <pb ed="M" n="0.0250" /> chaḍḍitā. <hi rend="bold">Mahesīhī</hi>ti buddhādīhi mahesīhi. <hi rend="bold">Khemaṭṭhāne</hi>ti kāmayogādīhi anupaddavaṭṭhānabhūte nibbāne. <hi rend="bold">Te</hi>ti mahesayo. <hi rend="bold">Acalaṃ sukha</hi>nti nibbānasukhaṃ pattā. Tasmā taṃ patthentena kāmā pariccajitabbāti adhippāyo.</p>

<p rend="bodytext"><hi rend="bold">Māhaṃ kāmehi saṃgacchi</hi>nti ahaṃ kadācipi kāmehi na samāgaccheyyaṃ. Kasmāti ce āha <pb ed="V" n="0.0268" /> – <hi rend="bold">‘‘yesu tāṇaṃ na vijjatī’’</hi>tiādi, yesu kāmesu upaparikkhiyamānesu ekasmimpi anatthaparittāṇaṃ nāma natthi. <hi rend="bold">Aggikkhandhūpamā</hi> mahābhitāpaṭṭhena. <hi rend="bold">Dukhā</hi> dukkhamaṭṭhena.</p>

<p rend="bodytext"><hi rend="bold">Paripantho esa bhayo</hi> yadidaṃ kāmā nāma aviditavipulānatthāvahattā. <hi rend="bold">Savighāto</hi> cittavighātakarattā. <hi rend="bold">Sakaṇṭako</hi> vinivijjhanattā. <hi rend="bold">Gedho suvisamo ceso</hi>ti giddhihetutāya gedho. Suṭṭhu visamo mahāpalibodho so. Duratikkamanaṭṭhena <hi rend="bold">mahanto. Mohanāmukho</hi> mucchāpattihetuto.</p>

<p rend="bodytext"><hi rend="bold">Upasaggo bhīmarūpo</hi>ti atibhiṃsanakasabhāvo, mahanto <pb ed="P" n="0.0243" /> devatūpasaggo viya anatthakādidukkhāvahanato. <hi rend="bold">Sappasirūpamā kāmā</hi> sappaṭibhayaṭṭhena.</p>

<p rend="bodytext"><hi rend="bold">Kāmapaṅkena sattā</hi>ti kāmasaṅkhātena paṅkena sattā laggā.</p>

<p rend="bodytext"><hi rend="bold">Duggatigamanaṃ magga</hi>nti nirayādiapāyagāminaṃ maggaṃ. <hi rend="bold">Kāmahetuka</hi>nti kāmopabhogahetukaṃ. <hi rend="bold">Bahu</hi>nti pāṇātipātādibhedena bahuvidhaṃ. <hi rend="bold">Rogamāvaha</hi>nti rujjanaṭṭhena rogasaṅkhātassa diṭṭhadhammikādibhedassa dukkhassa āvahanakaṃ.</p>

<p rend="bodytext"><hi rend="bold">Eva</hi>nti ‘‘amittā vadhakā’’tiādinā vuttappakārena. <hi rend="bold">Amittajananā</hi>ti amittabhāvassa nibbattanakā. <hi rend="bold">Tāpanā</hi>ti santāpanakā, tapanīyāti attho. <hi rend="bold">Saṃkilesikā</hi>ti saṃkilesāvahā. <hi rend="bold">Lokāmisā</hi>ti loke āmisabhūtā. <hi rend="bold">Bandhaniyā</hi>ti bandhabhūtehi saṃyojanehi vaḍḍhitabbā, saṃyojaniyāti attho. <hi rend="bold">Maraṇabandhanā</hi>ti bhavādīsu nibbattinimittatāya pavattakāraṇato ca maraṇavibandhanā.</p>

<p rend="bodytext"><hi rend="bold">Ummādanā</hi>ti <pb ed="M" n="0.0251" /> vipariṇāmadhammānaṃ viyogavasena sokummādakarā, vaḍḍhiyā vā uparūparimadāvahā. <hi rend="bold">Ullapanā</hi>ti ‘‘aho sukhaṃ aho sukha’’nti uddhaṃ uddhaṃ lapāpanakā. ‘‘Ullolanā’’tipi pāṭho, bhattapiṇḍanimittaṃ naṅguṭṭhaṃ ullolento sunakho viya āmisahetu satte uparūparilālanā, parābhavāvaññātapāpanakāti attho. <hi rend="bold">Cittappamāthino</hi>ti pariḷāhuppādanādinā sampati āyatiñca cittassa pamathanasīlā. ‘‘Cittappamaddino’’ti vā pāṭho, so evattho. Ye pana ‘‘cittappamādino’’ti vadanti, tesaṃ cittassa pamādāvahāti attho. <hi rend="bold">Saṃkilesāyā</hi>ti vibādhanāya <pb ed="V" n="0.0269" /> upatāpanāya vā. <hi rend="bold">Khippaṃ mārena oḍḍita</hi>nti kāmā nāmete mārena oḍḍitaṃ kuminanti daṭṭhabbā sattānaṃ anatthāvahanato.</p>

<p rend="bodytext"><hi rend="bold">Anantādīnavā</hi>ti ‘‘lobhanaṃ madanañceta’’ntiādinā, ‘‘idha sītassa purakkhato uṇhassa purakkhato’’tiādinā (ma. ni. 1.167) ca dukkhakkhandhasuttādīsu vuttanayena apariyantādīnavā bahudosā. <hi rend="bold">Bahudukkhā</hi>ti āpāyikādibahuvidhadukkhānubandhā. <hi rend="bold">Mahāvisā</hi>ti kaṭukāsayhaphalatāya halāhalādimahāvisasadisā <pb ed="P" n="0.0244" />. <hi rend="bold">Appassādā</hi>ti satthadhārāgatamadhubindu viya parittassādā. <hi rend="bold">Raṇakarā</hi>ti sārāgādisaṃvaḍḍhakā. <hi rend="bold">Sukkapakkhavisosanā</hi>ti sattānaṃ anavajjakoṭṭhāsassa vināsakā.</p>

<p rend="bodytext"><hi rend="bold">Sāha</hi>nti sā ahaṃ, heṭṭhā vuttanayeneva satthu santike dhammaṃ sutvā paṭiladdhasaddhā kāme pahāya pabbajitvā ṭhitāti attho. <hi rend="bold">Etādisa</hi>nti evarūpaṃ vuttappakāraṃ. <hi rend="bold">Katvā</hi>ti iti katvā, yathāvuttakāraṇenāti attho. <hi rend="bold">Na taṃ paccāgamissāmī</hi>ti taṃ mayā pubbe vantakāme puna na paribhuñjissāmi. <hi rend="bold">Nibbānābhiratā sadā</hi>ti yasmā pabbajitakālato paṭṭhāya sabbakālaṃ nibbānābhiratā, tasmā na taṃ paccāgamissāmīti yojanā.</p>

<p rend="bodytext"><hi rend="bold">Raṇaṃ taritvā kāmāna</hi>nti kāmānaṃ raṇaṃ taritvā, tañca mayā kātabbaṃ ariyamaggasaṃpahāraṃ katvā. <hi rend="bold">Sītibhāvābhikaṅkhinī</hi>ti sabbakilesadarathapariḷāhavūpasamena sītibhāvasaṅkhātaṃ arahattaṃ abhikaṅkhantī. <hi rend="bold">Sabbasaṃyojanakkhaye</hi>ti sabbesaṃ saṃyojanānaṃ khayabhūte nibbāne abhiratā.</p>

<p rend="bodytext"><hi rend="bold">Yena</hi><pb ed="M" n="0.0252" /><hi rend="bold">tiṇṇā mahesino</hi>ti yena ariyamaggena buddhādayo mahesino saṃsāramahoghaṃ tiṇṇā, ahampi tehi gatamaggaṃ anugacchāmi, sīlādipaṭipattiyā anupāpuṇāmīti attho.</p>

<p rend="bodytext"><hi rend="bold">Dhammaṭṭha</hi>nti ariyaphaladhamme ṭhitaṃ. <hi rend="bold">Aneja</hi>nti paṭippassaddha ejatāya anejanti laddhanāmaṃ aggaphalaṃ. <hi rend="bold">Upasampajjā</hi>ti sampādetvā aggamaggādhigamena adhigantvā. <hi rend="bold">Jhāyatī</hi>ti tameva phalajjhānaṃ upanijjhāyati.</p>

<p rend="bodytext"><hi rend="bold">Ajjaṭṭhamī pabbajitā</hi>ti pabbajitā hutvā pabbajitato paṭṭhāya ajja aṭṭhamadivaso, ito atīte <pb ed="V" n="0.0270" /> aṭṭhamiyaṃ pabbajitāti attho. <hi rend="bold">Saddhā</hi>ti saddhāsampannā. <hi rend="bold">Saddhammasobhanā</hi>ti saddhammādhigamena sobhanā.</p>

<p rend="bodytext"><hi rend="bold">Bhujissā</hi>ti <pb ed="P" n="0.0245" /> dāsabhāvasadisānaṃ kilesānaṃ pahānena bhujissā. Kāmacchandādiiṇāpagamena <hi rend="bold">aṇaṇā</hi>.</p>

<p rend="bodytext">Imā kira tisso gāthā pabbajitvā aṭṭhame divase arahattaṃ patvā aññatarasmiṃ rukkhamūle phalasamāpattiṃ samāpajjitvā nisinnaṃ theriṃ bhikkhūnaṃ dassetvā pasaṃsantena bhagavatā vuttā.</p>

<p rend="bodytext">Atha sakko devānamindo taṃ pavattiṃ dibbena cakkhunā disvā ‘‘evaṃ satthārā pasaṃsīyamānā ayaṃ therī yasmā devehi ca payirupāsitabbā’’ti tāvadeva tāvatiṃsehi devehi saddhiṃ upasaṅkamitvā abhivādetvā añjaliṃ paggayha aṭṭhāsi. Taṃ sandhāya saṅgītikārehi vuttaṃ –</p>

<p rend="gatha1">‘‘Taṃ sakko devasaṅghena, upasaṅkamma iddhiyā;</p>

<p rend="gathalast">Namassati bhūtapati, subhaṃ kammāradhītara’’nti.</p>

<p rend="bodytext">Tattha tīsu kāmabhavesu bhūtānaṃ sattānaṃ pati issaroti katvā <hi rend="bold">bhūtapatī</hi>ti laddhanāmo sakko devarājā devasaṅghena saddhiṃ taṃ subhaṃ kammāradhītaraṃ attano deviddhiyā upasaṅkamma namassati, pañcapatiṭṭhitena vandatīti attho.</p>

<p rend="centre">Subhākammāradhītutherīgāthāvaṇṇanā niṭṭhitā.</p>

<p rend="centre">Vīsatinipātavaṇṇanā niṭṭhitā.</p>
</body>
<back></back>
</text>
</TEI.2>