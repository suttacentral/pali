<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">Mahāvibhaṅgasaṅgahakathāvaṇṇanā</p>

<p rend="bodytext" n="4"><hi rend="paranum">4</hi><hi rend="dot">.</hi> Evaṃ sotujanaṃ savane niyojetvā yathāpaṭiññātaṃ uttaravinicchayaṃ dassetumāha <hi rend="bold">‘‘methuna’’</hi>ntiādi. <hi rend="bold">‘‘Kati āpattiyo’’</hi>ti ayaṃ diṭṭhasaṃsandanā, adiṭṭhajotanā, vimaticchedanā, anumati, kathetukamyatāpucchāti pañcannaṃ pucchānaṃ kathetukamyatāpucchā. <hi rend="bold">Tisso āpattiyo phuse</hi>ti tassā saṅkhepato vissajjanaṃ.</p>

<p rend="bodytext" n="5"><hi rend="paranum">5</hi><hi rend="dot">.</hi> Evaṃ gaṇanāvasena dassitānaṃ <hi rend="bold">‘‘bhave’’</hi>tiādi sarūpato dassanaṃ. <hi rend="bold">Khette</hi>ti tiṇṇaṃ maggānaṃ aññatarasmiṃ allokāse tilabījamattepi padese. Methunaṃ paṭisevantassa pārājikaṃ bhaveti sambandho. ‘‘Thullaccaya’’nti vuttanti yojanā. <hi rend="bold">‘‘Yebhuyyakkhāyite’’</hi>ti idaṃ nidassanamattaṃ, upaḍḍhakkhāyitepi thullaccayassa heṭṭhā vuttattā. Vaṭṭakate mukhe aphusantaṃ aṅgajātaṃ pavesentassa dukkaṭaṃ vuttanti yojanā.</p>

<p rend="bodytext" n="6"><hi rend="paranum">6</hi><hi rend="dot">.</hi><hi rend="bold">‘‘Adinnaṃ</hi><pb ed="M" n="2.0405" /><hi rend="bold">ādiyanto’’</hi>tiādayopi vuttanayāyeva.</p>

<p rend="bodytext" n="7"><hi rend="paranum">7</hi><hi rend="dot">.</hi><hi rend="bold">Pañcamāsagghane vāpī</hi>ti porāṇakassa nīlakahāpaṇassa catutthabhāgasaṅkhāte pañcamāse, tadagghanake vā. <hi rend="bold">Adhike vā</hi>ti atirekapañcamāsake vā tadagghanake vā. Adinne pañcavīsatiyā avahārānaṃ aññatarena avahaṭe parājayo hotīti attho. Māse vā ūnamāse vā tadagghanake vā dukkaṭaṃ. <hi rend="bold">Tato majjhe</hi>ti pañcamāsakato majjhe. Pañca māsā samāhaṭā, pañcannaṃ māsānaṃ samāhāroti vā <hi rend="bold">pañcamāsaṃ,</hi> pañcamāsaṃ agghatīti <hi rend="bold">pañcamāsagghanaṃ,</hi> pañcamāsañca pañcamāsagghanañca <hi rend="bold">pañcamāsagghanaṃ,</hi> ekadesasarūpekasesoyaṃ, tasmiṃ. <hi rend="bold">Māse vā</hi>ti etthāpi māso ca māsagghanakañca māsamāsagghanakoti vattabbe ‘‘māse’’ti ekadesasarūpekaseso, uttarapadalopo ca daṭṭhabbo.</p>

<p rend="bodytext">‘‘Pañcamāsagghane’’ti sāmaññena vuttepi porāṇakassa nīlakahāpaṇasseva catutthabhāgavasena pañcamāsaniyamo <pb ed="V" n="2.0317" /> kātabbo. Tathā hi bhagavatā dutiyapārājikaṃ paññāpentena bhikkhūsu pabbajitaṃ purāṇavohārikamahāmattaṃ bhikkhuṃ ‘‘kittakena vatthunā rājā māgadho seniyo bimbisāro coraṃ gahetvā hanati vā bandhati vā pabbājeti vā’’ti pucchitvā tena ‘‘pādena vā pādārahena vā’’ti vutte teneva pamāṇena adinnaṃ ādiyantassa paññattaṃ. <hi rend="bold">Aṭṭhakathāyañca</hi> –</p>

<p rend="indent">‘‘Pañcamāsako pādoti pāḷiṃ ulliṅgitvā ‘tadā rājagahe vīsatimāsako kahāpaṇo hoti, tasmā <pb ed="M" n="2.0406" /> pañcamāsako pādo’. Etena lakkhaṇena sabbajanapadesu kahāpaṇassa catuttho bhāgo ‘pādo’ti veditabbo. So ca kho porāṇakassa nīlakahāpaṇassa vasena, na itaresaṃ dudradāmakādīnaṃ. Tena hi pādena atītā buddhāpi pārājikaṃ paññapesuṃ, anāgatāpi paññapessanti. Sabbabuddhānañhi pārājikavatthumhi vā pārājike vā nānattaṃ natthi, imāneva cattāri pārājikavatthūni, imāneva cattāri pārājikāni, ito ūnaṃ vā atirekaṃ vā natthi. Tasmā bhagavāpi dhaniyaṃ vigarahitvā pādeneva dutiyapārājikaṃ paññapento ‘yo pana bhikkhu adinnaṃ theyyasaṅkhāta’ntiādimāhā’’ti (pārā. aṭṭha. 1.88) vuttaṃ.</p>

<p rend="unindented"><hi rend="bold">Sāratthadīpaniyañca</hi> –</p>

<p rend="indent">‘‘Catuttho bhāgo pādoti veditabboti imināva sabbajanapadesu kahāpaṇasseva vīsatimo bhāgomāsakoti idañca vuttameva hotīti daṭṭhabbaṃ. Porāṇasatthānurūpaṃ lakkhaṇasampannā uppāditā nīlakahāpaṇāti veditabbā. Dudradāmena uppādito dudradāmako. So kira nīlakahāpaṇassa tibhāgaṃ agghatī’ti vatvā ‘yasmiṃ padese nīlakahāpaṇā na santi, tatthāpi nīlakahāpaṇavaseneva paricchedo kātabbo. Kathaṃ? Nīlakahāpaṇānaṃ vaḷañjanaṭṭhāne ca avaḷañjanaṭṭhāne ca samānaagghavasena pavattamānaṃ bhaṇḍaṃ nīlakahāpaṇena samānagghaṃ gahetvā tassa catutthabhāgagghanakaṃ nīlakahāpaṇassa pādagghanakanti paricchinditvā vinicchayo kātabbo’’ti (sārattha. ṭī. 2.88) ayamatthova vutto.</p>

<p rend="bodytext">Ettha <pb ed="M" n="2.0407" /><hi rend="bold">kahāpaṇaṃ</hi> nāma karontā suvaṇṇenapi karonti rajatenapi tambenapi suvaṇṇarajatatambamissakenapi <pb ed="V" n="2.0318" />. Tesu kataraṃ kahāpaṇaṃ nīlakahāpaṇanti? <hi rend="bold">Keci</hi> tāva ‘‘suvaṇṇakahāpaṇa’’nti. <hi rend="bold">Keci</hi> ‘‘missakakahāpaṇa’’nti. Tattha ‘‘suvaṇṇakahāpaṇa’’nti vadantānaṃ ayamadhippāyo – pārājikavatthunā pādena sabbattha ekalakkhaṇena bhavitabbaṃ, kāladesaparibhogādivasena agghanānattaṃ pādasseva bhavitabbaṃ. Bhagavatā hi dhammikarājūhi hananabandhanapabbājanānurūpeneva adinnādāne pārājikaṃ paññattaṃ, na itarathā. Tasmā esā sabbadā sabbattha abyabhicārīti suvaṇṇamayassa kahāpaṇassa catutthena pādena bhavitabbanti.</p>

<p rend="bodytext">‘‘Missakakahāpaṇa’’nti vadantānaṃ pana ayamadhippāyo –</p>

<p rend="unindented"><hi rend="bold">Aṭṭhakathāyaṃ</hi> –</p>

<p rend="indent">‘‘Tadā rājagahe vīsatimāsako kahāpaṇo hoti, tasmā pañcamāsako pādo. Etena lakkhaṇena sabbajanapadesu kahāpaṇassa catuttho bhāgo ‘pādo’ti veditabbo. So ca kho porāṇakassa nīlakahāpaṇassa vasena, na itaresaṃ dudradāmakādīna’’nti (pārā. aṭṭha. 1.88) –</p>

<p rend="unindented">Vuttattā, <hi rend="bold">sāratthadīpaniyañca</hi> –</p>

<p rend="indent">‘‘Porāṇasatthānurūpaṃ lakkhaṇasampannā uppāditā nīlakahāpaṇāti veditabbā’’ti (sārattha. ṭī. 2.88) –</p>

<p rend="unindented">Vuttattā ca ‘‘vinayavinicchayaṃ patvā garuke ṭhātabba’’nti vacanato ca missakakahāpaṇoyeva nīlakahāpaṇo. Tattheva hi porāṇasatthavihitaṃ lakkhaṇaṃ dissati. Kathaṃ? Pañca <pb ed="M" n="2.0408" /> māsā suvaṇṇassa, tathā rajatassa, dasa māsā tambassāti ete vīsati māse missetvā bandhanatthāya vīhimattaṃ lohaṃ pakkhipitvā akkharāni ca hatthiādīnamaññatarañca rūpaṃ dassetvā kato niddosattā nīlakahāpaṇo nāma hotīti.</p>

<p rend="bodytext"><hi rend="bold">Sikkhābhājanavinicchaye</hi> ca kesuci potthakesu ‘‘pādo nāma pañca māsā suvaṇṇassā’’ti purimapakkhavādīnaṃ <pb ed="V" n="2.0319" /> matena pāṭho likhito. Kesuci potthakesu dutiyapakkhavādīnaṃ matena ‘‘pañca māsā hiraññassā’’ti pāṭho likhito. Sīhaḷabhāsāya porāṇakehi likhitāya <hi rend="bold">sāmaṇerasikkhāya</hi> pana –</p>

<p rend="indent">‘‘Porāṇakassa nīlakahāpaṇassāti vutta<hi rend="bold">aṭṭhakathā</hi>vacanassa, porāṇake ratanasuttābhidhānakasutte vuttakahāpaṇalakkhaṇassa ca anurūpato ‘suvaṇṇarajatatambāni missetvā uṭṭhāpetvā katakahāpaṇaṃ kahāpaṇaṃ nāmā’ti ca ‘sāmaṇerānamupasampannānañca adinnādānapārājikavatthumhi ko viseso’ti pucchaṃ katvā ‘sāmaṇerānaṃ dasikasuttenāpi pārājiko hoti, upasampannānaṃ pana suvaṇṇassa vīsativīhimattenā’’ti –</p>

<p rend="unindented">Ca viseso dassito.</p>

<p rend="bodytext">Taṃ pana suvaṇṇamāsakavasena aḍḍhatiyamāsakaṃ hoti, pañcamāsakena ca bhagavatā pārājikaṃ paññattaṃ. Tasmā tassa yathāvuttalakkhaṇassa kahāpaṇassa sabbadesesu alabbhamānattā sabbadesasādhāraṇena tassa missakakahāpaṇassa pañcamāsapādagghanakena suvaṇṇeneva pārājikavatthumhi niyamite sabbadesavāsīnaṃ upakārāya hotīti evaṃ suvaṇṇeneva pārājikavatthuparicchedo kato. Ayameva niyamo <pb ed="M" n="2.0409" /> sīhaḷācariyavādehi sāroti gahito. Tasmā sikkhāgarukehi sabbattha pesalehi vinayadharehi ayameva vinicchayo sārato paccetabbo. Honti cettha –</p>

<p rend="gatha1">‘‘Hemarajatatambehi, satthe niddiṭṭhalakkhaṇaṃ;</p>

<p rend="gathalast">Ahāpetvā kato vīsa-māso nīlakahāpaṇo.</p>

<p rend="gatha1">Hemapādaṃ sajjhupādaṃ, tambapādadvayañhi so;</p>

<p rend="gathalast">Missetvā rūpamappetvā, kātuṃ satthesu dassito.</p>

<p rend="gatha1"><hi rend="bold">‘Elā’</hi>ti vuccate doso, niddosattā tathīrito;</p>

<p rend="gathalast">Tassa pādo suvaṇṇassa, vīsavīhagghano mato.</p>

<p rend="gatha1">Yasmiṃ <pb ed="V" n="2.0320" /> pana padese so, na vattati kahāpaṇo;</p>

<p rend="gathalast">Vīsasovaṇṇavīhagghaṃ, tappādagghanti vediyaṃ.</p>

<p rend="gatha1">Vīsasovaṇṇavīhagghaṃ, thenentā bhikkhavo tato;</p>

<p rend="gathalast">Cavanti sāmaññaguṇā, iccāhu vinayaññuno’’ti.</p>

<p rend="bodytext" n="9"><hi rend="paranum">9</hi><hi rend="dot">.</hi><hi rend="bold">Opāta</hi>nti āvāṭaṃ. Dukkhe jāteti yojanā.</p>

<p rend="bodytext" n="10"><hi rend="paranum">10</hi><hi rend="dot">.</hi><hi rend="bold">Uttariṃ dhamma</hi>nti ettha ‘‘uttarimanussadhamma’’nti vattabbe niruttinayena majjhapadalopaṃ, niggahītāgamañca katvā ‘‘uttariṃ dhamma’’nti vuttaṃ. Uttarimanussānaṃ jhāyīnañceva ariyānañca dhammaṃ <hi rend="bold">uttarimanussadhammaṃ. Attupanāyika</hi>nti attani taṃ upaneti ‘‘mayi atthī’’ti samudācaranto, attānaṃ vā tattha upaneti ‘‘ahaṃ ettha sandissāmī’’ti samudācarantoti attupanāyiko, taṃ attupanāyikaṃ, evaṃ katvā vadantoti sambandho.</p>

<p rend="bodytext" n="11"><hi rend="paranum">11</hi><hi rend="dot">.</hi><hi rend="bold">Pariyāye</hi>ti ‘‘yo te vihāre vasati, so bhikkhu arahā’’tiādinā (pari. 287) pariyāyabhaṇane. <hi rend="bold">Ñāte</hi>ti yaṃ <pb ed="M" n="2.0410" /> uddissa bhaṇati, tasmiṃ viññumhi manussajātike acirena ñāte. <hi rend="bold">No ce</hi>ti no ce jānāti.</p>

<p rend="centre">Iti uttare līnatthapakāsaniyā</p>

<p rend="centre">Pārājikakathāvaṇṇanā niṭṭhitā.</p>

<p rend="bodytext" n="13"><hi rend="paranum">13</hi><hi rend="dot">.</hi> Ceteti, upakkamati, muccati, evaṃ aṅgattaye puṇṇe garukaṃ vuttaṃ. <hi rend="bold">Dvaṅge</hi> ceteti, upakkamati yadi na muccati, evaṃ aṅgadvaye thullaccayanti yojanā. <hi rend="bold">Payoge</hi>ti payojetvā upakkamituṃ aṅgajātāmasanaṃ, parassa āṇāpananti evarūpe sāhatthikāṇattikapayoge.</p>

<p rend="bodytext" n="14"><hi rend="paranum">14</hi><hi rend="dot">.</hi> Vuttanayeneva uparūpari pañhāpucchanaṃ ñātuṃ sakkāti taṃ avattukāmo āha <hi rend="bold">‘‘ito paṭṭhāyā’’</hi>tiādi. Mayampi yadettha pubbe avuttamanuttānatthañca, tadeva vaṇṇayissāma.</p>

<p rend="bodytext" n="15"><hi rend="paranum">15</hi><hi rend="dot">.</hi><hi rend="bold">Kāyenā</hi>ti <pb ed="V" n="2.0321" /> attano kāyena. <hi rend="bold">Kāya</hi>nti itthiyā kāyaṃ. Esa nayo ‘‘kāyabaddha’’nti etthāpi.</p>

<p rend="bodytext" n="16"><hi rend="paranum">16</hi><hi rend="dot">.</hi> Attano <hi rend="bold">kāyena paṭibaddhena</hi> itthiyā kāya<hi rend="bold">paṭibaddhe</hi> phuṭṭhe tu dukkaṭanti yojanā.</p>

<p rend="bodytext" n="17"><hi rend="paranum">17</hi><hi rend="dot">.</hi><hi rend="bold">Tisso</hi> āpattiyo siyunti yojanā. <hi rend="bold">Dvinnaṃ maggāna</hi>nti vaccamaggapassāvamaggānaṃ.</p>

<p rend="bodytext" n="18"><hi rend="paranum">18</hi><hi rend="dot">.</hi><hi rend="bold">Vaṇṇādibhaññe</hi>ti vaṇṇādinā bhaṇane. Kāyapaṭibaddhe vaṇṇādinā bhaññe dukkaṭanti yojanā.</p>

<p rend="bodytext" n="19"><hi rend="paranum">19</hi><hi rend="dot">.</hi><hi rend="bold">Attakāmacariyāyā</hi>ti attakāmapāricariyāya.</p>

<p rend="bodytext" n="20"><hi rend="paranum">20</hi><hi rend="dot">.</hi> Paṇḍakassa santikepi attakāmapāricariyāya vaṇṇaṃ vadato <hi rend="bold">tassa</hi> bhikkhunoti yojanā. <hi rend="bold">Tiracchānagatassāpi santike</hi>ti etthāpi eseva nayo.</p>

<p rend="bodytext" n="21"><hi rend="paranum">21</hi><hi rend="dot">.</hi> Itthipurisānamantare <pb ed="M" n="2.0411" /><hi rend="bold">sañcarittaṃ</hi> sañcaraṇabhāvaṃ <hi rend="bold">samāpanne</hi> bhikkhumhi <hi rend="bold">paṭiggaṇhanavīmaṃsāpaccāharaṇakattike</hi> sampanne tassa budho garukaṃ niddiseti yojanā.</p>

<p rend="bodytext" n="22"><hi rend="paranum">22</hi><hi rend="dot">.</hi><hi rend="bold">Dvaṅgasamāyoge</hi>ti tīsvetesu dvinnaṃ aṅgānaṃ yathākathañci samāyoge. <hi rend="bold">Aṅge sati panekasmi</hi>nti tiṇṇamekasmiṃ pana aṅge sati.</p>

<p rend="bodytext" n="24"><hi rend="paranum">24</hi><hi rend="dot">.</hi><hi rend="bold">Payoge</hi>ti ‘‘adesitavatthukaṃ pamāṇātikkantaṃ kuṭiṃ, adesitavatthukaṃ mahallakavihārañca kāressāmī’’ti upakaraṇatthaṃ araññagamanato paṭṭhāya sabbapayoge. <hi rend="bold">Ekapiṇḍe anāgate</hi>ti sabbapariyantimaṃ piṇḍaṃ sandhāya vuttaṃ.</p>

<p rend="bodytext" n="25"><hi rend="paranum">25</hi><hi rend="dot">.</hi> Idha <hi rend="bold">yo</hi> bhikkhu amūlakena pārājikena dhammena anuddhaṃsetīti yojanā.</p>

<p rend="bodytext" n="26"><hi rend="paranum">26</hi><hi rend="dot">.</hi><hi rend="bold">Okāsaṃ</hi><pb ed="V" n="2.0322" /><hi rend="bold">na ca kāretvā</hi>ti ‘‘karotu me, āyasmā, okāsaṃ, ahaṃ te vattukāmo’’ti evaṃ tena bhikkhunā okāsaṃ akārāpetvā.</p>

<p rend="bodytext" n="28"><hi rend="paranum">28</hi><hi rend="dot">.</hi><hi rend="bold">Aññabhāgiye</hi>ti aññabhāgiyapadena upalakkhitasikkhāpade. Evaṃ aññatrapi īdisesu ṭhānesu attho veditabbo.</p>

<p rend="bodytext" n="29"><hi rend="paranum">29</hi><hi rend="dot">.</hi> ‘‘Samanubhāsanāya evā’’ti padacchedo. <hi rend="bold">Na paṭinissaja</hi>nti appaṭinissajanto.</p>

<p rend="bodytext" n="30"><hi rend="paranum">30</hi><hi rend="dot">.</hi> Ñattiyā dukkaṭaṃ āpanno siyā, dvīhi kammavācāhi thullataṃ āpanno siyā, kammavācāya osāne garukaṃ āpanno siyāti yojanā. <hi rend="bold">‘‘Thullata’’</hi>nti idaṃ thullaccayāpattiupalakkhaṇavacanaṃ.</p>

<p rend="bodytext" n="31"><hi rend="paranum">31</hi><hi rend="dot">.</hi> Catūsu <pb ed="M" n="2.0412" /> yāvatatiyakesu paṭhame āpattiparicchedaṃ dassetvā itaresaṃ tiṇṇaṃ tenapi ekaparicchedattā tattha vuttanayameva tesu atidisanto āha <hi rend="bold">‘‘bhedānuvattake’’</hi>tiādi.</p>

<p rend="centre">Iti uttare līnatthapakāsaniyā</p>

<p rend="centre">Saṅghādisesakathāvaṇṇanā niṭṭhitā.</p>

<p rend="bodytext" n="32"><hi rend="paranum">32</hi><hi rend="dot">.</hi><hi rend="bold">Atirekacīvara</hi>nti anadhiṭṭhitaṃ, avikappitaṃ vikappanupagapamāṇaṃ cīvaraṃ laddhā dasāhaṃ atikkamanto ekameva nissaggiyaṃ pācittiyaṃ āpajjati. Ticīvarena ekarattimpi <hi rend="bold">vinā vasanto</hi> ekameva nissaggiyaṃ pācittiyaṃ āpajjati. Idañca jātivasena ekattaṃ sandhāya vuttaṃ vatthugaṇanāya āpattīnaṃ paricchinditabbattā.</p>

<p rend="bodytext" n="33"><hi rend="paranum">33</hi><hi rend="dot">.</hi><hi rend="bold">Gahetvākālacīvara</hi>nti akālacīvaraṃ paṭiggahetvā. <hi rend="bold">Māsa</hi>nti satiyā paccāsāya nikkhipituṃ anuññātaṃ māsaṃ. <hi rend="bold">Atikkamanto</hi>ti satiyāpi paccāsāya vītikkamanto antomāse anadhiṭṭhahitvā, avikappetvā vā tiṃsadivasāni atikkamanto, cīvaruppādadivasaṃ aruṇaṃ ādiṃ katvā ekatiṃsamaṃ aruṇaṃ uṭṭhāpentoti attho. Ekaṃ nissaggiyaṃ āpattiṃ āpajjatīti udīritanti yojanā.</p>

<p rend="bodytext" n="34"><hi rend="paranum">34</hi><hi rend="dot">.</hi><hi rend="bold">Aññātikāya</hi><pb ed="V" n="2.0323" /> bhikkhuniyā. <hi rend="bold">Yaṃkiñci purāṇacīvara</hi>nti ekavārampi paribhuttaṃ saṅghāṭiādīnamaññataraṃ cīvaraṃ.</p>

<p rend="bodytext" n="35"><hi rend="paranum">35</hi><hi rend="dot">.</hi><hi rend="bold">Payogasmi</hi>nti ‘‘dhovā’’tiādike bhikkhuno āṇattikapayoge, evaṃ āṇattāya ca bhikkhuniyā uddhanādike sabbasmiṃ payoge ca. <hi rend="bold">‘‘Nissaggiyāva pācitti hotī</hi>ti nissaggiyā pācitti ca hotīti yojanā.</p>

<p rend="bodytext" n="36"><hi rend="paranum">36</hi><hi rend="dot">.</hi><hi rend="bold">Paṭigaṇhato</hi>ti <pb ed="M" n="2.0413" /> ettha ‘‘aññatra pārivattakā’’ti yojanā.</p>

<p rend="bodytext" n="38"><hi rend="paranum">38</hi><hi rend="dot">.</hi><hi rend="bold">Payogasmi</hi>nti viññāpanapayoge. <hi rend="bold">Viññāpite</hi>ti viññāpitacīvare paṭiladdhe.</p>

<p rend="bodytext" n="39"><hi rend="paranum">39</hi><hi rend="dot">.</hi><hi rend="bold">Bhikkhū</hi>ti acchinnacīvaro vā naṭṭhacīvaro vā bhikkhu. <hi rend="bold">Taduttari</hi>nti santaruttaraparamato uttariṃ.</p>

<p rend="bodytext" n="41"><hi rend="paranum">41</hi><hi rend="dot">.</hi><hi rend="bold">Payoge</hi>ti vikappanāpajjanapayoge.</p>

<p rend="bodytext" n="42"><hi rend="paranum">42</hi><hi rend="dot">.</hi><hi rend="bold">Duve</hi>ti dukkaṭapācittiyavasena duve āpattiyo phuseti yojetabbaṃ.</p>

<p rend="bodytext" n="44"><hi rend="paranum">44</hi><hi rend="dot">.</hi><hi rend="bold">Payoge</hi>ti anuññātapayogato atirekābhinipphādanapayoge. <hi rend="bold">Lābhe</hi>ti cīvarassa paṭilābhe.</p>

<p rend="centre">Kathinavaggavaṇṇanā paṭhamā.</p>

<p rend="bodytext" n="45"><hi rend="paranum">45</hi><hi rend="dot">.</hi> Kosiyavaggassa <hi rend="bold">ādīsu pañcasu</hi> sikkhāpadesu dve dve āpattiyoti yojanā. <hi rend="bold">Payoge</hi>ti karaṇakārāpanapayoge. <hi rend="bold">Lābhe</hi>ti katvā vā kāretvā vā pariniṭṭhāpane.</p>

<p rend="bodytext" n="46"><hi rend="paranum">46</hi><hi rend="dot">.</hi> ‘‘Gahetvā eḷakalomānī’’ti padacchedo. <hi rend="bold">Atikkama</hi>nti atikkamanto.</p>

<p rend="bodytext" n="47"><hi rend="paranum">47</hi><hi rend="dot">.</hi><hi rend="bold">Aññāyā</hi>ti aññātikāya bhikkhuniyā. ‘‘Dhovāpeti eḷalomaka’’nti padacchedo. <hi rend="bold">Eḷalomaka</hi>nti <pb ed="V" n="2.0324" /> eḷakalomāni. Niruttinayena ka-kārassa vipariyāyo. <hi rend="bold">Payoge</hi>ti dhovāpanapayoge.</p>

<p rend="bodytext" n="48"><hi rend="paranum">48</hi><hi rend="dot">.</hi><hi rend="bold">Payoge</hi>ti paṭiggaṇhanapayoge.</p>

<p rend="bodytext" n="49"><hi rend="paranum">49</hi><hi rend="dot">.</hi><hi rend="bold">Nānākāra</hi>nti <pb ed="M" n="2.0414" /> nānappakāraṃ. <hi rend="bold">Samāpajja</hi>nti samāpajjanto bhikkhu. <hi rend="bold">Samāpanne</hi>ti saṃvohāre samāpanne sati. <hi rend="bold">Payoge</hi>ti samāpajjanapayoge.</p>

<p rend="bodytext" n="50"><hi rend="paranum">50</hi><hi rend="dot">.</hi><hi rend="bold">Payoge</hi>ti kayavikkayāpajjanapayoge. <hi rend="bold">Tasmiṃ kate</hi>ti tasmiṃ bhaṇḍe attano santakabhāvaṃ nīte.</p>

<p rend="centre">Kosiyavaggavaṇṇanā dutiyā.</p>

<p rend="bodytext" n="51"><hi rend="paranum">51</hi><hi rend="dot">.</hi><hi rend="bold">Atirekaka</hi>nti anadhiṭṭhitaṃ, avikappitaṃ vā pattaṃ. Dasāhaṃ atikkamentassa tassa bhikkhuno ekāva nissaggiyāpatti hotīti yojanā.</p>

<p rend="bodytext" n="52-3"><hi rend="paranum">52-3</hi><hi rend="dot">.</hi> Natthi etassa pañca bandhanānīti <hi rend="bold">apañcabandhano,</hi> tasmiṃ, ūnapañcabandhane patteti attho. <hi rend="bold">Payoge</hi>ti viññāpanapayoge. <hi rend="bold">Tassa</hi> pattassa <hi rend="bold">lābhe</hi> paṭilābhe.</p>

<p rend="bodytext" n="54"><hi rend="paranum">54</hi><hi rend="dot">.</hi><hi rend="bold">Bhesajja</hi>nti sappiādikaṃ.</p>

<p rend="bodytext" n="55"><hi rend="paranum">55</hi><hi rend="dot">.</hi><hi rend="bold">Payoge</hi>ti pariyesanapayoge.</p>

<p rend="bodytext" n="56"><hi rend="paranum">56</hi><hi rend="dot">.</hi><hi rend="bold">Payoge</hi>ti acchindanaacchindāpanapayoge. <hi rend="bold">Haṭe</hi>ti acchinditvā gahite.</p>

<p rend="bodytext" n="57"><hi rend="paranum">57</hi><hi rend="dot">.</hi><hi rend="bold">Dve panāpattiyo phuse</hi>ti vāyāpanapayoge dukkaṭaṃ, vikappanupagapacchimacīvarapamāṇena vīte nissaggiyanti dve āpattiyo āpajjatīti attho.</p>

<p rend="bodytext" n="58-9"><hi rend="paranum">58-9</hi><hi rend="dot">.</hi> Yo pana bhikkhu appavārito aññātakasseva tantavāye <hi rend="bold">samecca</hi> upasaṅkamitvā cīvare <pb ed="V" n="2.0325" /> vikappaṃ āpajjanto hoti. <hi rend="bold">So</hi>ti so bhikkhu. Dve āpattiyo āpajjati, na saṃsayoti yojanā. <hi rend="bold">Payoge</hi>ti vikappāpajjanapayoge.</p>

<p rend="bodytext" n="60"><hi rend="paranum">60</hi><hi rend="dot">.</hi> Accekasaññitaṃ <pb ed="M" n="2.0415" /> cīvaraṃ paṭiggahetvāti yojanā. <hi rend="bold">Kāla</hi>nti cīvarakālaṃ.</p>

<p rend="bodytext" n="61"><hi rend="paranum">61</hi><hi rend="dot">.</hi><hi rend="bold">Tiṇṇamaññataraṃ vattha</hi>nti tiṇṇaṃ cīvarānaṃ aññataraṃ cīvaraṃ. <hi rend="bold">Ghare</hi>ti antaraghare. <hi rend="bold">Nidahitvā</hi>ti nikkhipitvā. <hi rend="bold">Tena</hi> cīvarena vinā chārattato <hi rend="bold">adhikaṃ</hi> divasaṃ yassa āraññakassa vihārassa gocaragāme taṃ cīvaraṃ nikkhittaṃ, tamhā vihārā aññatra vasanto nissaggiyaṃ phuseti yojanā.</p>

<p rend="bodytext" n="62"><hi rend="paranum">62</hi><hi rend="dot">.</hi> Saṅghikaṃ lābhaṃ pariṇataṃ <hi rend="bold">jānaṃ</hi> jānanto.</p>

<p rend="bodytext" n="63"><hi rend="paranum">63</hi><hi rend="dot">.</hi><hi rend="bold">Payoge</hi>ti pariṇāmanapayoge. <hi rend="bold">Sabbatthā</hi>ti pārājikādīsu sabbasikkhāpadesu. <hi rend="bold">Appanāvāraparihānī</hi>ti parivāre paṭhamaṃ vuttakatthapaññattivārassa parihāpanaṃ, idha avacananti attho, tassa vārassa parivāre sabbapaṭhamattā paṭhamaṃ vattabbabhāvepi tattha vattabbaṃ pacchā gaṇhitukāmena mayā taṃ ṭhapetvā paṭhamaṃ āpattidassanatthaṃ tadanantaro katāpattivāro paṭhamaṃ vuttoti adhippāyo.</p>

<p rend="centre">Pattavaggavaṇṇanā tatiyā.</p>

<p rend="centre">Iti uttare līnatthapakāsaniyā</p>

<p rend="centre">Tiṃsanissaggiyakathāvaṇṇanā niṭṭhitā.</p>

<p rend="bodytext" n="64"><hi rend="paranum">64</hi><hi rend="dot">.</hi><hi rend="bold">Manussuttaridhamme</hi>ti uttarimanussadhamme. <hi rend="bold">Abhūtasmiṃ uttarimanussadhamme</hi> samullapite <hi rend="bold">parājayo</hi> pārājikāpatti.</p>

<p rend="bodytext" n="65"><hi rend="paranum">65</hi><hi rend="dot">.</hi><hi rend="bold">Amūlantimavatthunā</hi> amūlakena pārājikena dhammena bhikkhuṃ codanāya <hi rend="bold">garu</hi> saṅghādiseso hotīti yojanā. <hi rend="bold">Pariyāyavacane</hi>ti ‘‘yo te vihāre vasatī’’tiādinā (pari. 287) <pb ed="M" n="2.0416" /> pariyāyena kathane. <hi rend="bold">Ñāte</hi>ti yassa katheti, tasmiṃ vacanānantarameva ñāte.</p>

<p rend="bodytext" n="66"><hi rend="paranum">66</hi><hi rend="dot">.</hi><hi rend="bold">No</hi><pb ed="V" n="2.0326" /><hi rend="bold">ce pana vijānātī</hi>ti atha taṃ pariyāyena vuttaṃ vacanānantarameva sace na jānāti. <hi rend="bold">Samudāhaṭa</hi>nti kathitaṃ.</p>

<p rend="bodytext" n="67"><hi rend="paranum">67</hi><hi rend="dot">.</hi> Omasato bhikkhussa duve āpattiyo vuttā. Upasampannaṃ omasato pācitti siyā. <hi rend="bold">Itaraṃ</hi> anupasampannaṃ omasato dukkaṭaṃ siyāti yojanā.</p>

<p rend="bodytext" n="68"><hi rend="paranum">68</hi><hi rend="dot">.</hi> Pesuññaharaṇepi dve āpattiyo honti.</p>

<p rend="bodytext" n="69"><hi rend="paranum">69</hi><hi rend="dot">.</hi><hi rend="bold">Payoge</hi>ti padaso dhammaṃ vācentassa vacanakiriyārambhato paṭṭhāya yāva padādīnaṃ parisamāpanaṃ, etthantare akkharuccāraṇapayoge dukkaṭaṃ. Padānaṃ parisamattiyaṃ pācittiyaṃ.</p>

<p rend="bodytext" n="70"><hi rend="paranum">70</hi><hi rend="dot">.</hi> ‘‘Tirattā anupasampannasahaseyyāyā’’ti padacchedo. Anupasampannena sahaseyyā <hi rend="bold">anupasampannasahaseyyā,</hi> tāya. Tirattā uttariṃ anupasampannasahaseyyāyāti yojanā. <hi rend="bold">Payoge</hi>ti sayanatthāya seyyāpaññāpanakāyāvajjanādipubbapayoge. <hi rend="bold">Panne</hi>ti kāyapasāraṇalakkhaṇena sayanena nipanne.</p>

<p rend="bodytext" n="71"><hi rend="paranum">71</hi><hi rend="dot">.</hi> Yo pana bhikkhu eka<hi rend="bold">rattiyaṃ</hi> mātugāmena sahaseyyaṃ <hi rend="bold">kappeti. Dukkaṭādayo</hi>ti ‘‘payoge dukkaṭaṃ, nipanne pācittiya’’nti yathāvuttadveāpattiyo āpajjatīti yojanā.</p>

<p rend="bodytext" n="72"><hi rend="paranum">72</hi><hi rend="dot">.</hi><hi rend="bold">Payoge</hi>ti yathāvuttalakkhaṇapayoge.</p>

<p rend="bodytext" n="73"><hi rend="paranum">73</hi><hi rend="dot">.</hi><hi rend="bold">Anupasampanne</hi>ti <pb ed="M" n="2.0417" /> samīpatthe cetaṃ bhummaṃ. Anupasampannassa santike bhūtaṃ uttarimanussadhammaṃ yo sace <hi rend="bold">ārocetī</hi>ti yojanā. <hi rend="bold">Dukkaṭādayo</hi>ti yassa āroceti, so nappaṭivijānāti, dukkaṭaṃ, paṭivijānāti, pācittiyanti evaṃ dve āpattiyo tassa honti.</p>

<p rend="bodytext" n="74"><hi rend="paranum">74</hi><hi rend="dot">.</hi><hi rend="bold">Aññato</hi> aññassa upasampannassa duṭṭhullassa āpattiṃ <hi rend="bold">anupasampanne</hi> anupasampannassa santike <hi rend="bold">vadaṃ</hi> vadantoti yojanā. <hi rend="bold">Payoge</hi>ti ārambhato paṭṭhāya pubbapayoge dukkaṭaṃ āgacchati dukkaṭaṃ āpajjati. Ārocite pācitti siyāti yojanā.</p>

<p rend="bodytext" n="75"><hi rend="paranum">75</hi><hi rend="dot">.</hi><hi rend="bold">Payoge</hi>ti <pb ed="V" n="2.0327" /> ‘‘akappiyapathaviṃ khaṇissāmī’’ti kudāla pariyesanādisabbapayogeti.</p>

<p rend="centre">Musāvādavaggavaṇṇanā paṭhamā.</p>

<p rend="bodytext" n="76"><hi rend="paranum">76</hi><hi rend="dot">.</hi><hi rend="bold">Pātento</hi>ti vikopento. <hi rend="bold">Tassā</hi>ti bhūtagāmassa. <hi rend="bold">Pāte</hi>ti vikopane.</p>

<p rend="bodytext" n="77"><hi rend="paranum">77</hi><hi rend="dot">.</hi> Aññavādakavihesakānaṃ ekayoganiddiṭṭhattā tattha vuttanayeneva vihesake ca ñātuṃ sakkāti tattha visuṃ āpattibhedo na vutto.</p>

<p rend="bodytext" n="78"><hi rend="paranum">78</hi><hi rend="dot">.</hi><hi rend="bold">Para</hi>nti aññaṃ saṅghena sammatasenāsanapaññāpakādikaṃ upasampannaṃ. <hi rend="bold">Ujjhāpento</hi>ti tassa ayasaṃ uppādetukāmatāya bhikkhūhi avajānāpetuṃ ‘‘chandāya itthannāmo idaṃ nāma karotī’’tiādīni vatvā avaññāya olokāpento, lāmakato vā cintāpento. <hi rend="bold">Payoge</hi>ti ujjhāpanatthāya tassa avaṇṇabhaṇanādike pubbapayoge.</p>

<p rend="bodytext" n="83"><hi rend="paranum">83</hi><hi rend="dot">.</hi> Saṅghike <pb ed="M" n="2.0418" /> vihāre pubbūpagataṃ bhikkhuṃ <hi rend="bold">jānaṃ</hi> jānanto anupakhajja seyyaṃ kappeti, tassevaṃ seyyaṃ <hi rend="bold">kappayato</hi>ti yojanā. <hi rend="bold">Payogedukkaṭādayo</hi>ti ettha aluttasamāso. <hi rend="bold">Ādi</hi>-saddena seyyākappane pācittiyaṃ saṅgaṇhāti.</p>

<p rend="bodytext" n="84"><hi rend="paranum">84</hi><hi rend="dot">.</hi><hi rend="bold">Payoge</hi>ti ‘‘nikkaḍḍhatha ima’’ntiādike āṇattike vā ‘‘yāhi yāhī’’tiādike vācasike vā hatthena tassa aṅgaparāmasanādivasena kate kāyike vā nikkaḍḍhanapayoge. <hi rend="bold">Sesa</hi>nti pācittiyaṃ.</p>

<p rend="bodytext" n="85"><hi rend="paranum">85</hi><hi rend="dot">.</hi> ‘‘Vehāsakuṭiyā uparī’’ti padacchedo. <hi rend="bold">Āhaccapādake</hi>ti ettha ‘‘mañce vā pīṭhe vā’’ti seso. <hi rend="bold">Sīda</hi>nti nisīdanto. <hi rend="bold">Dukkaṭādayo</hi>ti payoge dukkaṭaṃ, nipajjāya pācittiyanti imā āpattiyo phuseti attho.</p>

<p rend="bodytext" n="86"><hi rend="paranum">86</hi><hi rend="dot">.</hi> Assa pajjassa paṭhamapādaṃ dasakkharapādakaṃ chandovicitiyaṃ vuttagāthā, ‘‘gāthāchando atītadvaya’’nti iminā chandovicitilakkhaṇena gāthāchandattā <hi rend="bold">adhiṭṭhitvā dvattipariyāye</hi>ti ettha akkharadvayaṃ <pb ed="V" n="2.0328" /> adhikaṃ vuttanti daṭṭhabbaṃ. <hi rend="bold">Payoge</hi>ti adhiṭṭhānapayoge. <hi rend="bold">Adhiṭṭhite</hi>ti dvattipariyāyānaṃ upari adhiṭṭhāne kate.</p>

<p rend="bodytext" n="87"><hi rend="paranum">87</hi><hi rend="dot">.</hi><hi rend="bold">Payoge</hi>ti siñcanasiñcāpanapayoge. <hi rend="bold">Sitte</hi>ti siñcanakiriyapariyosāne.</p>

<p rend="centre">Bhūtagāmavaggavaṇṇanā dutiyā.</p>

<p rend="bodytext" n="88"><hi rend="paranum">88</hi><hi rend="dot">.</hi> Dukkaṭaṃ phuseti yojanā. Ovadite pācitti siyāti yojanā.</p>

<p rend="bodytext" n="89"><hi rend="paranum">89</hi><hi rend="dot">.</hi> Vibhāgoyeva <pb ed="M" n="2.0419" /><hi rend="bold">vibhāgatā</hi>.</p>

<p rend="bodytext" n="90"><hi rend="paranum">90</hi><hi rend="dot">.</hi><hi rend="bold">Aññātikāya</hi> bhikkhuniyā aññatra pārivattakā cīvaraṃ <hi rend="bold">dento</hi> bhikkhu <hi rend="bold">duve</hi> āpattiyo phuseti yojanā. <hi rend="bold">Payoge</hi>ti dānapayoge.</p>

<p rend="bodytext" n="93"><hi rend="paranum">93</hi><hi rend="dot">.</hi> ‘‘Nāvaṃ eka’’nti padacchedo. <hi rend="bold">Payoge</hi>ti abhiruhaṇapayoge. <hi rend="bold">Dukkaṭādayo</hi>ti <hi rend="bold">ādi</hi>-saddena abhiruḷhe pācittiyaṃ saṅgaṇhāti.</p>

<p rend="bodytext" n="94"><hi rend="paranum">94</hi><hi rend="dot">.</hi> ‘‘Duvidhaṃ āpatti’’nti padacchedo.</p>

<p rend="bodytext" n="96"><hi rend="paranum">96</hi><hi rend="dot">.</hi> Bhikkhuniyā saddhiṃ raho nisajjaṃ kappento bhikkhu payogedukkaṭādayo <hi rend="bold">dvepi</hi> āpattiyo phuseti yojanā.</p>

<p rend="centre">Ovādavaggavaṇṇanā tatiyā.</p>

<p rend="bodytext" n="97"><hi rend="paranum">97</hi><hi rend="dot">.</hi><hi rend="bold">Taduttari</hi>nti tato bhuñjituṃ anuññātaekadivasato uttariṃ dutiyadivasato paṭṭhāya. <hi rend="bold">Anantarassa vaggassā</hi>ti ovādavaggassa. <hi rend="bold">Navamenā</hi>ti bhikkhuniyā paripācitapiṇḍapātasikkhāpadena.</p>

<p rend="bodytext" n="99"><hi rend="paranum">99</hi><hi rend="dot">.</hi><hi rend="bold">Dvattipatte</hi>ti <pb ed="V" n="2.0329" /> dvattipattapūre. <hi rend="bold">Taduttari</hi>nti dvattipattapūrato uttariṃ. <hi rend="bold">Payoge</hi>ti paṭiggahaṇapayoge.</p>

<p rend="bodytext" n="101"><hi rend="paranum">101</hi><hi rend="dot">.</hi><hi rend="bold">Abhihaṭṭhu</hi>nti abhiharitvā.</p>

<p rend="bodytext" n="102"><hi rend="paranum">102</hi><hi rend="dot">.</hi><hi rend="bold">Tassā</hi>ti abhiharantassa. <hi rend="bold">Piṭake</hi>ti vinayapiṭake.</p>

<p rend="bodytext" n="103"><hi rend="paranum">103</hi><hi rend="dot">.</hi><hi rend="bold">Dasamepī</hi>ti ettha ‘‘dasame apī’’ti padacchedo.</p>

<p rend="centre">Bhojanavaggavaṇṇanā catutthā.</p>

<p rend="bodytext" n="104"><hi rend="paranum">104</hi><hi rend="dot">.</hi><hi rend="bold">Acelakādino</hi>ti <pb ed="M" n="2.0420" /><hi rend="bold">ādi</hi>-saddena ‘‘paribbājakassa vā paribbājikāya vā’’ti (pāci. 270) vutte saṅgaṇhāti. <hi rend="bold">Bhojanādika</hi>nti <hi rend="bold">ādi</hi>-saddena khādanīyaṃ saṅgaṇhāti. <hi rend="bold">Payoge</hi>ti sahatthā dānapayoge.</p>

<p rend="bodytext" n="105"><hi rend="paranum">105</hi><hi rend="dot">.</hi><hi rend="bold">Dāpetvā vā adāpetvā vā</hi> kiñci āmisaṃ. <hi rend="bold">Payoge</hi>ti uyyojanapayoge. <hi rend="bold">Tasmi</hi>nti tasmiṃ bhikkhumhi. Uyyojite pācitti siyāti yojanā.</p>

<p rend="bodytext" n="109"><hi rend="paranum">109</hi><hi rend="dot">.</hi><hi rend="bold">Ummārātikkame</hi>ti indakhīlātikkame.</p>

<p rend="bodytext" n="110"><hi rend="paranum">110</hi><hi rend="dot">.</hi><hi rend="bold">Taduttari</hi>nti tato paricchinnarattipariyantato vā paricchinnabhesajjapariyantato vā uttariṃ.</p>

<p rend="bodytext" n="111"><hi rend="paranum">111</hi><hi rend="dot">.</hi> Uyyuttaṃ dassanatthāya gacchanto dve āpattiyo phuseti yojanā.</p>

<p rend="centre">Acelakavaggavaṇṇanā pañcamā.</p>

<p rend="bodytext" n="114"><hi rend="paranum">114</hi><hi rend="dot">.</hi><hi rend="bold">Mereyya</hi>nti merayaṃ. Niruttinayena a-kārassa e-kāro, ya-kārassa ca dvittaṃ. Meraya-saddapariyāyo vā <hi rend="bold">mereyya</hi>-saddo. <hi rend="bold">Munī</hi>ti bhikkhu.</p>

<p rend="bodytext" n="115"><hi rend="paranum">115</hi><hi rend="dot">.</hi> ‘‘Bhikkhu <pb ed="V" n="2.0330" /> aṅgulipatodenā’’ti padacchedo. <hi rend="bold">Payoge</hi>ti hāsāpanapayoge. <hi rend="bold">Tassā</hi>ti hāsāpentassa.</p>

<p rend="bodytext" n="116"><hi rend="paranum">116</hi><hi rend="dot">.</hi> Gopphakā <hi rend="bold">heṭṭhā</hi> udake dukkaṭaṃ. Gopphakato upari <hi rend="bold">uparigopphakaṃ,</hi> udakaṃ, tasmiṃ, gopphakato adhikappamāṇe udaketi attho.</p>

<p rend="bodytext" n="117"><hi rend="paranum">117</hi><hi rend="dot">.</hi><hi rend="bold">Anādariya</hi>nti <pb ed="M" n="2.0421" /> puggalānādariyaṃ, dhammānādariyaṃ vā. <hi rend="bold">Payoge</hi>ti anādariyavasena pavatte kāyapayoge vā vacīpayoge vā. <hi rend="bold">Kate</hi> anādariye.</p>

<p rend="bodytext" n="118"><hi rend="paranum">118</hi><hi rend="dot">.</hi><hi rend="bold">Payoge</hi>ti bhiṃsāpanapayoge.</p>

<p rend="bodytext" n="119"><hi rend="paranum">119</hi><hi rend="dot">.</hi><hi rend="bold">Joti</hi>nti aggiṃ. <hi rend="bold">Samādahitvānā</hi>ti jāletvā. <hi rend="bold">‘‘Visibbento’’</hi>ti iminā phalūpacārena kāraṇaṃ vuttaṃ. Visibbanakiriyā hi samādahanakiriyāya phalanti visibbanakiriyāvohārena samādahanakiriyāva. Tasmā <hi rend="bold">visibbento</hi>ti ettha samādahantoti attho. <hi rend="bold">Payoge</hi>ti samādahanasamādahāpanapayoge. <hi rend="bold">Visīvite</hi>ti vuttanayena samādahiteti attho.</p>

<p rend="bodytext" n="120"><hi rend="paranum">120</hi><hi rend="dot">.</hi><hi rend="bold">Payoge</hi>ti cuṇṇamattikābhisaṅkharaṇādisabbapayoge. <hi rend="bold">Itara</hi>nti pācittiyaṃ.</p>

<p rend="bodytext" n="121"><hi rend="paranum">121</hi><hi rend="dot">.</hi><hi rend="bold">Tiṇṇaṃ dubbaṇṇakaraṇāna</hi>nti kaṃsanīlapattanīlakaddamasaṅkhātānaṃ tiṇṇaṃ dubbaṇṇakaraṇānaṃ. <hi rend="bold">Ekaṃ</hi> aññataraṃ <hi rend="bold">anādiya</hi> adatvā. <hi rend="bold">Cīvara</hi>nti navacīvaraṃ.</p>

<p rend="bodytext" n="122"><hi rend="paranum">122</hi><hi rend="dot">.</hi> Natthi etassa uddhāranti anuddhāro, taṃ anuddhāranti vattabbe gāthābandhavasena rassattaṃ, akatapaccuddhāranti attho.</p>

<p rend="bodytext" n="123"><hi rend="paranum">123</hi><hi rend="dot">.</hi><hi rend="bold">Apanidhento</hi>ti apanetvā nidhento nikkhipento. <hi rend="bold">Pattādika</hi>nti <hi rend="bold">ādi</hi>-saddena cīvaranisīdanasūcigharakāyabandhanānaṃ gahaṇaṃ. <hi rend="bold">Payoge</hi>ti apanidhānapayoge. <hi rend="bold">Tasmiṃ</hi> pattādike pañcavidhe parikkhāre. Apanihite <hi rend="bold">sesā</hi> pācittiyāpatti siyāti yojanā.</p>

<p rend="centre">Surāpānavaggavaṇṇanā chaṭṭhā.</p>

<p rend="bodytext" n="124"><hi rend="paranum">124</hi><hi rend="dot">.</hi><hi rend="bold">Tapodhano</hi>ti <pb ed="M" n="2.0422" /><pb ed="V" n="2.0331" /> pātimokkhasaṃvarasīlasaṅkhātaṃ tapodhanamassāti tapodhano, bhikkhu.</p>

<p rend="bodytext" n="125"><hi rend="paranum">125</hi><hi rend="dot">.</hi><hi rend="bold">Tasmiṃ</hi> opāte.</p>

<p rend="bodytext" n="126"><hi rend="paranum">126</hi><hi rend="dot">.</hi><hi rend="bold">Manussaviggaho</hi> manussasarīro. <hi rend="bold">Tiracchānagato</hi> nāgo vā supaṇṇo vā. <hi rend="bold">Tassa</hi> opātakhaṇakassa.</p>

<p rend="bodytext" n="127"><hi rend="paranum">127</hi><hi rend="dot">.</hi><hi rend="bold">Paṭubuddhinā</hi>ti sabbesu ñeyyadhammesu nipunañāṇena bhagavatā.</p>

<p rend="bodytext" n="128"><hi rend="paranum">128</hi><hi rend="dot">.</hi><hi rend="bold">Payoge</hi>ti paribhogatthāya gahaṇādike payoge. <hi rend="bold">Tassā</hi>ti bhikkhussa.</p>

<p rend="bodytext" n="129"><hi rend="paranum">129</hi><hi rend="dot">.</hi><hi rend="bold">Ukkoṭento</hi>ti uccālento yathāṭhāne ṭhātuṃ adento. <hi rend="bold">Payoge</hi>ti ukkoṭanapayoge. Ukkoṭite pācittiyaṃ siyāti yojanā.</p>

<p rend="bodytext" n="130"><hi rend="paranum">130</hi><hi rend="dot">.</hi><hi rend="bold">Duṭṭhullaṃ vajjaka</hi>nti saṅghādisesādike. Ekaṃ pācittiyaṃ āpattiṃ āpajjati iti dīpitanti yojanā.</p>

<p rend="bodytext" n="131"><hi rend="paranum">131</hi><hi rend="dot">.</hi><hi rend="bold">Payoge</hi>ti gaṇapariyesanādipayoge. <hi rend="bold">Dukkaṭaṃ patto siyā</hi> dukkaṭāpattiṃ āpanno bhaveyyāti attho. <hi rend="bold">Sesā</hi>ti pācittiyāpatti upasampādite siyā. Gāthābandhavasena upasaggalopo.</p>

<p rend="bodytext" n="132-3"><hi rend="paranum">132-3</hi><hi rend="dot">.</hi> Jānaṃ theyyasatthena saha saṃvidhāya maggaṃ paṭipajjato ca tatheva mātugāmena saha saṃvidhāya maggaṃ paṭipajjato cāti yojanā. <hi rend="bold">Payoge</hi>ti saṃvidhāya gantuṃ paṭipucchādikaraṇapayoge. <hi rend="bold">Paṭipanne</hi>ti maggapaṭipanne. <hi rend="bold">Anantara</hi>nti addhayojanagāmantarātikkamanānantaraṃ.</p>

<p rend="bodytext" n="134"><hi rend="paranum">134</hi><hi rend="dot">.</hi> Ñattiyā osāne dukkaṭaṃ phuseti yojanā.</p>

<p rend="bodytext" n="135"><hi rend="paranum">135</hi><hi rend="dot">.</hi><hi rend="bold">Akatānudhammenā</hi>ti <pb ed="M" n="2.0423" /><pb ed="V" n="2.0332" /><hi rend="bold">anudhammo</hi> vuccati āpattiyā adassane vā appaṭikamme vā pāpikāya diṭṭhiyā appaṭinissagge vā dhammena vinayena satthusāsanena ukkhittakassa anulomavattaṃ disvā katvā osāraṇā, so osāraṇasaṅkhāto anudhammo yassa na kato, ayaṃ akatānudhammo nāma, tādisena bhikkhunā saddhinti attho. <hi rend="bold">Sambhuñjanto</hi>ti āmisasambhogaṃ karonto bhikkhu. <hi rend="bold">Payoge</hi>ti bhuñjituṃ āmisapaṭiggahaṇādipayoge. <hi rend="bold">Bhutte</hi>ti sambhutte, ubhayasambhoge, tadaññatare vā kateti attho.</p>

<p rend="bodytext" n="136"><hi rend="paranum">136</hi><hi rend="dot">.</hi><hi rend="bold">Upalāpento</hi>ti pattacīvarauddesaparipucchanādivasena saṅgaṇhanto. <hi rend="bold">Payoge</hi>ti upalāpanapayoge.</p>

<p rend="centre">Sappāṇakavaggavaṇṇanā sattamā.</p>

<p rend="bodytext" n="137"><hi rend="paranum">137</hi><hi rend="dot">.</hi><hi rend="bold">Sahadhammika</hi>nti karaṇatthe upayogavacanaṃ, pañcahi sahadhammikehi sikkhitabbattā, tesaṃ vā santakattā ‘‘sahadhammika’’nti laddhanāmena buddhapaññattena sikkhāpadena vuccamānassāti attho. <hi rend="bold">Bhaṇato</hi>ti ‘‘bhikkhussā’’ti iminā samānādhikaraṇaṃ.</p>

<p rend="bodytext" n="138"><hi rend="paranum">138</hi><hi rend="dot">.</hi><hi rend="bold">Vivaṇṇento</hi>ti ‘‘kiṃ panimehi khuddānukhuddakehi sikkhāpadehi uddiṭṭhehī’’tiādinā garahanto. <hi rend="bold">Payoge</hi>ti ‘‘kiṃ imehī’’tiādinā garahaṇavasena pavatte vacīpayoge. <hi rend="bold">Vivaṇṇite</hi> garahite.</p>

<p rend="bodytext" n="139"><hi rend="paranum">139</hi><hi rend="dot">.</hi><hi rend="bold">Mohento</hi>ti ‘‘idāneva kho ahaṃ, āvuso, jānāmī’’tiādinā attano ajānanattena āpannabhāvaṃ dīpetvā bhikkhuṃ mohento, vañcentoti attho. <hi rend="bold">Mohe</hi>ti mohāropanakamme. <hi rend="bold">Aropite</hi> kate.</p>

<p rend="bodytext" n="140"><hi rend="paranum">140</hi><hi rend="dot">.</hi> Bhikkhussa <pb ed="M" n="2.0424" /> kupito pahāraṃ dento phuseti yojanā. <hi rend="bold">Payoge</hi>ti daṇḍādānādipayoge.</p>

<p rend="bodytext" n="141"><hi rend="paranum">141</hi><hi rend="dot">.</hi><hi rend="bold">Payoge</hi>ti uggiraṇapayoge. <hi rend="bold">Uggirite</hi>ti uccārite.</p>

<p rend="bodytext" n="142"><hi rend="paranum">142</hi><hi rend="dot">.</hi><hi rend="bold">Amūlenevā</hi>ti <pb ed="V" n="2.0333" /> diṭṭhādimūlavirahiteneva. <hi rend="bold">Yoge</hi>ti okāsakārāpanādipayoge. <hi rend="bold">Uddhaṃsite</hi>ti codite.</p>

<p rend="bodytext" n="143"><hi rend="paranum">143</hi><hi rend="dot">.</hi><hi rend="bold">Kukkuccaṃ janayanto</hi>ti ‘‘ūnavīsativasso tvaṃ maññe upasampanno’’tiādinā kukkuccaṃ upadahanto. <hi rend="bold">Yoge</hi>ti kukkuccuppādanapayoge. <hi rend="bold">Uppādite</hi>ti kukkucce uppādite.</p>

<p rend="bodytext" n="144"><hi rend="paranum">144</hi><hi rend="dot">.</hi> ‘‘Tiṭṭhanto upassuti’’nti padacchedo. Sutiyā samīpaṃ <hi rend="bold">upassuti,</hi> savanūpacāreti attho.</p>

<p rend="bodytext" n="145"><hi rend="paranum">145</hi><hi rend="dot">.</hi><hi rend="bold">Dhammikānaṃ tu kammāna</hi>nti dhammena vinayena satthusāsanena katānaṃ apalokanādīnaṃ catunnaṃ kammānaṃ. <hi rend="bold">Tato punā</hi>ti chandadānato pacchā. <hi rend="bold">Khīyanadhamma</hi>nti attano adhippetabhāvavibhāvanamantanaṃ. <hi rend="bold">Dve phuse dukkaṭādayo</hi>ti khīyanadhammāpajjanapayoge dukkaṭaṃ, khīyanadhamme āpanne pācittiyanti evaṃ dukkaṭādayo dve āpattiyo āpajjeyyāti attho.</p>

<p rend="bodytext" n="146"><hi rend="paranum">146</hi><hi rend="dot">.</hi><hi rend="bold">Saṅghe</hi> saṅghamajjhe. <hi rend="bold">Vinicchaye</hi>ti vatthuto otiṇṇavinicchaye. <hi rend="bold">Niṭṭhaṃ agate</hi>ti vatthumhi avinicchite, ñattiṃ ṭhapetvā kammavācāya vā apariyositāya.</p>

<p rend="bodytext" n="148"><hi rend="paranum">148</hi><hi rend="dot">.</hi><hi rend="bold">Samaggena saṅghenā</hi>ti samānasaṃvāsakena samānasīmāyaṃ ṭhitena saṅghena.</p>

<p rend="centre">Sahadhammikavaggavaṇṇanā aṭṭhamā.</p>

<p rend="bodytext" n="150"><hi rend="paranum">150</hi><hi rend="dot">.</hi><hi rend="bold">Avidito</hi><pb ed="M" n="2.0425" /><hi rend="bold">hutvā</hi>ti rañño aviditāgamano hutvā.</p>

<p rend="bodytext" n="152"><hi rend="paranum">152</hi><hi rend="dot">.</hi><hi rend="bold">Ratana</hi>nti muttādidasavidhaṃ ratanaṃ. <hi rend="bold">Payoge</hi>ti ratanaggahaṇapayoge.</p>

<p rend="bodytext" n="153"><hi rend="paranum">153</hi><hi rend="dot">.</hi><hi rend="bold">Vikāle</hi>ti majjhantikātikkamato paṭṭhāya aruṇe.</p>

<p rend="bodytext" n="155"><hi rend="paranum">155</hi><hi rend="dot">.</hi><hi rend="bold">Aṭṭhidantavisāṇābhinibbatta</hi>nti aṭṭhidantavisāṇamayaṃ. <hi rend="bold">Payoge</hi>ti kārāpanapayoge.</p>

<p rend="bodytext" n="156"><hi rend="paranum">156</hi><hi rend="dot">.</hi> Tasmiṃ <pb ed="V" n="2.0334" /> mañcādimhi <hi rend="bold">kārāpite sesā</hi> pācittiyāpatti siyāti yojanā.</p>

<p rend="centre">Ratanavaggavaṇṇanā navamā.</p>

<p rend="centre">Iti uttare līnatthapakāsaniyā</p>

<p rend="centre">Pācittiyakathāvaṇṇanā niṭṭhitā.</p>

<p rend="bodytext" n="159"><hi rend="paranum">159</hi><hi rend="dot">.</hi> Catūsu pāṭidesanīyesupi avisesena ādiccabandhunā buddhena dvidhā āpatti niddiṭṭhāti yojanā.</p>

<p rend="bodytext" n="160"><hi rend="paranum">160</hi><hi rend="dot">.</hi><hi rend="bold">Sabbatthā</hi>ti sabbesu catūsu.</p>

<p rend="centre">Pāṭidesanīyakathāvaṇṇanā.</p>

<p rend="bodytext" n="161"><hi rend="paranum">161</hi><hi rend="dot">.</hi> Sekhiyakathā uttānatthāyeva.</p>

<p rend="centre">Sekhiyakathāvaṇṇanā.</p>

<p rend="bodytext" n="162"><hi rend="paranum">162</hi><hi rend="dot">.</hi> Parivāre paṭhamaṃ dassitasoḷasavārappabhede mahāvibhaṅge ‘‘paṭhamaṃ pārājikaṃ kattha paññatta’’ntiādippabhedo (pari. 1) katthapaññattivāro <pb ed="M" n="2.0426" />, ‘‘methunaṃ dhammaṃ paṭisevanto kati āpattiyo āpajjatī’’tiādippabhedo (pari. 157) katāpattivāro, ‘‘methunaṃ dhammaṃ paṭisevantassa āpattiyo catunnaṃ vipattīnaṃ kati vipattiyo bhajantī’’tiādippabhedo (pari. 182) vipattivāro, ‘‘methunaṃ dhammaṃ paṭisevantassa āpattiyo sattannaṃ āpattikkhandhānaṃ katihi āpattikkhandhehi saṅgahitā’’tiādippabhedo (pari. 182) saṅgahavāro, ‘‘methunaṃ dhammaṃ paṭisevantassa āpattiyo channaṃ āpattisamuṭṭhānānaṃ katihi samuṭṭhānehi samuṭṭhahantī’’tiādippabhedo (pari. 184) samuṭṭhānavāro, ‘‘methunaṃ dhammaṃ paṭisevantassa āpattiyo catunnaṃ adhikaraṇānaṃ katamaṃ adhikaraṇa’’ntiādippabhedo (pari. 185) adhikaraṇavāro, ‘‘methunaṃ dhammaṃ paṭisevantassa āpattiyo sattannaṃ samathānaṃ katihi samathehi sammantī’’tiādippabhedo (pari. 186) samathavāro, tadanantaro imehi sattahi vārehi misso <pb ed="V" n="2.0335" /> aṭṭhamo samuccayavāroti imesu aṭṭhasu vāresu ādibhūte katthapaññattināmadheyye appanāvāre saṅgahetabbānaṃ nidānādisattarasalakkhaṇānaṃ ubhayavibhaṅgasādhāraṇato upari vakkhamānattā taṃ vāraṃ ṭhapetvā tadanantaraṃ asādhāraṇaṃ katāpattivāraṃ sekhiyāvasānaṃ pāḷikkamānurūpaṃ dassetvā tadanantarā vipattivārādayo cha vārā ubhayavibhaṅgasādhāraṇato vakkhamānāti katvā tepi ṭhapetvā ime paccayasaddena ayojetvā dassitā aṭṭheva vārā, puna ‘‘methunaṃ dhammaṃ paṭisevanapaccayā pārājikaṃ kattha paññatta’’ntiādinā (pari. 188) paccaya-saddaṃ yojetvā dassitā apare aṭṭha vārā yojitāti tatthāpi dutiyaṃ katāpattipaccayavāraṃ iminā katāpattivārena ekaparicchedaṃ katvā dassetumāha <hi rend="bold">‘‘paññattā’’</hi>tiādi. <hi rend="bold">Paṭisevanapaccayā</hi>ti paṭisevanahetunā.</p>

<p rend="bodytext" n="163"><hi rend="paranum">163</hi><hi rend="dot">.</hi><hi rend="bold">Allokāsappavesane</hi>ti <pb ed="M" n="2.0427" /> jīvamānasarīre tiṇṇaṃ maggānaṃ aññatarasmiṃ magge allokāsappavesane. Mate akkhāyite vā <hi rend="bold">pi</hi>-saddena yebhuyyaakkhāyite pavesane pavesananimittaṃ <hi rend="bold">methunaṃ</hi> dhammaṃ <hi rend="bold">paṭisevanto</hi> bhikkhu pārājikaṃ phuseti sambandho.</p>

<p rend="bodytext" n="164"><hi rend="paranum">164</hi><hi rend="dot">.</hi> Tathā yebhuyyakkhāyite, upaḍḍhakkhāyite ca methunaṃ dhammaṃ paṭisevanto bhikkhu thullaccayaṃ phuseti yojanā. Vaṭṭakate mukhe dukkaṭaṃ vuttanti sambandho. <hi rend="bold">Jatumaṭṭhake</hi>ti bhikkhuniyā jatumaṭṭhake dinne pācitti vuttāti sambandho.</p>

<p rend="bodytext" n="166"><hi rend="paranum">166</hi><hi rend="dot">.</hi><hi rend="bold">Avassutassā</hi>ti kāyasaṃsaggarāgena tintassa. <hi rend="bold">Posassā</hi>ti gahaṇakiriyāsambandhe sāmivacanaṃ. <hi rend="bold">Bhikkhuniyā</hi>ti attasambandhe sāmivacanaṃ. ‘‘Attano’’ti seso. Avassutena posena attano adhakkhakādigahaṇaṃ sādiyantiyā tathā avassutāya bhikkhuniyā pārājikanti yojanā.</p>

<p rend="bodytext" n="167"><hi rend="paranum">167</hi><hi rend="dot">.</hi><hi rend="bold">Kāyenā</hi>ti attano kāyena. <hi rend="bold">Kāya</hi>nti mātugāmassa kāyaṃ. <hi rend="bold">Phusato</hi>ti kāyasaṃsaggarāgena phusato. <hi rend="bold">Kāyena kāyabaddha</hi>nti etthāpi eseva nayo.</p>

<p rend="bodytext" n="168"><hi rend="paranum">168</hi><hi rend="dot">.</hi><hi rend="bold">Kāyena paṭibaddhenā</hi>ti attano kāyapaṭibaddhena. <hi rend="bold">Paṭibaddha</hi>nti itthiyā kāyapaṭibaddhaṃ phusantassa dukkaṭaṃ. <hi rend="bold">Tassa</hi> bhikkhussa.</p>

<p rend="bodytext">‘‘Mahāvibhaṅgasaṅgaho <pb ed="V" n="2.0336" /> niṭṭhito’’ti kasmā vuttaṃ, nanu soḷasavārasaṅgahe mahāvibhaṅge katāpattivāroyevettha vutto, na itare vārāti? Saccaṃ, avayave pana samudāyopacārena vuttaṃ. Sādhāraṇāsādhāraṇānaṃ mahāvibhaṅge <pb ed="M" n="2.0428" /> gatānaṃ sabbāpattipabhedānaṃ dassanopacārabhūto katāpattivāro dassitoti taṃdassanena appadhānā itarepi vārā upacārato dassitā hontīti ca tathā vuttanti veditabbaṃ.</p>

<p rend="centre">Iti uttare līnatthapakāsaniyā</p>

<p rend="centre">Mahāvibhaṅgasaṅgahavaṇṇanā niṭṭhitā.</p>
</body>
<back></back>
</text>
</TEI.2>