<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">6. Bhesajjakkhandhako</p>

<p rend="subhead">Pañcabhesajjādikathāvaṇṇanā</p>

<p rend="bodytext" n="260"><hi rend="paranum">260</hi><hi rend="dot">.</hi> Bhesajjakkhandhake <pb ed="M" n="2.0186" /><pb ed="V" n="2.0176" /><hi rend="bold">pittaṃ koṭṭhabbhantaragataṃ hotī</hi>ti bahisarīre byāpetvā ṭhitaṃ abaddhapittaṃ koṭṭhabbhantaragataṃ hoti, tena pittaṃ kupitaṃ hotīti adhippāyo.</p>

<p rend="bodytext" n="261-2"><hi rend="paranum">261-2</hi><hi rend="dot">.</hi> Pāḷiyaṃ <hi rend="bold">nacchādentī</hi>ti ruciṃ na uppādenti. <hi rend="bold">Susukā</hi>ti samudde ekā macchajāti, kumbhilātipi vadanti. <hi rend="bold">Saṃsaṭṭha</hi>nti parissāvitaṃ.</p>

<p rend="bodytext" n="263"><hi rend="paranum">263</hi><hi rend="dot">.</hi><hi rend="bold">Piṭṭhehī</hi>ti pisitehi. <hi rend="bold">Kasāvehī</hi>ti tacādīni udake tāpetvā gahitaūsarehi. <hi rend="bold">Ubbhida</hi>nti ūsarapaṃsumayaṃ. <hi rend="bold">Loṇabila</hi>nti loṇaviseso.</p>

<p rend="bodytext" n="264-5"><hi rend="paranum">264-5</hi><hi rend="dot">.</hi><hi rend="bold">Chakaṇa</hi>nti gomayaṃ. <hi rend="bold">Pākatikacuṇṇa</hi>nti apakkakasāvacuṇṇaṃ, gandhacuṇṇaṃ pana na vaṭṭati. Pāḷiyaṃ <hi rend="bold">cuṇṇacālini</hi>nti udukkhale koṭṭitacuṇṇaparissāvaniṃ. <hi rend="bold">Suvaṇṇageruko</hi>ti suvaṇṇatutthādi. Pāḷiyaṃ <hi rend="bold">añjanūpapisana</hi>nti añjane upanetuṃ pisitabbabhesajjaṃ.</p>

<p rend="bodytext" n="267-9"><hi rend="paranum">267-9</hi><hi rend="dot">.</hi><hi rend="bold">Kabaḷikā</hi>ti upanāhabhesajjaṃ. <hi rend="bold">Gharadinnakābādho</hi> nāma gharaṇiyā dinnavasīkaraṇabhesajjasamuṭṭhitaābādho. <hi rend="bold">Tāya chārikāya paggharitaṃ khārodaka</hi>nti parissāvane tacchārikaṃ pakkhipitvā udake abhisiñcite tato chārikato heṭṭhā paggharitaṃ khārodakaṃ. Pāḷiyaṃ <hi rend="bold">akaṭayūsenā</hi>ti anabhisaṅkhatena muggayūsena. <hi rend="bold">Kaṭākaṭenā</hi>ti mugge pacitvā acāletvā parissāvitena muggayūsenāti vadanti.</p>

<p rend="centre">Pañcabhesajjādikathāvaṇṇanā niṭṭhitā.</p>

<p rend="subhead">Guḷādianujānanakathāvaṇṇanā</p>

<p rend="bodytext" n="272-4"><hi rend="paranum">272-4</hi><hi rend="dot">.</hi><hi rend="bold">Guḷakaraṇa</hi>nti <pb ed="M" n="2.0187" /><pb ed="V" n="2.0177" /> ucchusālaṃ. <hi rend="bold">Avissatthā</hi>ti sāsaṅkā.</p>

<p rend="bodytext" n="276"><hi rend="paranum">276</hi><hi rend="dot">.</hi><hi rend="bold">Appamattakepi vārentī</hi>ti appamattake dinne dāyakānaṃ pīḷāti paṭikkhipanti. <hi rend="bold">Paṭisaṅkhāpī</hi>ti ettakenapi yāpetuṃ sakkā, ‘‘avasesaṃ aññesaṃ hotū’’ti sallakkhetvāpi paṭikkhipanti.</p>

<p rend="bodytext" n="279"><hi rend="paranum">279</hi><hi rend="dot">.</hi><hi rend="bold">Vatthipīḷana</hi>nti yathā vatthigatatelādi antosarīre ārohanti, evaṃ hatthena vatthimaddanaṃ. Sambādhe satthakammavatthikammānameva paṭikkhittattā dahanakammaṃ vaṭṭati eva.</p>

<p rend="centre">Guḷādianujānanakathāvaṇṇanā niṭṭhitā.</p>

<p rend="subhead">Yāgumadhugoḷakādikathāvaṇṇanā</p>

<p rend="bodytext" n="282-3"><hi rend="paranum">282-3</hi><hi rend="dot">.</hi> Pāḷiyaṃ <hi rend="bold">dasassa ṭhānānī</hi>ti assa paṭiggāhakassa dasa ṭhānāni kāraṇāni dhammenāti attho. <hi rend="bold">Anuppavecchatī</hi>ti deti. Vātañca byapanetīti sambandho, vātañca anulometīti attho. <hi rend="bold">Saggā te āraddhā</hi>ti tayā devalokā ārādhitā.</p>

<p rend="centre">Yāgumadhugoḷakādikathāvaṇṇanā niṭṭhitā.</p>

<p rend="subhead">Pāṭaligāmavatthukathāvaṇṇanā</p>

<p rend="bodytext" n="286"><hi rend="paranum">286</hi><hi rend="dot">.</hi><hi rend="bold">Pāṭaligāme nagaraṃ māpentī</hi>ti pāṭaligāmassa samīpe tasseva gāmakhettabhūte mahante araññappadese pāṭaliputtaṃ nāma nagaraṃ māpenti. <hi rend="bold">Yāvatā ariyaṃ āyatana</hi>nti yattakaṃ ariyamanussānaṃ osaraṇaṭṭhānaṃ. <hi rend="bold">Yāvatā vaṇippatho</hi>ti yattakaṃ vāṇijānaṃ bhaṇḍavikkīṇanaṭṭhānaṃ, vasanaṭṭhānaṃ vā, idaṃ tesaṃ sabbesaṃ agganagaraṃ bhavissatīti attho. <hi rend="bold">Puṭabhedana</hi>nti sakaṭādīhi nānādesato āhaṭānaṃ bhaṇḍapuṭānaṃ vikkīṇanatthāya mocanaṭṭhānaṃ. <hi rend="bold">Sara</hi>nti taḷākādīsupi vattati <pb ed="V" n="2.0178" />, tannivattanatthaṃ <pb ed="M" n="2.0188" /><hi rend="bold">‘‘saranti idha nadī adhippetā’’</hi>ti vuttaṃ sarati sandatīti katvā. <hi rend="bold">Vinā eva kullena tiṇṇā</hi>ti idaṃ appamattakaudakampi aphusitvā vinā kullena pārappattā.</p>

<p rend="centre">Pāṭaligāmavatthukathāvaṇṇanā niṭṭhitā.</p>

<p rend="subhead">Koṭigāmesaccakathāvaṇṇanā</p>

<p rend="bodytext" n="287"><hi rend="paranum">287</hi><hi rend="dot">.</hi> Pāḷiyaṃ <hi rend="bold">sandhāvita</hi>nti bhavato bhavaṃ paṭisandhiggahaṇavasena sandhāvanaṃ kataṃ. <hi rend="bold">Saṃsarita</hi>nti tasseva vevacanaṃ. <hi rend="bold">Mamañceva tumhākañcā</hi>ti mayā ca tumhehi ca, sāmivaseneva vā mama ca tumhākañca sandhāvanaṃ ahosīti attho gahetabbo. <hi rend="bold">Saṃsarita</hi>nti saṃsari. Bhavataṇhā eva bhavato bhavaṃ netīti <hi rend="bold">bhavanettī</hi>ti vuttā.</p>

<p rend="bodytext" n="289"><hi rend="paranum">289</hi><hi rend="dot">.</hi> ‘‘Nīlā hontī’’ti vuttamevatthaṃ vivarituṃ <hi rend="bold">‘‘nīlavaṇṇā’’</hi>tiādi vuttaṃ. <hi rend="bold">Nīlavaṇṇā</hi>ti nīlavilepanā. Esa nayo sabbattha. <hi rend="bold">Paṭivaṭṭesī</hi>ti pahari. <hi rend="bold">Ambakāyā</hi>ti ambāya. Upacāravacanañhetaṃ, mātugāmenāti attho. <hi rend="bold">Upasaṃharathā</hi>ti upanetha, ‘‘īdisā tāvatiṃsā’’ti parikappethāti attho. Idañca bhikkhūnaṃ saṃvegajananatthaṃ vuttaṃ, na nimittaggāhatthaṃ. Licchavirājāno hi sabbe na cirasseva ajātasattunā vināsaṃ pāpuṇissanti.</p>

<p rend="centre">Koṭigāmesaccakathāvaṇṇanā niṭṭhitā.</p>

<p rend="subhead">Sīhasenāpativatthuādikathāvaṇṇanā</p>

<p rend="bodytext" n="290"><hi rend="paranum">290</hi><hi rend="dot">.</hi><hi rend="bold">Sandhāgāre</hi>ti rājakiccassa sandhāraṇatthāya nicchiddaṃ katvā vicāraṇatthāya katamahāsabhāya. <hi rend="bold">Gamikābhisaṅkhāro</hi>ti gamane vāyāmo. <hi rend="bold">Dhammassa ca anudhamma</hi>nti tumhehi vuttassa kāraṇassa anukāraṇaṃ, tumhehi vuttassa atthassa anurūpamevāti adhippāyo. <hi rend="bold">Sahadhammiko vādānuvādo</hi>ti parehi vuttakāraṇena sakāraṇo hutvā tumhākaṃ vādo vā <pb ed="M" n="2.0189" /> ito paraṃ tassa anuvādo vā. <hi rend="bold">Koci</hi> appamattakopi <hi rend="bold">gārayhaṃ ṭhānaṃ na āgacchatī</hi>ti kiṃ tava vāde gārayhakāraṇaṃ natthīti vuttaṃ hoti.</p>

<p rend="bodytext" n="293"><hi rend="paranum">293</hi><hi rend="dot">.</hi><hi rend="bold">Anuviccakāra</hi>nti anuviditākāraṃ. Ratanattayassa saraṇagamanādikiriyaṃ karoti. Sahasā <pb ed="V" n="2.0179" /> katvā mā pacchā vippaṭisārī ahosīti attho. <hi rend="bold">Paṭākaṃ parihareyyu</hi>nti dhajapaṭākaṃ ukkhipitvā ‘‘īdiso amhākaṃ saraṇaṃ gato sāvako jāto’’ti nagare ghosentā āhiṇḍanti.</p>

<p rend="bodytext" n="294"><hi rend="paranum">294</hi><hi rend="dot">.</hi><hi rend="bold">Nimittakammassā</hi>ti maṃsakhādananimittena uppannapāṇātipātakammassa.</p>

<p rend="centre">Sīhasenāpativatthuādikathāvaṇṇanā niṭṭhitā.</p>

<p rend="subhead">Kappiyabhūmianujānanakathāvaṇṇanā</p>

<p rend="bodytext" n="295"><hi rend="paranum">295</hi><hi rend="dot">.</hi><hi rend="bold">Anuppage evā</hi>ti pātova. <hi rend="bold">Oravasadda</hi>nti mahāsaddaṃ. <hi rend="bold">Taṃ pana avatvāpī</hi>ti <hi rend="bold">pi</hi>-saddena tathāvacanampi anujānāti. <hi rend="bold">Aṭṭhakathāsū</hi>ti andhakaṭṭhakathāvirahitāsu sesaṭṭhakathāsu. <hi rend="bold">Sādhāraṇalakkhaṇa</hi>nti andhakaṭṭhakathāya saha sabbaṭṭhakathānaṃ samānaṃ.</p>

<p rend="bodytext"><hi rend="bold">Caya</hi>nti adhiṭṭhānauccavatthuṃ. <hi rend="bold">Yato paṭṭhāyā</hi>ti yato iṭṭhakādito paṭṭhāya, yaṃ ādiṃ katvā bhittiṃ uṭṭhāpetukāmāti attho. <hi rend="bold">‘‘Thambhā pana upari uggacchanti, tasmā vaṭṭantī’’</hi>ti etena iṭṭhakapāsāṇā heṭṭhā patiṭṭhāpitāpi yadi cayato, bhūmito vā ekaṅgulamattampi uggatā tiṭṭhanti, vaṭṭantīti siddhaṃ hoti.</p>

<p rend="bodytext"><hi rend="bold">Ārāmo</hi>ti upacārasīmāparicchinno sakalo vihāro. <hi rend="bold">Senāsanānī</hi>ti vihārassa anto tiṇakuṭiādikāni saṅghassa nivāsagehāni. <hi rend="bold">Vihāragonisādikā nāmā</hi>ti senāsanagonisādikā. Senāsanāni hi sayaṃ parikkhittānipi ārāmaparikkhepābhāvena ‘‘gonisādikānī’’ti vuttāni. <hi rend="bold">‘‘Upaḍḍhaparikkhittopī’’</hi>ti iminā tato ūnaparikkhitto yebhuyyena aparikkhitto nāma, tasmā aparikkhittasaṅkhyameva gacchatīti dasseti. <hi rend="bold">Etthā</hi>ti upaḍḍhādiparikkhitte. <hi rend="bold">Kappiyakuṭiṃ laddhuṃ vaṭṭatī</hi>ti gonisādiyā <pb ed="M" n="2.0190" /> abhāvena sesakappiyakuṭīsu tīsu yā kāci kappiyakuṭi kātabbāti attho.</p>

<p rend="bodytext"><hi rend="bold">Tesaṃ gehānī</hi>ti ettha bhikkhūnaṃ vāsatthāya katampi yāva na denti, tāva tesaṃ santakaṃyeva bhavissatīti daṭṭhabbaṃ. <hi rend="bold">Vihāraṃ ṭhapetvā</hi>ti upasampannānaṃ vāsatthāya katagehaṃ ṭhapetvāti attho. <hi rend="bold">Geha</hi>nti nivāsagehaṃ, tadaññaṃ pana uposathāgārādi sabbaṃ anivāsagehaṃ catukappiyabhūmivimuttā pañcamī kappiyabhūmi. Saṅghasantakepi hi etādise gehe suṭṭhu parikkhittārāmattepi <pb ed="V" n="2.0180" /> abbhokāse viya antovutthādidoso natthi. Yena kenaci channe, paricchanne ca sahaseyyappahonake bhikkhusaṅghassa nivāsagehe antovutthādidoso, na aññattha. Tenāha <hi rend="bold">‘‘yaṃ panā’’</hi>tiādi. Tattha <hi rend="bold">‘‘saṅghikaṃ vā puggalikaṃ vā’’</hi>ti idaṃ kiñcāpi bhikkhunīnaṃ sāmaññato vuttaṃ, bhikkhūnaṃ pana saṅghikaṃ puggalikañca bhikkhunīnaṃ, tāsaṃ saṅghikaṃ puggalikañca bhikkhūnaṃ gihisantakaṭṭhāne tiṭṭhatīti veditabbaṃ.</p>

<p rend="bodytext"><hi rend="bold">Mukhasannidhī</hi>ti antosannihitadoso hi mukhappavesananimittaṃ āpattiṃ karoti, nāññathā. Tasmā ‘‘mukhasannidhī’’ti vutto.</p>

<p rend="bodytext"><hi rend="bold">Tattha tattha khaṇḍā hontī</hi>ti upaḍḍhato adhikaṃ khaṇḍā honti. <hi rend="bold">Sabbasmiṃ chadane vinaṭṭhe</hi>ti tiṇapaṇṇādivassaparittāyake chadane vinaṭṭhe. Gopānasīnaṃ pana upari vallīhi baddhadaṇḍesu ṭhitesupi jahitavatthukā honti eva. <hi rend="bold">Pakkhapāsakamaṇḍala</hi>nti ekasmiṃ passe tiṇṇaṃ gopānasīnaṃ upari ṭhitatiṇapaṇṇādicchadanaṃ vuccati.</p>

<p rend="bodytext"><hi rend="bold">Anupasampannassa dātabbo assā</hi>tiādinā akappiyakuṭiyaṃ vutthampi anupasampannassa dinne kappiyaṃ hoti, sāpekkhadānañcettha vaṭṭati, paṭiggahaṇaṃ viya na hotīti dasseti.</p>

<p rend="bodytext" n="299"><hi rend="paranum">299</hi><hi rend="dot">.</hi> Pāḷiyaṃ <hi rend="bold">kantāre sambhāvesī</hi>ti appabhakkhakantāre sampāpuṇi.</p>

<p rend="centre">Kappiyabhūmianujānanakathāvaṇṇanā niṭṭhitā.</p>

<p rend="subhead">Keṇiyajaṭilavatthukathāvaṇṇanā</p>

<p rend="bodytext" n="300"><hi rend="paranum">300</hi><hi rend="dot">.</hi><hi rend="bold">Jaṭilo</hi>ti <pb ed="M" n="2.0191" /> āharimajaṭādharo tāpasavesadhārako yaññayutto lokapūjito brāhmaṇo. <hi rend="bold">Pavattāro</hi> pāvacanavasena vattāro. Yesaṃ santakamidaṃ, yehi vā idaṃ gītanti attho. <hi rend="bold">Gītaṃ pavuttaṃ samihita</hi>nti aññamaññassa pariyāyavacanaṃ vuttanti attho. <hi rend="bold">Tadanugāyantī</hi>ti taṃ tehi pubbe gītaṃ anugāyanti. Evaṃ sesesu ca.</p>

<p rend="bodytext"><hi rend="bold">Yāvakālikapakkāna</hi>nti pakke sandhāya vuttaṃ, āmāni pana anupasampannehi sītudake madditvā parissāvetvā dinnapānaṃ pacchābhattampi kappati eva. Ayañca attho mahāaṭṭhakathāyaṃ sarūpato <pb ed="V" n="2.0181" /> avuttoti āha <hi rend="bold">‘‘kurundiyaṃ panā’’</hi>tiādi. <hi rend="bold">‘‘Ucchuraso nikasaṭo’’</hi>ti idaṃ pātabbasāmaññena yāmakālikakathāyaṃ vuttaṃ, taṃ pana sattāhakālikamevāti gahetabbaṃ. <hi rend="bold">Ime cattāro rasā</hi>ti phalapattapupphaucchurasā cattāro.</p>

<p rend="bodytext">Pāḷiyaṃ <hi rend="bold">aggihuttamukhā</hi>ti aggijuhanapubbakā. <hi rend="bold">Chandaso</hi>ti vedassa. <hi rend="bold">Sāvittī mukhaṃ</hi> paṭhamaṃ sajjhāyitabbāti attho. <hi rend="bold">Tapata</hi>nti vijotantānaṃ.</p>

<p rend="centre">Keṇiyajaṭilavatthukathāvaṇṇanā niṭṭhitā.</p>

<p rend="subhead">Rojamallādivatthukathāvaṇṇanā</p>

<p rend="bodytext" n="301"><hi rend="paranum">301</hi><hi rend="dot">.</hi><hi rend="bold">Bahukato buddhe vā</hi>ti buddhe katabahumānoti attho. So kho ahaṃ, bhante ānanda, ñātīnaṃ daṇḍabhayatajjito ahosinti seso. Evañhi sati ‘‘evāha’’nti puna ahaṃ-gahaṇaṃ yujjati. <hi rend="bold">Vivarī</hi>ti ‘‘vivaratū’’ti cintāmattena vivari, na uṭṭhāya hatthena.</p>

<p rend="bodytext" n="303"><hi rend="paranum">303</hi><hi rend="dot">.</hi><hi rend="bold">Aññataro</hi>ti subhaddo vuḍḍhapabbajito. <hi rend="bold">Dve dārakā</hi>ti sāmaṇerabhūmiyaṃ ṭhitā dve puttā. <hi rend="bold">Nāḷiyāvāpakenā</hi>ti nāḷiyā ceva thavikāya ca. <hi rend="bold">Saṃharatha</hi> imehi bhājanehi taṇḍulādīni saṅkaḍḍhathāti attho. <hi rend="bold">Bhusāgāre</hi>ti palālamaye agāre, palālapuñjaṃ abbhantarato palālaṃ saṅkaḍḍhitvā agāraṃ kataṃ hoti, tatthāti attho.</p>

<p rend="centre">Rojamallādivatthukathāvaṇṇanā niṭṭhitā.</p>

<p rend="subhead">Catumahāpadesakathāvaṇṇanā</p>

<p rend="bodytext" n="305"><hi rend="paranum">305</hi><hi rend="dot">.</hi><hi rend="bold">Parimaddantā</hi>ti <pb ed="M" n="2.0192" /> upaparikkhantā. <hi rend="bold">Dve paṭā desanāmeneva vuttā</hi>ti tesaṃ sarūpadassanapadametaṃ. Nāññanivattanapadaṃ pattuṇṇapaṭassāpi desanāmena vuttattā.</p>

<p rend="bodytext"><hi rend="bold">Tumbā</hi>ti bhājanāni. <hi rend="bold">Phalatumbo</hi> nāma lābuādi. <hi rend="bold">Udakatumbo</hi> udakaghaṭo. <hi rend="bold">Kilañjacchatta</hi>nti veḷuvilīvehi vāyitvā katachattaṃ. <hi rend="bold">Sambhinnarasa</hi>nti missībhūtarasaṃ.</p>

<p rend="centre">Catumahāpadesakathāvaṇṇanā niṭṭhitā.</p>

<p rend="centre">Bhesajjakkhandhakavaṇṇanānayo niṭṭhito.</p>
</body>
<back></back>
</text>
</TEI.2>