<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">7. Niggahītantapulliṅganāmikapadamālā</p>

<p rend="bodytext">Atha pubbācariyamataṃ purecaraṃ katvā niggahītantapulliṅgānaṃ <hi rend="bold">bhavanta karonta</hi>iccādikassa pakatirūpassa nāmikapadamālaṃ vakkhāma –</p>

<p rend="gatha1">Gacchaṃ mahaṃ caraṃ tiṭṭhaṃ, dadaṃ bhuñjaṃ suṇaṃ pacaṃ;</p>

<p rend="gathalast">Jayaṃ jaraṃ cavaṃ mīyaṃ, saraṃ kubbaṃ japaṃ vajaṃ.</p>

<p rend="bodytext">Gacchaṃ, gacchanto, gacchantā. Gacchantaṃ, gacchante. Gacchatā, gacchantehi, gacchanteti. Gacchato, gacchantassa, gacchantānaṃ, gacchataṃ. Gacchatā, gacchantehi, gacchantebhi. Gacchato, gacchantassa, gacchantānaṃ, gacchataṃ. Gacchati, gacchantesu. Bho gacchaṃ, bho gacchā, bhavanto gacchanto.</p>

<p rend="bodytext">Gacchādīni aññāni ca taṃsadisānaṃ evaṃ ñeyyānīti <hi rend="bold">yamakamahātheramataṃ</hi>. Kiñcāpettha tatiyekavacanaṭṭhānādīsu ‘‘gacchantena, gacchantā, gacchantasmā, gacchantamhā, gacchantasmiṃ, gacchantamhī’’ti imāni padāni nāgatāni, tathāpi tattha tattha payogadassanato gahetabbāni.</p>

<p rend="bodytext">Tatra yamakamahātherena ālapanavacanaṭṭhāneyeva ‘‘gacchanto, mahanto, caranto’’tiādīnaṃ bahuvacanattaṃ kathitaṃ, paccattavacanaṭṭhāne <pb ed="M" n="0.0223" /> ekavacanattaṃ. Kehici pana paccattavacanaṭṭhāne ekavacanabahuvacanattaṃ, ālapanavacanaṭṭhāne bahuvacanattaṃyeva kathitaṃ. ‘‘Gacchaṃ, mahaṃ, cara’’ntiādīnaṃ pana ālapanaṭṭhāne ekavacanattaṃ. Mayaṃ pana buddhavacane anekāsu cāṭṭhakathāsu ‘‘gacchanto, mahanto’’tiādīnaṃ bahuvacanappayogānaṃ ‘‘gacchaṃ, mahaṃ’’iccādīnañca sānusārālapanekavacanappayogānaṃ adassanato ‘‘gacchanto bhāradvājo. Sa gacchaṃ na nivattati. Mahanto lokasannivāso’’tiādīnaṃ pana paccattekavacanappayogānaññeva dassanato tādisāni rūpāni anijjhānakkhamāni viya maññāma. <hi rend="bold">Niruttipiṭake</hi> paccattālapanaṭṭhāne ‘‘mahanto, bhavanto, caranto’’tiādīnaṃ bahuvacanattameva kathitaṃ, na ekavacanattaṃ. Tathā hi tattha ‘‘mahaṃ bhavaṃ caraṃ tiṭṭha’’nti gāthaṃ vatvā ‘‘mahaṃ tiṭṭhati, mahanto tiṭṭhantī’’ti ca, ‘‘bho mahā, bhavanto mahanto’’ti ca, ‘‘bhavaṃ tiṭṭhati, bhavanto tiṭṭhantī’’ti ca ādi vuttaṃ.</p>

<p rend="bodytext">Ettha pana ‘‘bhavaṃ, bhavanto’’ti padāni yattha ‘‘honto hontā’’ti kriyatthaṃ na vadanti, tattha ‘‘bhavaṃ kaccāno. Mā bhavanto evaṃ avacutthā’’tiādīsu viya aññasmiṃ atthe patanato ekavacanabahuvacanāni bhavanti, tasmā ‘‘santo sappurisā loke’’ti ettha ‘‘santo’’ti padassa viya ‘‘arahanto sammāsambuddhā’’ti ettha ‘‘arahanto’’ti padassa viya ca ‘‘bhavanto’’ti padassa bahuvacanattaṃ nijjhānakkhamaṃ. ‘‘Mahanto, caranto, tiṭṭhanto’’tiādīnaṃ pana bahuvacanattaṃ na nijjhānakkhamaṃ viya amhe paṭibhāti. Na hi katthacipi ‘‘santo, arahanto, bhavanto’’ti padavajjitānaṃ ‘‘gacchanto, mahanto, caranto’’tiādīnaṃ anekapadasatānaṃ bahuvacanantatāpayoge passāma. Tathā hi –</p>

<p rend="gatha1">Bavhatte <pb ed="M" n="0.0224" /> katthaci ṭhāne, ‘‘jāna’’miccādayo yathā;</p>

<p rend="gathalast">Dissanti nevaṃ bavhatte, ‘‘gacchanto’’ itiādayo.</p>

<p rend="gatha1">Bavhatte katthaci ṭhāne, ‘‘santo’’ iccādayopi ca;</p>

<p rend="gathalast">Dissanti nevaṃ bavhatte, ‘‘gacchanto’’ itiādayo.</p>

<p rend="gatha1">‘‘Arahanto’’ti bavhatte, ekanteneva dissati;</p>

<p rend="gathalast">Nevaṃ dissanti bavhatte, ‘‘gacchanto’’ itiādayo.</p>

<p rend="gatha1">Anekasatapāṭhesu, ‘‘viharanto’’tiādīsu;</p>

<p rend="gathalast">Ekassapi bahukatte, pavatti na tu dissati.</p>

<p rend="gatha1">Bahuvacananayena, ‘‘gacchanto’’ti padassa hi;</p>

<p rend="gathalast">Gahaṇe sati bahavo, dosā dissanti saccato.</p>

<p rend="gatha1">Yathekamhi ghare daḍḍhe, daḍḍhā sāmīpikā gharā;</p>

<p rend="gathalast">Tathā bavhattavācitte, ‘‘gacchanto’’ti padassa tu.</p>

<p rend="gatha1">‘‘Viharanto’’tiādīnaṃ, bavhattavācitā siyā;</p>

<p rend="gathalast">Rūpanayo aniṭṭho ca, gahetabbo anekadhā.</p>

<p rend="bodytext">Evaṃ santepi yasmā <hi rend="bold">‘‘niruttipiṭakaṃ</hi> nāma pabhinnapaṭisambhidena mahākhīṇāsavena <hi rend="bold">mahākaccāyanena</hi> kata’’nti loke pasiddhaṃ, tasmā idaṃ ṭhānaṃ punappunaṃ upaparikkhitabbaṃ. Kiñcāpettha there gāravena evaṃ vuttaṃ, tathāpi pāḷinayaṃ garuṃ katvā diṭṭhenekavacananayena adiṭṭho bahuvacananayo chaḍḍetabbo. Evaṃ sati niggahītantesu nayo sobhano bhavati. Ayaṃ pana amhākaṃ ruci –</p>

<p rend="gatha1">‘‘Bhavaṃ karaṃ arahaṃ saṃ, mahaṃ’’ iti padāni tu;</p>

<p rend="gathalast">Visadisāni sambhonti, aññamaññanti lakkhaye.</p>

<p rend="gatha1">‘‘Gacchaṃ caraṃ dadaṃ tiṭṭhaṃ, cintayaṃ bhāvayaṃ vadaṃ;</p>

<p rend="gathalast">Jānaṃ passa’’ntiādīni, sadisāni bhavanti hi.</p>

<p rend="gatha1">Tatra ‘‘jāna’’ntiādīni, katthaci parivattare;</p>

<p rend="gathalast">Vibhattiliṅgavacana-vasenāti vibhāvaye.</p>

<p rend="bodytext">Tatra <pb ed="M" n="0.0225" /> tāva <hi rend="bold">bhavanta</hi>saddassa nāmikapadamālā vuccati – <hi rend="bold">bhavaṃ</hi>saddo hi ‘‘vaḍḍhanto, honto’’ti atthepi vadati. Tesaṃ vasena ayaṃ nāmikapadamālā.</p>

<p rend="bodytext">Bhavaṃ, bhavanto, bhavantā. Bhavantaṃ, bhavante. Bhavantena, bhavantehi, bhavantebhi. Bhavantassa, bhavantānaṃ. Bhavantā, bhavantasmā, bhavantamhā, bhavantehi, bhavantebhi. Bhavantassa, bhavantānaṃ. Bhavante, bhavantasmiṃ, bhavantamhi, bhavantesu. He bhavanta, he bhavantā.</p>

<p rend="bodytext">Tattha ‘‘bhavaṃ, bhavanto’’tiādīnaṃ ‘‘vaḍḍhantohonto’’tiādinā attho daṭṭhabbo. Tathā hi ‘‘suvijāno bhavaṃ hoti. Dhammakāmo bhavaṃ hoti. Rājā bhavanto nānāsampattīhi modati. Kuḷīradaho gaṅgāya ekābaddho, gaṅgāya pūraṇakāle gaṅgodakena pūrati, udake mandī bhavante dahato udakaṃ gaṅgāya otaratī’’ti payogā bhavanti, tasmā ayaṃ nāmikapadamālā sārato paccetabbā. Ettha <hi rend="bold">bhavaṃ</hi>saddamattaṃ vajjetvā <hi rend="bold">gacchamānacaramāna</hi>saddādīsu viya <hi rend="bold">bhavanta</hi>sadde ‘‘bhavanto, bhavantā’’ti <hi rend="bold">purisa</hi>nayopi labbhati, napuṃsakaliṅge vattabbe ‘‘bhavantaṃ, bhavantānī’’ti <hi rend="bold">citta</hi>nayopi labbhati. Evaṃ vaḍḍhanabhavanatthavācakassa <hi rend="bold">bhavanta</hi>saddassa nāmikapadamālā veditabbā.</p>

<p rend="bodytext">Ayañca viseso ‘‘bhavanto’’ti padaṃ vaḍḍhanabhavanatthato aññatthe vattamānaṃ bahuvacanameva hoti, yathā ‘‘bhavanto āgacchantī’’ti. Vaḍḍhanabhavanatthesu vattamānaṃ ekavacanameva. Atrime payogā ‘‘anupubbena bhavanto viññutaṃ pāpuṇāti. Samaṇena nāma īdisesu kammesu abyāvaṭena bhavitabbaṃ, evaṃ bhavanto hi samaṇo susamaṇo assā’’ti. ‘‘Bhavaṃ’’ iti padaṃ pana ubhayatthāpi ekavacanameva, tasmā <pb ed="M" n="0.0226" /> idāni ‘‘bhavaṃ ānando. Bhavanto āgacchanti, appasaddā bhavanto hontu, mā bhonto saddamakatthā’’ti evamādipayogadassanavasena vohāravisese pavattaṃ aññaṃ atthaṃ paṭicca aparāpi nāmikapadamālā vuccate –</p>

<p rend="bodytext">Bhavaṃ, bhavanto, bhonto. Bhavantaṃ, bhavante. Bhavatā, bhotā, bhavantena, bhavantehi, bhavantebhi. Bhavato, bhoto, bhavantassa, bhavantānaṃ, bhavataṃ. Bhavatā, bhotā, bhavantehi, bhavantebhi. Bhavato, bhoto, bhavantassa, bhavantānaṃ, bhavataṃ. Bhavati, bhavante, bhavantasmiṃ, bhavantamhi, bhavantesu. Bho, bhavanto, bhonto iti.</p>

<p rend="bodytext">Ettha pana ‘‘bho’’iccādīni tīṇi padāni yasmā vohāravisesapavattāni ālapanapadāni honti, tasmā ‘‘āvuso, bhante’’ti padāni viya <hi rend="bold">bho</hi>saddādiupapadavantāni na bhavanti, ‘‘bho purisa, bhavanto brāhmaṇā, bhonto samaṇā, bho rāja’’iccādīsu hi <hi rend="bold">purisa</hi>saddādayoyeva <hi rend="bold">bho</hi>saddādi upapadavanto bhavanti. Idha ca ‘‘bhavaṃ ānando’’ti ettha <hi rend="bold">bhavaṃ</hi>saddena samānatthāni ‘‘bho, bhavanto, bhonto’’ti padāni vuttāni, na pana ‘‘dhammakāmo bhavaṃ hotī’’ti ettha <hi rend="bold">bhavaṃ</hi>saddena samānatthāni. Paṭhamasmiñhi naye vaḍḍhanatthavasena ‘‘bho bhavanta, bhavanto bhavantā, bhonto bhavantā’’ti <hi rend="bold">bho</hi>saddādayo ālapanapadānaṃ upapadāni bhavanti, na dutiyasmiṃ naye. Āmeḍitavasena pana ‘‘bho bho, bhavanto bhavanto, bhonto bhonto’’ti padāni bhavanti yathā ‘‘bhante bhante’’ti.</p>

<p rend="bodytext">Atridaṃ <hi rend="bold">bhū</hi>dhātuvasena saṅkhepato pāḷinidassanaṃ – kasmā bhavaṃ vijjanamaraññanissito. Kathaṃ panāhaṃ bho taṃ bhavantaṃ gotamaṃ jānissāmi. Evaṃ bhoti kho ambaṭṭho māṇavo <pb ed="M" n="0.0227" /> brāhmaṇassa pokkharasātissa paṭissutvā. Mā bhavanto evaṃ avacuttha. Imaṃ bhonto nisāmetha. Evaṃ bho purisa jānāhi, pāpadhammā asaññatā iccevamādi. Ettha ‘‘bhavaṃ’’iccādīni <hi rend="bold">bhū</hi>dhātumayāni nāmapadānīti veditabbāni.</p>

<p rend="bodytext">Apica tesu ‘‘bho, bhavanto, bhonto’’ti imāni nipātapadānipi hontīti vavatthapetabbaṃ. ‘‘Bho purisā’’tiādīsu tesaṃ nipātānipātabhāve vivādo na karaṇīyo. <hi rend="bold">Kaccāyanasmiñhi</hi> ‘‘bho ge tū’’ti vuttaṃ. Aññattha pana ‘‘āmantanatthe nipāto’’tiādi vuttaṃ. Tathā hi <hi rend="bold">niruttimañjūsāyaṃ</hi> vuttaṃ ‘‘bhotidaṃ āmantanatthe nipāto. So na kevalaṃ ekavacanameva hoti, atha kho bahuvacanampi hotīti ‘bho purisā’ti bahuvacanappayogopi gahito. ‘Bhavanto’ti padaṃ pana bahuvacanameva hotīti ‘purisā’ti puna vutta’’nti. Pāḷiyañhi aṭṭhakathāsu ca nipātabhūto <hi rend="bold">bho</hi>saddo ekavacanabahuvacanavasena dvidhā dissati, itare pana bahuvacanavaseneva dissanti. Tesaṃ tu nipātapadatte rūpanipphādanakiccaṃ natthi. Tesu <hi rend="bold">bho</hi>saddassa nipātapadattā āhaccabhāsite nijjīvālapane itthiliṅgavisayo ‘‘ummujja bho puthusile, pariplava bho puthusile’’ti payogopi dissati. Atrimā <hi rend="bold">bho</hi>saddassa pavattiparidīpanī gāthāyo –</p>

<p rend="gatha1">‘‘Ito bho sugatiṃ gaccha, manussānaṃ sahabyataṃ’’;</p>

<p rend="gathalast">Evamādīsu <hi rend="bold">bho</hi>saddo, ekavacanako mato.</p>

<p rend="gatha1">‘‘Passatha bho imaṃ kula-putta’’miccevamādisu;</p>

<p rend="gathalast">Bahuvacanako eso, <hi rend="bold">bho</hi>saddoti vibhāvaye.</p>

<p rend="gatha1">Puggalālapane <pb ed="M" n="0.0228" /> ceva, dhammassālapanepi ca;</p>

<p rend="gathalast">Nijjīvālapane cāti, <hi rend="bold">bho</hi>saddo tīsu dissati.</p>

<p rend="gatha1">Tatra dhammālapanamhi, ekavacova labbhati;</p>

<p rend="gathalast">Itaresu siyā deka-vaco bahuvacopi ca.</p>

<p rend="gatha1">Nicchitabbaṃ guṇīpadaṃ, dhammassālapane dhuvaṃ;</p>

<p rend="gathalast">‘‘Acchariyaṃ vata bho’’ti, idamettha nidassanaṃ.</p>

<p rend="gatha1">Icchitabbaṃ guṇīpadaṃ, puggalālapane pana;</p>

<p rend="gathalast">‘‘Evaṃ bho purisa jānāhi’’, idamettha nidassanaṃ.</p>

<p rend="gatha1">Guṇīpadaṃ asantampi, puggalālapanamhi tu;</p>

<p rend="gathalast">Ajjhāharitvā pāvade, atthaṃ ‘‘bho ehi’’ādisu.</p>

<p rend="gatha1">Ghaṭādīnaṃ ālapanaṃ, nijjīvālapanaṃ bhave;</p>

<p rend="gathalast">Jīvaṃva lokiyā loke, ālapanti kadāci tu.</p>

<p rend="gatha1">Nijjīvālapanaṃ appaṃ, atthaviññāpane siyā;</p>

<p rend="gathalast">‘‘Ummujja bho puthusile’’, iti pāḷi nidassanaṃ.</p>

<p rend="gatha1">Ettha liṅgavipallāsaṃ, keci icchanti paṇḍitā;</p>

<p rend="gathalast">Tesaṃ matena bhotīti, liṅgaṃ vipariṇāmaye.</p>

<p rend="gatha1">Atha vā pana <hi rend="bold">bho</hi>saddo, nipāto <hi rend="bold">so</hi>padaṃ viya;</p>

<p rend="gathalast">Tasmā virodhatā nāssa, tiliṅge vacanadvaye.</p>

<p rend="gatha1">Evaṃ santepi <hi rend="bold">bho</hi>saddo, dviliṅgeyeva pāyato;</p>

<p rend="gathalast">Yasmā diṭṭho tato viññū, dviliṅgeyeva taṃ vade.</p>

<p rend="gatha1">Itthiliṅgamhi sampatte, ‘‘bho’’ti iti payojaye;</p>

<p rend="gathalast">Evaṃvidhaṃ payogañhi, suppayogaṃ budhābravuṃ.</p>

<p rend="gatha1">Yajjevaṃ <pb ed="M" n="0.0229" /> duppayogaṃva, siyā tumhehi dassitaṃ;</p>

<p rend="gathalast">‘‘Ummujja bho puthusile’’, iccāhaccapadanti ce.</p>

<p rend="gatha1">Duppayogaṃ na taṃ yasmā, vohārakusalena ve;</p>

<p rend="gathalast">Jinena bhāsite dhamme, duppayogā na vijjare.</p>

<p rend="gatha1">Itthiliṅgassa visaye, <hi rend="bold">bhoti</hi>saddappayojanaṃ;</p>

<p rend="gathalast">Kavīnaṃ pemanīyanti, mayā evamudīritaṃ.</p>

<p rend="bodytext">Evaṃ <hi rend="bold">bhavanta</hi>saddassa nāmikapadamālā pāḷinayānurūpaṃ dvidhā vibhattā vaḍḍhanabhavanatthatadaññatthavasena.</p>

<p rend="bodytext"><hi rend="bold">Karonta</hi>saddassa pana –</p>

<p rend="bodytext">Karaṃ, karonto, karontā. Karontaṃ, karonte. Karotā, karontena, karontehi, karontebhi. Karoto, karontassa, karontānaṃ, karotaṃ. Karotā, karontā, karontasmā, karontamhā, karontehi, karontebhi. Karoto, karontassa, karontānaṃ, karotaṃ. Karonte, karontasmiṃ, karontamhi, karontesu. Bho karonta, bhavanto karontāti rūpāni bhavanti.</p>

<p rend="bodytext">‘‘Karoto na kariyati pāpa’’nti idamettha <hi rend="bold">karoto</hi>saddassa atthitānidassanaṃ. Itthiliṅge vattabbe ‘‘karontī, karontiyo’’tiādinā yojetabbāni, napuṃsakaliṅge vattabbe ‘‘karontaṃ, karontānī’’tiādinā yojetabbāni.</p>

<p rend="bodytext"><hi rend="bold">Arahanta</hi>saddassa –</p>

<p rend="bodytext">Arahaṃ, arahanto. Arahantaṃ, arahante. Arahatā, arahantena, arahantehi, arahantebhi. Arahato, arahantassa, arahantānaṃ, arahataṃ. Arahatā, arahantā, arahantasmā, arahantamhā, arahantehi, arahantebhi. Arahato, arahantassa, arahantānaṃ, arahataṃ. Arahante, arahantasmiṃ <pb ed="M" n="0.0230" />, arahantamhi, arahantesu. Bho arahanta, bhavanto arahanto iti rūpāni bhavanti.</p>

<p rend="bodytext">Ayaṃ guṇavācakassa <hi rend="bold">arahanta</hi>saddassa nāmikapadamālā. ‘‘Arahā, arahanto, arahantā’’iti ca. Etañhi rūpaṃ <hi rend="bold">samantapāsādikāyaṃ</hi> manussaviggahaṭṭhāne dissati. Uttarimanussadhammapāḷiyaṃ pana ‘‘mayañcamhā anarahanto’’ti padaṃ dissati. Arahantaṃ, arahante. Arahatā, sesaṃ vitthāretabbaṃ. Ayaṃ paṇṇattivācakassa <hi rend="bold">arahanta</hi>saddassa nāmikapadamālā.</p>

<p rend="bodytext">Tathā hi ‘‘arahaṃ sammāsambuddho. Arahaṃ sugato loke. Arahanto sammāsambuddhā’’tiādīsu <hi rend="bold">arahaṃ</hi>saddādayo guṇavācakā. ‘‘Arahā ahosi. Ahañhi arahā loke. Eko arahā, ekasaṭṭhi arahanto loke ahesuṃ.</p>

<p rend="gatha1">Gāme vā yadi vāraññe, ninne vā yadi vā thale;</p>

<p rend="gathalast">Yattha arahanto viharanti, taṃ bhūmirāmaṇeyyakaṃ.</p>

<p rend="bodytext">Mayañcamhā anarahanto’’tiādīsu <hi rend="bold">arahā</hi>saddādayo paṇṇattivācakāti daṭṭhabbā. Idha itthinapuṃsakaliṅgavasena visuṃ vattabbanayo appasiddho. Yadi evaṃ āsavakkhayaṃ pattā itthī kathaṃ vattabbā, āsavakkhayaṃ pattaṃ cittaṃ kathaṃ vattabbanti? Itthī tāva ‘‘yaṃ itthī arahaṃ assa sammāsambuddho’’ti vacanato ‘‘araha’’nti vattabbā guṇavasena, paṇṇattivasena pana ‘‘itthī arahā ahosī’’ti vattabbā. Cittaṃ pana guṇavaseneva ‘‘arahaṃ citta’’nti vattabbanti.</p>

<p rend="bodytext"><hi rend="bold">Santa</hi>saddassa <pb ed="M" n="0.0231" /> –</p>

<p rend="bodytext">Saṃ, santo, santo, santā. Saṃ, santaṃ, sante. Satā, santena, santehi, santebhi, sabbhi. Sato, santassa, santānaṃ, sataṃ, satānaṃ. Satā, santā, santasmā, santamhā, santehi, santebhi, sabbhi. Sato, santassa, santānaṃ, sataṃ, satānaṃ. Sati, sante, santasmiṃ, santamhi, santesu. Bho santa, bhavanto santoti rūpāni bhavanti.</p>

<p rend="bodytext">Ettha pana ‘‘addhā hi tāta satanesa dhammo’’ti <hi rend="bold">jayaddisajātaka</hi>pāḷidassanato ‘‘satāna’’nti vuttaṃ. Tattha hi <hi rend="bold">satanesā</hi>ti satānaṃ esāti chedo, rassattaniggahītasaralopavasena ca rūpaniṭṭhānaṃ veditabbaṃ. Tathā hi tadaṭṭhakathāyaṃ ‘‘addhā ekaṃsena esa tāta satānaṃ paṇḍitānaṃ dhammo sabhāvo’’ti attho vutto. Ayaṃ ye loke ‘‘sappurisā’’ti ca ‘‘ariyā’’ti ca ‘‘paṇḍitā’’ti ca vuccanti, tesaṃ vācakassa <hi rend="bold">santa</hi>saddassa nāmikapadamālā. Tappaṭisedhassa pana asaṃ, asanto, katthaci asantā iccapi. Tathā hi ‘‘asantā kira maṃ jammā, tāta tātāti bhāsare’’ti pāḷi dissati. ‘‘Asaṃ, asantaṃ, asante. Asatā’’tiādinā yojetabbā. Imasmiṃ atthe ‘‘santo, asanto’’timāni bahuvacanakāniyeva bhavanti, na katthacipi ekavacanakāni. Kasmā? Paṇṇattivācakattā. Aññatra pana ‘‘santo, danto’’tiādīsu ekavacanāniyeva ṭhapetvā vijjamānatthavācaka<hi rend="bold">santo</hi>saddaṃ, kasmā? Apaṇṇattivācakattāti daṭṭhabbaṃ.</p>

<p rend="bodytext">Idāni paṇṇattivācakānaṃ tesaṃ kānici payogāni kathayāma –</p>

<p rend="bodytext">Sameti <pb ed="M" n="0.0232" /> asatā asaṃ. Yaṃ yañhi rāja bhajati, santaṃ vā yadi vā asaṃ. Na sā sabhā yattha na santi santo. Asanto nirayaṃ yanti, santo saggaparāyaṇā. Asante nopaseveyya, sante seveyya paṇḍito. Sabbhireva samāsetha. Sataṃ dhammo iccevamādīni bhavanti.</p>

<p rend="bodytext">Yo panamhehi padamālāyaṃ ‘‘sabbhī’’ti ayaṃ saddo tatiyāpañcamībahuvacanavasena yojito, so ca kho <hi rend="bold">santa</hi>iti <hi rend="bold">a</hi>kārantapakativasena, aññattha pana ‘‘sabbhī’’ti <hi rend="bold">i</hi>kārantapakativasena yojetabbo. Tathā hi <hi rend="bold">sabbhī</hi>ti sappuriso nibbānañca, sundarādhivacanaṃ vā etaṃ sabbhīti. Sabbo cāyamattho sāṭṭhakathāya ‘‘bahumpetaṃ asabbhi jātavedā’’ti imāya pāḷiyā ‘‘santo have sabbhi pavedayantī’’ti imāya ca dīpetabbo.</p>

<p rend="gatha1">Ālapane ca paccatte, tatiyāpañcamīsu ca;</p>

<p rend="gathalast">Samāsamhi ca yojeyya, <hi rend="bold">sabbhi</hi>saddaṃ sumedhaso.</p>

<p rend="bodytext">Atrāyaṃ yojanā – bho sabbhi tiṭṭha, sabbhi tiṭṭhati, sabbhi saha gacchati, sabbhi apehi, asabbhirūpo puriso. Yasmā panāyaṃ sāsanānukūlā, tasmā imissā tadanukūlattaṃ dassetuṃ idha sāsanato payoge dassessāma atakkāvacare vicitte sugatapāḷinaye sotūnaṃ visāradamatipaṭilābhatthaṃ. Taṃ yathā? Bahumpetaṃ asabbhi jātaveda, yaṃ taṃ vāladhinā’bhipūjayāma. Sabbhi kubbetha santhavaṃ. Yaṃ sālavanasmiṃ senako, pāpakammamakari asabbhirūpaṃ. Ābādhoyaṃ asabbhirūpo. Asammodako thaddho asabbhirūpo’’ti <pb ed="M" n="0.0233" />. Tattha ālapanavacane diṭṭheyeva paccattavacanaṃ pāḷiyaṃ sarūpato anāgatampi diṭṭhameva hoti. Tathā karaṇavacane diṭṭheyeva nissakkavacanampi diṭṭhameva hoti. Samāse saddarūpe diṭṭheyeva byāse saddarūpaṃ yathāsambhavaṃ diṭṭhameva hoti ṭhapetvā ‘‘hetusatthāradassana’’ntiādīni. Tattha ca nibbānavācako ce, <hi rend="bold">sabbhi</hi>saddo itthiliṅgo <hi rend="bold">santivisuddhi nibbuti</hi>saddā viya, so ca <hi rend="bold">yamakamahāthera</hi>mate <hi rend="bold">ratti</hi>nayena yojetabbo. Sabbesamikārantitthiliṅgānaṃ sādhāraṇo hi so nayo. Sundaratthavācako ce, <hi rend="bold">aggi ratti aṭṭhi</hi>nayehi yojetabbo vāccaliṅgattā. ‘‘Sabbhidhammabhūtaṃ nibbāna’’nti ettha hi sundaradhammabhūtaṃ nibbānanti attho. Evaṃ pāḷinayavasena ālapanādīsu pañcasu ṭhānesu <hi rend="bold">sabbhi</hi>saddassa pavattiṃ ñatvā puna aṭṭhakathānayavasenapi tappavatti veditabbā. Kathaṃ? Yasmā sagāthāvaggassa <hi rend="bold">aṭṭhakathāyaṃ</hi> ‘‘santo ‘sabbhīhi saddhiṃ sataṃ dhammo na jaraṃ upetī’ti pavedayantī’’ti imasmiṃ padese ‘‘sabbhīhī’’ti <hi rend="bold">hi</hi>vacanavasena saddaracanāviseso aṭṭhakathācariyehi dassito, tasmā <hi rend="bold">sabbhi</hi>saddo sabbesupi vibhattivacanesu yojetabbo. Atridaṃ vadāma –</p>

<p rend="gatha1">Garū ‘‘sabbhīhi saddhi’’nti, atthaṃ bhāsiṃsu pāḷiyā;</p>

<p rend="gathalast">Yato tato <hi rend="bold">sabbhi</hi>saddaṃ, dhīro sabbattha yojaye.</p>

<p rend="gatha1">‘‘Asabbhirūpo’’itipi, samāsavisaye sutaṃ;</p>

<p rend="gathalast">Yasmā tasmā <hi rend="bold">sabbhi</hi>saddaṃ, viññū sabbadhi yojaye.</p>

<p rend="bodytext">‘‘Ovadeyyānusāseyya <pb ed="M" n="0.0234" />, asabbhā ca nivāraye’’ti ettha pana ‘‘asabbhā’’tipadaṃ vicitravuttīsu taddhitapaccayesu <hi rend="bold">ṇya</hi>paccayavasena nipphattimupāgatanti veditabbaṃ. Kathaṃ? Yebhuyyena asabbhīsu bhavaṃ asabbhaṃ. Kiṃ taṃ? Akusalaṃ, tato asabbhā akusaladhammā nivāraye ca, kusaladhamme patiṭṭhapeyyāti attho. ‘‘Amhe asabbhāhi vācāhi vikkosamānā tibbāhi sattīhi hanissantī’’ti ettha tu asabbhīnaṃ etāti asabbhā, na vā sabbhīnaṃ etātipi asabbhāti nibbacanaṃ, <hi rend="bold">ṇya</hi>paccayavasena ca padasiddhi veditabbā. Yā ca panettha amhehi santasaddassa ‘‘saṃ, santo. Saṃ, santaṃ, sante’’tiādinā padamālā dassitā, tattha ‘‘sameti asatā asa’’nti pāḷiyaṃ ‘‘asa’’nti pade diṭṭheyeva ‘‘sa’’nti padaṃ pāḷiyaṃ anāgatampi diṭṭhameva hoti yugaḷabhāvena vijjamānatārahattā. Evaṃ diṭṭhena adiṭṭhassa gahaṇaṃ veditabbaṃ. Atha vā ‘‘asa’’nti ettha na saṃ asanti samāsaviggahavasenādhigantabbattā ‘‘sa’’miti padaṃ diṭṭhameva hoti. Evamaññatrāpi nayo. Tatra <hi rend="bold">sa</hi>nti sappuriso. <hi rend="bold">Asa</hi>nti asappuriso. Itthiliṅgevattabbe ‘‘asatī, asā’’ti rūpāni bhavanti. ‘‘Asatī, asatī, asatiyo, asā. Asatiṃ, asatī, asatiyo. Asāya, asatiyā, asatīhi, asatībhi. Asatiyā, asatīna’’nti vakkhamāna <hi rend="bold">itthi</hi>nayena nāmikapadamālā yojetabbā.</p>

<p rend="bodytext">Ettha pana ‘‘asā lokitthiyo nāma, velā tāsaṃ na vijjati. Mā ca vasaṃ asatīnaṃ nigacche’’tiādīni dassetabbāni. <hi rend="bold">Asā</hi>ti cettha <hi rend="bold">asatī</hi>ti ca samānatthā, asantajātikāti hi tesaṃ attho. Yasmā pana <hi rend="bold">jātakaṭṭhakathāyaṃ ‘‘asā</hi>ti asatiyo lāmikā, atha vā sātaṃ vuccati sukhaṃ, taṃ tāsu natthi, attani paṭibaddhacittānaṃ asātameva dentītipi asā <pb ed="M" n="0.0235" />, dukkhā, dukkhavatthubhūtāti attho’’ti atthaṃ saṃvaṇṇesuṃ, tasmā sātaṃ natthi etissanti <hi rend="bold">asā</hi>ti atthe ‘‘asā’’ti padassa yathā ritto assādo etthāti <hi rend="bold">rittassa</hi>ntipadassa luttuttarakkharassa ‘‘rittassaṃ, rittassāni. Rittassa’’nti <hi rend="bold">citta</hi>nayena nāmikapadamālā yojetabbā, tathā ‘‘asā, asā, asāyo. Asaṃ, asā, asāyo. Asāyā’’ti <hi rend="bold">kaññā</hi>nayena yojetabbā.</p>

<p rend="bodytext">Ettha ca yo amhehi ‘‘santo’’iti saddo dassito. So katthaci ekavacanabahuvacanabhāvena <hi rend="bold">saṃvijjamāna</hi>saddassatthampi vadati, tassa vasena ayaṃ nāmikapadamālā –</p>

<p rend="bodytext">Santo, santo, santā. Santaṃ, sante. Satā, santena, santehi, santebhi. Sato, santassa, sataṃ, santānaṃ. Satā, santā, santasmā, santamhā, santehi, santebhi. Sato, santassa, sataṃ, santānaṃ. Sati, sante, santasmiṃ, santamhi, santesu. Bho santa, bhavanto santo, bhavanto santā.</p>

<p rend="bodytext">Ettha pana ‘‘ayaṃ kho bhikkhave aṭṭhamo bhaddo assājānīyo santo saṃvijjamāno lokasmiṃ. Cattārome bhikkhave puggalā santo saṃvijjamānā lokasmiṃ. Asatā tucchā musā abhūtena abbhācikkhanti. Bhave kho sati jāti hoti’’iccevamādīni payogāni bhavanti. ‘‘Saṅkhāresu kho sati viññāṇaṃ hotī’’tiādīsu pana <hi rend="bold">sati</hi>saddo vacanavipallāsavasena ṭhitoti gahetabbo.</p>

<p rend="bodytext">Tatra ekavacanabahuvacanavasena dvidhā ṭhitesu <hi rend="bold">santo</hi>saddesu bahuvacana<hi rend="bold">santo</hi>saddaṃ ṭhapetvā sesā <hi rend="bold">samāna</hi>saddassatthampi vadanti, tasmā <hi rend="bold">‘‘santo</hi>ti samāno, <hi rend="bold">santā</hi>ti samānā’’tiādinā <pb ed="M" n="0.0236" /> attho kathetabbo. <hi rend="bold">Samāno</hi>ti imassa ca ‘‘honto’’ti attho ‘‘pahu samāno vipulatthacintī, kiṃ kāraṇā me na karosi dukkha’’ntiādīsu viya. Payogāni pana –</p>

<p rend="gatha1">‘‘Yo mātaraṃ pitaraṃ vā, jiṇṇakaṃ gatayobbanaṃ;</p>

<p rend="gathalast">Pahu santo na bharati, taṃ parābhavato mukhaṃ.</p>

<p rend="gatha1">Idheva tiṭṭhamānassa, devabhūtassa me sato;</p>

<p rend="gathalast">Punarāyu ca me laddho, evaṃ jānāhi mārisā’’ti</p>

<p rend="unindented">Evamādīni bhavanti.</p>

<p rend="bodytext">Apica <hi rend="bold">santo</hi>saddo yasmā ‘‘kilanto’’ti ca ‘‘upasanto’’ti ca ‘‘niruddho’’ti ca atthaṃ vadati, tasmā tesaṃ vasena <hi rend="bold">santa</hi>saddassa ‘‘santo, santā. Santaṃ, sante. Santenā’’ti <hi rend="bold">purisa</hi>nayena nāmikapadamālā veditabbā. Ettha ca ‘‘santo tasito. Dīghaṃ santassa yojanaṃ. Santo danto niyato brahmacārī. Santo niruddho atthaṅgato abbhatthaṅgato’’tiādīni payogāni. Napuṃsakaliṅge vattabbe ‘‘santaṃ, santānī’’ti <hi rend="bold">citta</hi>nayena nāmikapadamālā. Sā ca ‘‘saṃvijjamānaṃ samānaṃ kilantaṃ upasantaṃ niruddha’’miti atthadīpakāpadavatīti veditabbā. Atha vā ‘‘upādāne kho sati bhavo hotī’’tiādīsu napuṃsakappayogadassanato <hi rend="bold">santa</hi>saddassa <hi rend="bold">saṃvijjamāna</hi>saddatthavācakatte tatiyāpañcamīcatutthīchaṭṭhīsattamīṭhāne ‘‘satā, sato, sataṃ, satī’’ti padāni adhikāni vattabbāni, sesāni <hi rend="bold">citta</hi>nayena ñeyyāni. Itthiliṅge pana vattabbe ‘‘santā, santā, santāyo. Santaṃ, santā, santāyo. Santāyā’’ti <hi rend="bold">kaññā</hi>nayena ca, santī, santī, santiyo <pb ed="M" n="0.0237" />. Santiṃ, santī, santiyo. Santiyā’’ti <hi rend="bold">itthi</hi>nayena ca nāmikapadamālā yojetabbā. Etāsu paṭhamā ‘‘saṃvijjamānā kilantā upasantā niruddhā’’ti atthadīpakāpadavatī, ettha payogā suviññeyyāva. Dutiyā pana ‘‘saṃvijjamānā samānā’’ti atthadīpakāpadavatī. Tathā hi ‘‘santī āpatti āvikātabbā’’ti ettha saṃvijjamānā ‘‘santī’’ti vuccati.</p>

<p rend="gatha1">‘‘Yāya mātu bhato poso,</p>

<p rend="gatha2">Imaṃ lokaṃ avekkhati;</p>

<p rend="gatha3">Tampi pāṇadadiṃ santiṃ,</p>

<p rend="gathalast">Hanti kuddho puthujjano’’ti</p>

<p rend="unindented">Ettha pana samānā ‘‘santī’’ti vuccati. Aparāpi itthiliṅge vattabbe padamālā veditabbā. <hi rend="bold">Santī</hi>saddassa hi <hi rend="bold">saṃvijjamāna</hi>saddatthavācakatte ‘‘jātiyā kho sati jarāmaraṇaṃ hotī’’tiādinā itthiliṅgappayogadassanato sattamīṭhāne ‘‘sati, satiyā, satiyaṃ, santiyā, santiyaṃ, santīsū’’ti rūpāni vattabbāni. Sesāni <hi rend="bold">itthi</hi>nayena ñeyyāni. Ayaṃ tatiyā, ettha ca ‘‘asantiyā āpattiyā tuṇhī bhavitabba’’nti pāḷi ‘‘santiyā’’iccādīnaṃ atthibhāve nidassanaṃ. Aparo nayo – <hi rend="bold">satī</hi>saddassa ‘‘samānā’’ti imasmiṃ atthe ‘‘yā tvaṃ vasasi jiṇṇassa, evaṃ dahariyā satī’’ti ca ‘‘ye taṃ jiṇṇassa pādaṃsu, evaṃ dahariyaṃ sati’’nti ca pāḷidassanato ‘‘satī, satī, satiyo. Satiṃ, satī, satiyo. Satiyā’’tiādīnipi rūpāni yojetabbāni, saṃyoge <hi rend="bold">na</hi>kāralopavasena vā.</p>

<p rend="bodytext">Idāni ‘‘santo, santā’’ti padadvayassa payoganicchayaṃ kathayāma payogesu sotūnaṃ asammūḷhabhāvāya. Tathā hi ‘‘sappurisā’’ti vā ‘‘paṇḍitā’’ti vā bahuvacanavasena atthaṃ <pb ed="M" n="0.0238" /> vattukāmena ‘‘santo danto’’ti evaṃ vuttaekavacanasadisaṃ ‘‘santo’’ti bahuvacanaṃ vattabbaṃ. ‘‘Saṃvijjamāno’’ti ekavacanavasena atthaṃ vattukāmena ‘‘santo’’ti ekavacanaṃ vattabbaṃ. ‘‘Saṃvijjamānā’’ti bahuvacanavasena atthaṃ vattukāmena ‘‘santo sappurisā’’ti, ‘‘santo saṃvijjamānā’’ti ca evaṃ vuttabahuvacanasadisaṃ ‘‘santo’’ti vā ‘‘santā’’ti vā bahuvacanaṃ vattabbaṃ, ‘‘kilanto’’ti vā ‘‘samāno’’ti vā ‘‘upasanto’’ti vā ‘‘niruddho’’ti vā ekavacanavasena atthaṃ vattukāmena ‘‘santo sappurisā’’ti evaṃ vuttabahuvacanasadisaṃ ‘‘santo’’ti ekavacanaṃ vattabbaṃ. Teyevatthe bahuvacanavasena vattukāmena pana ‘‘santā sūnehi pādehi, ko ne hatthe gahessatī’’ti ettha viya ‘‘santā’’ti bahuvacanaṃ vattabbaṃ. Ayaṃ nīti sādhukaṃ manasi kātabbā. Idañhi mandabuddhīnaṃ sammohaṭṭhānaṃ. Ayampi panettha saṅgaho veditabbo –</p>

<p rend="gatha1">‘‘Tiliṅgatthe ca ekatthe, bavhatthepi ca dissati;</p>

<p rend="gathalast">Sattamyanto <hi rend="bold">sati</hi>saddo, vipallāse bahumhi so’’ti.</p>

<p rend="bodytext">Idāni <hi rend="bold">mahanta</hi>saddassa nāmikapadamālā vuccate –</p>

<p rend="bodytext">Mahaṃ, mahā, mahanto, mahantā. Mahantaṃ, mahante. Mahatā, mahantena, mahantehi, mahantebhi. Mahato, mahantassa, mahantānaṃ, mahataṃ. Mahatā, mahantā, mahantasmā, mahantamhā, mahantehi, mahantebhi. Mahato, mahantassa, mahantānaṃ, mahataṃ. Mahati, mahante, mahantasmiṃ, mahantamhi, mahantesu. Bho maha, bho mahā, bhavanto mahantoti ayamamhākaṃ ruci.</p>

<p rend="bodytext">Ettha ‘‘mahanto, mahantā. Mahantaṃ, mahante. Mahantenā’’ti <hi rend="bold">purisa</hi>nayopi labbhati, tasmā ‘‘bho mahanta, bhavanto mahantā’’ti ālapanapadāni yojetabbāni. Napuṃsakaliṅge vattabbe <pb ed="M" n="0.0239" /> ‘‘mahantaṃ, mahantānī’’ti <hi rend="bold">citta</hi>nayopi labbhati. Itthiliṅge vattabbe ‘‘mahatī, mahatī, mahatiyo. Mahatiṃ, mahatī, mahatiyo. Mahatiyā, mahatīhi mahatībhī’’ti <hi rend="bold">itthi</hi>nayopi labbhati. ‘‘Mahatiyā ca yakkhasenāyā’’tiādīnettha nidassanapadāni. Aparopi ‘‘mahantā, mahantā, mahantāyo. Mahanta’’nti <hi rend="bold">kaññā</hi>nayopi labbhati, ‘‘mahantā nidhikumbhiyo’’tiādīnettha nidassanapadāni. <hi rend="bold">Kaccāyane</hi> pana ‘‘mahantī’’iti padaṃ diṭṭhaṃ. Taṃ ‘‘guṇavantī, kulavantī’’iccādīni viya pāḷiyaṃ appasiddhattā vīmaṃsitabbaṃ.</p>

<p rend="bodytext">Nanu bho yasmā sāsanepi ‘‘gacchantī, carantī’’tiādīni ca ‘‘iddhimantī’’ti ca padaṃ dissati, tasmā ‘‘mahantī, guṇavantī’’tiādīnipi bhavitabbanti? Na bhavitabbaṃ tathārūpassa nayassa vasena aggahetabbattā, ‘‘mahatī, guṇavatī’’iccādinayasseva dassanato ca. Tathā hi pāḷiyaṃ aṭṭhakathāsu ca ‘‘seyyathāpi nāma mahatī naṅgalasīsā, itthī siyā rūpavatī, sā ca sīlavatī siyā. Satimatī cakkhumatī. Iddhimatī pattimatī’’ti ca ‘‘mahatiṃ senaṃ disvā mahosadhasenā mandā, ayaṃ ativiya mahatī senā dissatī’’ti ca ādīni payogāni dissanti, na ‘‘mahantī, rūpavantī’’iccādīni.</p>

<p rend="bodytext">Keci pana <hi rend="bold">‘‘mahā</hi>iti saddo byāse na labbhati, samāseyeva labbhati ‘mahāpuriso’ti ettha viyā’’ti vadanti, taṃ na gahetabbaṃ. ‘‘Mahā te upāsaka pariccāgo. Mahā vatāyaṃ bhante bhūmicālo. Ghoso ca vipulo mahā. Bārāṇasirajjaṃ nāma mahā. Senā sādissate mahā’’ti payogadassanato. Evaṃ byāsepi labbhatīti <pb ed="M" n="0.0240" /> veditabbaṃ, tasmā ‘‘mahaṃ, mahā, mahanto, mahantā. Bho mahanta, bhavanto mahantā’’ti pulliṅge, ‘‘mahantaṃ, mahā, mahantāni. Bho mahanta, bhavanto mahantānī’’ti napuṃsakaliṅge, ‘‘mahantā, mahā, mahantā, mahantāyo. Bhoti mahante, bhotiyo mahantā, mahantāyo’’ti itthiliṅge sabbaṃ sampuṇṇaṃ yojetabbaṃ. Samāse pana ‘‘mahāsatto mahāupāsako mahāupāsikā mahabbalo mahāvanaṃ mahaggataṃ mahapphalaṃ mahabbhaya’’ntiādīni rūpāni bhavanti, taddhite ‘‘mahattano mahattaṃ mahantattaṃ mahantatā’’ti rūpāni bhavanti. <hi rend="bold">Gacchanta</hi>saddassa pana ‘‘gacchanto gacchantā’’ti rūpāni vatvā sesāni <hi rend="bold">mahanta</hi>sadde vuttanayena vitthāretvā nāmikapadamālā veditabbā. Tathā ‘‘gacchanto, gacchantā’’ti <hi rend="bold">purisa</hi>nayo ca ‘‘gacchantaṃ, gacchantānī’’ti <hi rend="bold">citta</hi>nayo ca ‘‘gacchantī, gacchantī, gacchantiyo’’ti <hi rend="bold">itthi</hi>nayo ca gahetabbo. Evaṃ liṅgattayavasena ‘‘caraṃ caranto carantaṃ carantī, dadaṃ dadanto dadantaṃ dadantī’’tiādīnaṃ anekapadasahassānaṃ nāmikapadamālā vitthāretabbā.</p>

<p rend="bodytext">Ye panācariyā ‘‘gacchanto’’tiādīnaṃ paccattālapanabahuvacanattañca ‘‘gacchaṃ’’iccādīnaṃ ālapanekavacanattañca icchanti, te samamhehi payogo sāsane na diṭṭho nayavasenāgahetabbattā. Tasmā tāni ettha na vadāma. Ayaṃ pana viseso diṭṭho. Seyyathidaṃ?</p>

<p rend="gatha1">‘‘Gacchaṃ vidhama’’miccādi-padāni munisāsane;</p>

<p rend="gathalast">Katthacākhyātikā honti, katthaci pana nāmikā.</p>

<p rend="gatha1">‘‘Tassāhaṃ santike gacchaṃ,</p>

<p rend="gatha2">So me satthā bhavissati;</p>

<p rend="gatha3">Vidhamaṃ deva te raṭṭhaṃ,</p>

<p rend="gathalast">Putto vessantaro tava.</p>

<p rend="gatha1">Adhammaṃ <pb ed="M" n="0.0241" /> sārathi kayirā, mañce tvaṃ nikkhanaṃ vane’’;</p>

<p rend="gathalast">Iccevamādayo ñeyyā, payogā ettha dhīmatā.</p>

<p rend="gatha1">‘‘Gacchissāmi vidhamī’’ti-ādinā jinasāsane;</p>

<p rend="gathalast">Nānākālapurisānaṃ, vasenatthaṃ vade vidū.</p>

<p rend="gatha1">Nāmatte pana ‘‘gacchanto, vidhamanto’’tiādinā;</p>

<p rend="gathalast">‘‘Gaccha’’miccevamādīna-matthamatthavidū vade.</p>

<p rend="bodytext">Idāni samagatikattepi ‘‘jānaṃ, passa’’ntiādīnaṃ liṅgavibhattivacanantaravasena yo viseso dissati, taṃ vadāma. Tathā hi ‘‘sā jānaṃyeva āha na jānāmīti, passaṃyeva āha na passāmī’’ti evamādīsu <hi rend="bold">jānaṃ passaṃ</hi> saddānaṃ ‘‘jānantī passantī’’ti liṅgantaravasena parivattanaṃ bhavatīti daṭṭhabbaṃ. Iminā ‘‘gacchaṃ’’iti saddassapi yathāpayogaṃ ‘‘gacchantī’’ti itthiyā kathanattho labbhati tehi samānagatikattā, na ‘‘gacchanto’’ti saddassa ‘‘gacchantī’’ti itthiyā kathanattho labbhati tehi asamānagatikattāti kāraṇaṃ dassitaṃ hoti. ‘‘Api nu tumhe āyasmanto ekantasukhaṃ lokaṃ jānaṃ passaṃ viharathā’’ti ettha ‘‘jānantā passantā’’ti vacanantaravasena parivattanaṃ bhavatīti daṭṭhabbaṃ. Iminā pana ‘‘gacchaṃ’’iti saddassapi yathāpayogaṃ ‘‘gacchantā’’ti bahuvacanattho labbhati tehi samānagatikattā, na ‘‘gacchante’’ti saddassa ‘‘gacchantā’’ti bahuvacanattho labbhati tehi asamānagatikattāti kāraṇaṃ dassitaṃ hoti. Esa nayo uttaratrāpi. ‘‘Bharanti mātāpitaro, pubbe katamanussara’’nti ettha <hi rend="bold">anussaraṃ</hi>saddassa ‘‘anussarantā’’ti vacanantaravasena parivattanaṃ bhavati. ‘‘Saddhammo garukātabbo, saraṃ buddhāna sāsana’’nti ettha <hi rend="bold">saraṃ</hi>saddassa sarantenāti vibhattantaravasena parivattanaṃ bhavati. ‘‘Phusaṃ bhūtāni saṇṭhānaṃ, manasā gaṇhato <pb ed="M" n="0.0242" /> yathā’’ti ettha <hi rend="bold">phusaṃ</hi>saddassapi ‘‘phusantassā’’ti vibhattantaravasena parivattanaṃ bhavati. Tathā ‘‘yācaṃ adadamappiyo’’ti etthāpi <hi rend="bold">yācaṃ</hi>saddassa ‘‘yācantassā’’ti vibhattantaravasena parivattanaṃ bhavati. <hi rend="bold">Yāca</hi>nti vā yācitabbaṃ dhanaṃ, iminā nayena nānappakārato parivattanaṃ veditabbaṃ. Iti ‘‘bhavaṃkara’’ntiādīnaṃ visadisapadamālā ca ‘‘gacchaṃ, cara’’ntiādīnaṃ sadisapadamālā ca ‘‘jānaṃ, passa’’ntiādīnaṃ liṅgavibhattivacanantaravasena katthaci parivattananti ayaṃ tividhopi ākāro ākhyātikapadatthavibhāvanāya saddhiṃ kathito pāvacanavare sotūnaṃ saddesvatthesu ca visāradabuddhipaṭilābhatthaṃ. Sabbametañhi sandhāya imā gāthā vuttā –</p>

<p rend="gatha1">‘‘Bhavaṃ karaṃ arahaṃ saṃ, mahaṃ’’iti padāni tu;</p>

<p rend="gathalast">Visadisāni sambhonti, aññamaññanti lakkhaye.</p>

<p rend="gatha1">‘‘Gacchaṃ caraṃ dadaṃ tiṭṭhaṃ, cintayaṃ bhāvayaṃ vadaṃ;</p>

<p rend="gathalast">Jānaṃ passa’’ntiādīni, samānāni bhavanti hi.</p>

<p rend="gatha1">Tatra ‘‘jāna’’ntiādīnaṃ, katthaci parivattanaṃ;</p>

<p rend="gathalast">Liṅgavibhattivacana-ntarato pana dissatīti.</p>

<p rend="bodytext">Apica ayaṃ sabbesampi niggahītantapulliṅgānaṃ pakati, yadidaṃ dvīsu liṅgesu chasu vibhattīsu terasasu vacanesu aññataraliṅgavibhattivacanavasena parivattanaṃ. Ayampi panettha nīti veditabbā.</p>

<p rend="gatha1">‘‘Gacchaṃ cara’’ntiādīni, vippakatavaco siyuṃ;</p>

<p rend="gathalast">‘‘Gacchamāno caramāno’’, iccādīni padāni ca.</p>

<p rend="gatha1">‘‘Mahaṃ bhava’’nti etāni, vippakatavacopi ca;</p>

<p rend="gathalast">Avippakatavaco ca, siyuṃ atthānurūpato.</p>

<p rend="gatha1">‘‘Arahaṃ <pb ed="M" n="0.0243" /> sa’’nti etāni, vinimuttāni sabbathā;</p>

<p rend="gathalast">Ākāraṃ tividhampetaṃ, kare citte sumedhasoti.</p>

<p rend="bodytext">Savinicchayoyaṃ niggahītantapulliṅgānaṃ pakatirūpassa nāmikapadamālāvibhāgo.</p>

<p rend="bodytext"><hi rend="bold">Ā</hi>kārantatāpakatikaṃ niggahītantapulliṅgaṃ niṭṭhitaṃ.</p>

<p rend="bodytext">Idāni <hi rend="bold">dhanabhūti</hi>iccetassa pakatirūpassa aññesañca taṃsadisānaṃ nāmikapadamālāvibhāgaṃ vakkhāmi pubbācariyamataṃ purecaraṃ katvā.</p>

<p rend="bodytext">Aggi, aggī, aggayo. Aggiṃ, aggī, aggayo. Agginā, aggīhi, aggībhi. Aggissa, aggino, aggīnaṃ. Agginā, aggīhi, aggībhi. Aggissa, aggino, aggīnaṃ. Aggismiṃ, aggimhi, aggīsu. Bho aggi, bho aggī, bhavanto aggayo. <hi rend="bold">Yamakamahāthera</hi>mataṃ.</p>

<p rend="bodytext">Ettha kiñcāpi nissakkavacanaṭṭhāne ‘‘aggismā, aggimhā’’ti imāni nāgatāni, tathāpi tattha tattha taṃsadisappayogadassanato gahetabbāni. ‘‘Agginā, aggismā, aggimhā’’ti kamo ca veditabbo.</p>

<p rend="bodytext">Dhanabhūti, dhanabhūtī, dhanabhūtayo. Dhanabhūtiṃ, dhanabhūtī, dhanabhūtayo. Dhanabhūtinā, dhanabhūtīhi, dhanabhūtībhi. Dhanabhūtissa, dhanabhūtino, dhanabhūtīnaṃ. Dhanabhūtinā, dhanabhūtismā, dhanabhūtimhā, dhanabhūtīhi, dhanabhūtībhi. Dhanabhūtissa, dhanabhūtino, dhanabhūtīnaṃ. Dhanabhūtismiṃ, dhanabhūtimhi, dhanabhūtīsu. Bho dhanabhūti, bho dhanabhūtī, bhavanto dhanabhūtayo.</p>

<p rend="gatha1">Siribhūti sotthibhūti, suvatthibhūti aggini;</p>

<p rend="gathalast">Gini joti dadhi pāṇi, isi sandhi muni maṇi.</p>

<p rend="gatha1">Byādhi <pb ed="M" n="0.0244" /> gaṇṭhi ravi muṭṭhi, kavi giri kapi nidhi;</p>

<p rend="gathalast">Kucchi vatthi vidhi sāli, vīhi rāsi ahi masi.</p>

<p rend="gatha1">Sāti kesi kimi bondi, bodhi dīpi pati hari;</p>

<p rend="gathalast">Ari dhani timi kali, sārathyudadhi añjali,</p>

<p rend="gatha1">Adhipati narapati, asi ñāti nirūpadhi;</p>

<p rend="gathalast">Samādhi jaladhiccādī, <hi rend="bold">dhanabhūti</hi>samā matā.</p>

<p rend="bodytext">Atha vā etesu <hi rend="bold">adhipati</hi>saddassa ‘‘adhipatiyā sattā’’ti pāḷidassanato ‘‘adhipatiyā’’ti sattamīrūpampi icchitabbaṃ. Apica ‘‘asāre sāramatino’’ti pāḷiyaṃ <hi rend="bold">i</hi>kārantasamāsapadato <hi rend="bold">yo</hi>vacanassa <hi rend="bold">no</hi>ādesadassanato kvaci <hi rend="bold">adhipati</hi>iccādīnaṃ <hi rend="bold">i</hi>kārantasamāsapadānaṃ ‘‘adhipatino’’tiādināpi paccattopayogarūpāni icchitabbāni <hi rend="bold">ī</hi>kārantānaṃ daṇḍīsaddādīnaṃ ‘‘daṇḍino’’tiādīni paccattopayogasampadānasāmivacanarūpāni viya. <hi rend="bold">Gahapatijānipati</hi>saddādīnaṃ pana samāsapadānampi evarūpāni paccattopayogarūpāni na icchitabbāni ‘‘gahapatayo jānipatayo’’tiādinā nayena yathāpāvacanaṃ gahetabbarūpattā. <hi rend="bold">Isi muni</hi>saddānaṃ panālapanaṭṭhāne ‘‘ise, muse’’ti rūpantarampi gahetabbaṃ ‘‘putto uppajjataṃ ise. Paṭiggaṇha mahāmune’’ti dassanato.</p>

<p rend="bodytext">Ye panettha amhehi <hi rend="bold">aggini gini</hi>saddā vuttā, tatreke evaṃ vadanti <hi rend="bold">‘‘aggini</hi>saddo paccattekavacanabhāveyeva labbhati, na paccattabahuvacanabhāve upayogabhāvādīsu vā’’ti. Keci pana ‘‘pāḷiyaṃ <hi rend="bold">aggini</hi>saddo nāma natthi, <hi rend="bold">gini</hi>saddoyeva atthī’’ti vadanti. Keci <hi rend="bold">‘‘gini</hi>saddo nāma natthi, <hi rend="bold">aggini</hi>saddoyevatthī’’ti <pb ed="M" n="0.0245" /> vadanti. Sabbametaṃ na yujjati <hi rend="bold">aggini gini</hi>saddānamupalabbhanato, sabbāsupi vibhattīsu dvīsu vacanesu yojetabbatādassanato ca. Tathā hi suttanipāte <hi rend="bold">kokālikasutte</hi> –</p>

<p rend="gatha1">‘‘Na hi vaggu vadanti vadantā,</p>

<p rend="gatha2">Nābhijavanti na tāṇamupenti;</p>

<p rend="gatha3">Aṅgāre santhate senti,</p>

<p rend="gathalast">Agginiṃ sampajjalitaṃ pavisantī’’ti</p>

<p rend="unindented">Imasmiṃ padese ‘‘aggini’’nti upayogavacanaṃ dissati. Tenāha aṭṭhakathācariyo <hi rend="bold">‘‘agginiṃ sampajjalita</hi>nti samantatojālaṃ sabbadisāsu ca sampajjalitamaggi’’nti. Tatreva ca suttanipāte <hi rend="bold">kokālikasutte</hi> –</p>

<p rend="gatha1">‘‘Atha lohamayaṃ pana kumbhiṃ,</p>

<p rend="gatha2">Agginisañjalitaṃ pavisanti;</p>

<p rend="gatha3">Paccanti hi tāsu cirarattaṃ,</p>

<p rend="gathalast">Agginisamāsu samuplavāte’’ti</p>

<p rend="unindented">Imasmiṃ padese samāsavisayattā <hi rend="bold">agginisañjalita</hi>nti agginīhi sañjalitanti attho labbhati, tathā <hi rend="bold">agginisamāsū</hi>ti agginīhi sadisāsūti atthopi. Evaṃ samāsavidhānamukhena ‘‘agginīhī’’ti karaṇavacanampi dissati.</p>

<p rend="bodytext"><hi rend="bold">Gini</hi>saddopi ca pāḷiyaṃ dissati. Tathā hi ‘‘tameva kaṭṭhaṃ dahati, yasmā so jāyate ginī’’ti <hi rend="bold">cūḷabodhicariyāyaṃ gini</hi>saddo diṭṭho. Keci panettha sandhivasena <hi rend="bold">a</hi>kāralopaṃ saññogādissa ca <hi rend="bold">ga</hi>kārassa lopaṃ vadanti, tampi na yujjati tassā pāḷiyā aṭṭhakathāyaṃ <hi rend="bold">‘‘yasmā</hi>ti <pb ed="M" n="0.0246" /> yato kaṭṭhā. <hi rend="bold">Ginī</hi>ti aggī’’ti evaṃ <hi rend="bold">gini</hi>saddassa ulliṅgetvā vacanato. Tathā ‘‘channā kuṭi āhito ginī’’ti imassa <hi rend="bold">dhaniyasutta</hi>ssa aṭṭhakathāyaṃ <hi rend="bold">‘‘āhito</hi>ti ābhato jālito vā. <hi rend="bold">Ginī</hi>ti aggī’’ti vacanato, tatheva ca ‘‘mahāgini pajjalito, anāhāropasammatī’’ti imissā <hi rend="bold">theragāthāya</hi> saṃvaṇṇanāyaṃ <hi rend="bold">‘‘ginī</hi>ti aggī’’ti vacanato. Yadi hi <hi rend="bold">gini</hi>saddo visuṃ na siyā, aṭṭhakathācariyā ‘‘jāyate ginī’’tiādīni ‘‘jāyate agginī’’tiādinā padacchedavasena atthaṃ vadeyyuṃ. Yasmā evaṃ na vadiṃsu, <hi rend="bold">‘‘ginī</hi>ti aggī’’ti pana vadiṃsu, tena ñāyati <hi rend="bold">‘‘gini</hi>saddopi visuṃ atthī’’ti. Ye <hi rend="bold">‘‘gini</hi>saddo natthī’’ti vadanti, tesaṃ vacanaṃ na gahetabbameva sāsane ginisaddassupalabbhanato. <hi rend="bold">Suttanipātaṭṭhakathā</hi>yañhi ‘‘channā kuṭi āhito ginī’’ti pāṭhassa saṃvaṇṇanāyameva ‘‘tesu ṭhānesu aggini ‘ginī’ti vohariyatī’’ti tassa abhidhānantaraṃ vuttaṃ, tasmā mayamettha gāthāracanaṃ karissāma –</p>

<p rend="gatha1">Videharaṭṭhamajjhamhi, yaṃ taṃ nāmena vissutaṃ;</p>

<p rend="gathalast">Raṭṭhaṃ pabbataraṭṭhanti, dassaneyyaṃ manoramaṃ.</p>

<p rend="gatha1">Dhammakoṇḍavhayaṃ tattha, nagaraṃ atthi sobhanaṃ;</p>

<p rend="gathalast">Tamhi ṭhāne manussānaṃ, bhāsā eva giniccayaṃ.</p>

<p rend="gatha1">‘‘Gini ginī ginayo’’ti-ādinā pavade vidū;</p>

<p rend="gathalast">Padamālaṃ yathā aggi-saddasseva sumedhaso.</p>

<p rend="bodytext">Iti <hi rend="bold">alābu lābu</hi>saddā viya <hi rend="bold">aggini gini</hi>saddāpi bhagavato pācane dissantīti veditabbā. Yathā pana <hi rend="bold">aggini</hi>saddassa sabbāsu vibhattīsu dvīsu vacanesu yojetabbatā siddhā, tathā <hi rend="bold">gini</hi>saddassapi siddhāva hoti. Tasmātra –</p>

<p rend="bodytext">Aggini <pb ed="M" n="0.0247" />, agginī, agginayo. Agginiṃ, agginī, agginayo. Aggininā, agginīhi, agginībhi. Agginissa, agginīnaṃ. Aggininā, agginismā, agginimhā, agginīhi, agginībhi. Agginissa, agginīnaṃ. Agginismiṃ, agginimhi, agginīsu. Bho aggini, bhavanto agginī, bhavanto agginayo.</p>

<p rend="bodytext">‘‘Gini, ginī, ginayo. Giniṃ, ginī, ginayo, gininā’’ti sabbaṃ yojetabbaṃ. Iti pāḷinayānusārena <hi rend="bold">aggini gini</hi>saddānaṃ nāmikapadamālā yojitā. Atha vā yathā sakkaṭabhāsāyaṃ <hi rend="bold">satva paddhasvāminī</hi>ti saññogavasena vuttānaṃ saddānaṃ māgadhabhāsaṃ patvā <hi rend="bold">sattavapadumasuvāminī</hi>ti nissaññogavasena uccāritā pāḷi dissati ‘‘tvañca uttamasattavo’’tiādinā, tathā sakkaṭabhāsāyaṃ <hi rend="bold">agnī</hi>ti saññogavasena vuttassa māgadhabhāsaṃ patvā ‘‘agginī’’ti saññoganakāravasena uccāritā pāḷi dissati ‘‘agginiṃ sampajjalitaṃ pavisantī’’tiādikā. Yathā ca veyyākaraṇehi sakkaṭabhāsābhūto <hi rend="bold">agni</hi>saddo sabbāsu vibhattīsu tīsu vacanesu yojiyati, tathā māgadhabhāsābhūto <hi rend="bold">aggini</hi>saddopi sabbāsu vibhattīsu dvīsu vacanesu yojetabbova hoti, tasmā so idhamhehi yojiyati, <hi rend="bold">gini</hi>saddopi <hi rend="bold">aggini</hi>saddena samānatthattā, īsakañca sarūpattā tatheva yojiyatīti daṭṭhabbaṃ.</p>

<p rend="bodytext">Ettha siyā – yadi <hi rend="bold">aggini</hi>saddo sabbesu vibhattivacanesu yojetabbo, atha kasmā <hi rend="bold">kaccāyane</hi> ‘‘aggissinī’’ti lakkhaṇena <hi rend="bold">si</hi>mhi pare <hi rend="bold">aggi</hi>saddantassa <hi rend="bold">ini</hi>ādeso dassitoti? Saccaṃ, yathā navakkhattuṃ ṭhapetvā katekasesassa <hi rend="bold">dasa</hi>saddassa <hi rend="bold">yo</hi>vacanamhi <hi rend="bold">navā</hi>desaṃ katvā <hi rend="bold">yo</hi>vacanassa <hi rend="bold">uti</hi>ādesaṃ kasmā ‘‘navutī’’ti rūpe nipphanne puna ‘‘navutī’’ti pakatiṃ ṭhapetvā tato <hi rend="bold">naṃ</hi>vacanaṃ katvā ‘‘navutīna’’nti rūpaṃ nipphāditaṃ <pb ed="M" n="0.0248" />. Itthiliṅge pana <hi rend="bold">nā</hi>diekavacanāni katvā tesaṃ <hi rend="bold">yā</hi>ādesaṃ katvā ‘‘navutiyā’’ti rūpaṃ nipphāditaṃ. Tathā hi ‘‘channavutīnaṃ pāsaṇḍānaṃ dhammānaṃ pavaraṃ yadidaṃ sugatavinayaṃ navutiyā haṃsasahassehi parivuto’’tiādīni payogāni dissanti. Tathā <hi rend="bold">si</hi>mhi <hi rend="bold">aggi</hi>saddantassa <hi rend="bold">ini</hi>ādesakaraṇavasena ‘‘agginī’’ti rūpe nipphannepi puna ‘‘agginī’’ti pakatiṃ ṭhapetvā tato <hi rend="bold">yoaṃnā</hi>dayo vibhattiyo katvā ‘‘aggini, agginī, agginayo. Agginiṃ, agginī, agginayo. Aggininā’’tiādīni kathaṃ na nipphajjissantīti sanniṭṭhānaṃ kātabbaṃ.</p>

<p rend="bodytext">Savinicchayoyaṃ <hi rend="bold">i</hi>kārantapulliṅgānaṃ pakatirūpassa nāmikapadamālāvibhāgo.</p>

<p rend="bodytext"><hi rend="bold">I</hi>kārantatāpakatikaṃ <hi rend="bold">i</hi>kārantapulliṅgaṃ niṭṭhitaṃ.</p>

<p rend="bodytext">Idāni <hi rend="bold">bhāvī</hi> iccetassa pakatirūpassa aññesañca taṃsadisānaṃ nāmikapadamālāvibhāgaṃ vakkhāma pubbācariyamataṃ purecaraṃ katvā.</p>

<p rend="bodytext">Daṇḍī, daṇḍī, daṇḍino. Daṇḍiṃ, daṇḍī, daṇḍino. Daṇḍinā, daṇḍīhi, daṇḍībhi. Daṇḍissa, daṇḍino, daṇḍīnaṃ. Daṇḍinā, daṇḍīhi, daṇḍībhi. Daṇḍissa, daṇḍino, daṇḍīnaṃ. Daṇḍismiṃ, daṇḍimhi, daṇḍīsu. Bho daṇḍi, bho daṇḍī, bhavanto daṇḍino. <hi rend="bold">Yamakamahāthera</hi>mataṃ.</p>

<p rend="bodytext">Ettha kiñcāpi ‘‘daṇḍina’’nti upayogekavacanañca ‘‘daṇḍismā, daṇḍimhā’’ti nissakkavacanañca ‘‘daṇḍinī’’ti bhummekavacanañca nāgataṃ, tathāpi tattha tattha taṃsadisassa payogassa dassanato gahetabbameva.</p>

<p rend="gatha1">‘‘Bhaṇa <pb ed="M" n="0.0249" /> samma anuññāto, atthaṃ dhammañca kevalaṃ;</p>

<p rend="gathalast">Santi hi daharā pakkhī, paññavanto jutindharā’’ti</p>

<p rend="unindented"><hi rend="bold">Pāḷiyaṃ</hi> ‘‘pakkhī’’iti paccattabahuvacanassa dassanato pana ‘‘daṇḍī’’iti paccattopayogabahuvacanāni vuttānīti daṭṭhabbaṃ.</p>

<p rend="bodytext">Bhāvī, bhāvī, bhāvino. Bhāviṃ, bhāvinaṃ, bhāvī, bhāvino. Bhāvinā, bhāvīhi, bhāvībhi. Bhāvissa, bhāvino, bhāvīnaṃ. Bhāvinā, bhāvismā, bhāvimhā, bhāvīhi, bhāvībhi. Bhāvissa, bhāvino, bhāvīnaṃ. (Bhāvini) bhāvismiṃ, bhāvimhi, bhāvīsu. Bho bhāvi, bho bhāvī, bhavanto bhāvino.</p>

<p rend="gatha1">Evaṃ vibhāvī sambhāvī, paribhāvī dhajī gaṇī;</p>

<p rend="gathalast">Sukhī rogī sasī kuṭṭhī, makuṭī kusalī balī.</p>

<p rend="gatha1">Jaṭī yogī karī yānī, tomarī musalī phalī;</p>

<p rend="gathalast">Dantī mantī sudhī medhī, bhāgī bhogī nakhī sikhī.</p>

<p rend="gatha1">Dhammī saṅghī ñāṇī atthī, hatthī cakkhī pakkhī dāṭhī;</p>

<p rend="gathalast">Raṭṭhī chattī mālī cammī, cārī cāgī kāmī sāmī.</p>

<p rend="gatha1">Mallakārī pāpakārī, sattughātī dīghajīvī;</p>

<p rend="gathalast">Dhammavādī sīhanādī, bhūmisāyī sīghayāyī.</p>

<p rend="gatha1">Vajjadassī ca pāṇī ca, yasassiccādayopi ca;</p>

<p rend="gathalast">Etesaṃ koci bhedo tu, ekadesena vuccate.</p>

<p rend="bodytext"><hi rend="bold">Ī</hi>kārantapulliṅgapadesu hi ‘‘vajjadassī, pāṇī’’iccevamādīnaṃ upayogabhummavacanaṭṭhāne ‘‘vajjadassinaṃ, pāṇine’’tiādīnipi rūpāni bhavanti. Ettha ca –</p>

<p rend="gatha1">‘‘Nidhīnaṃva pavattāraṃ, yaṃ passe vajjadassinaṃ;</p>

<p rend="gathalast">Evaṃ jarā ca maccu ca, adhivattanti pāṇine.</p>

<p rend="bodytext">Samupagacchati <pb ed="M" n="0.0250" /> sasini gaganatalaṃ.</p>

<p rend="gatha1">Upahacca manaṃ majjho, mātaṅgasmiṃ yasassine;</p>

<p rend="gathalast">Ucchinno saha raṭṭhena, majjhāraññaṃ tadā ahu.</p>

<p rend="bodytext">Susukhaṃ vata jīvāma, verinesu averino’’ti</p>

<p rend="unindented">Evamādayo payogā veditabbā, ayaṃ nayo <hi rend="bold">daṇḍī</hi>padādīsupi labbhateva samānagatikattā <hi rend="bold">daṇḍī</hi>padādīnaṃ <hi rend="bold">vajjadassī</hi>padādīhi. Tasmā upayogaṭṭhāne ‘‘daṇḍiṃ, daṇḍinaṃ, daṇḍino, daṇḍine’’ti yojetabbaṃ. Bhummaṭṭhāne ‘‘daṇḍismiṃ, daṇḍimhi, daṇḍini, daṇḍine, daṇḍīsu, daṇḍinesū’’ti yojetabbaṃ. Esa nayo <hi rend="bold">gāmaṇī senānī</hi>iccādīni vajjetvā yathārahaṃ <hi rend="bold">ī</hi>kārantapulliṅgesu netabbo.</p>

<p rend="bodytext">Savinicchayoyaṃ <hi rend="bold">ī</hi>kārantapulliṅgānaṃ pakatirūpassa nāmikapadamālāvibhāgo.</p>

<p rend="centre"><hi rend="bold">Ī</hi>kārantatāpakatikaṃ <hi rend="bold">ī</hi>kārantapulliṅgaṃ niṭṭhitaṃ.</p>

<p rend="bodytext">Idāni <hi rend="bold">bhū</hi>dhātumayānaṃ <hi rend="bold">u</hi>kārantapulliṅgānaṃ appasiddhattā aññesaṃ <hi rend="bold">u</hi>kārantapulliṅgānaṃ vasena pakatirūpassa nāmikapadamālaṃ pūressāma. Katamāni tāni? ‘‘Bhikkhu hetu setu ketu rāhu bhāṇu khāṇu saṅku ucchu veḷu maccu jantu sindhu bandhu ruru neru sattu babbu paṭu bindu garu’’iccādīni.</p>

<p rend="bodytext">Bhikkhu, bhikkhū, bhikkhavo. Bhikkhuṃ, bhikkhū, bhikkhavo. Bhikkhunā, bhikkhūhi, bhikkhūbhi. Bhikkhussa, bhikkhuno, bhikkhūnaṃ. Bhikkhunā, bhikkhusmā, bhikkhumhā, bhikkhūhi, bhikkhūbhi. Bhikkhussa, bhikkhuno, bhikkhūnaṃ. Bhikkhusmiṃ, bhikkhumhi, bhikkhūsu. Bho bhikkhu, bhavanto bhikkhū, bhikkhave, bhikkhavo. <hi rend="bold">Bhikkhu</hi>ādīni aññāni ca taṃsadisāni evaṃ ñeyyāni.</p>

<p rend="bodytext">Ayampi <pb ed="M" n="0.0251" /> panettha viseso ñeyyo – hetu, hetū, hetuyo, hetavo. Hetuṃ, hetū, hetuyo, hetavo. Bho hetu, bhavanto hetū, hetave, hetavo. Sesaṃ <hi rend="bold">bhikkhu</hi>samaṃ.</p>

<p rend="bodytext">Atha vā ‘‘hetuyā’’tiādīnaṃ dassanato ‘‘dhenuyā’’ti itthiliṅgarūpena sadisaṃ ‘‘hetuyā’’ti pulliṅgarūpampi sattamīṭhāne icchitabbaṃ. Kānici hi pulliṅgarūpāni kehici itthiliṅgarūpehi sadisāni bhavanti. Taṃ yathā? ‘‘Uṭṭhehi katte taramāno. Ehi bālekhamāpehi, kusarājaṃ mahabbalaṃ. Bhātarā mātarā adhipatiyā rattiyā hetuyo dhenuyo matyā petyā’’ti evaṃ nayadassanena ‘‘hetuyā tīṇi. Adhipatiyā satta. Uṭṭhehi katte’’tiādīsu liṅgavipallāsacintā na uppādetabbā.</p>

<p rend="bodytext">Jantu, jantū, jantuyo, jantuno, jantavo. Jantuṃ, jantū, jantuyo, jantuno, jantavo. Bho jantu, bhavanto jantū, jantave jantavo. Sesaṃ <hi rend="bold">bhikkhu</hi>samaṃ.</p>

<p rend="bodytext">Garu, garū, garavo, garuno. Garuṃ, garū, garavo, garuno. Bho garu, bhavanto garū, garavo, garuno. Sesaṃ <hi rend="bold">bhikkhu</hi>samaṃ. Ettha pana ‘‘bhattu ca garuno sabbe, paṭipūjeti paṇḍitā’’tipāḷinidassanaṃ. Tatra ‘‘bhikkhave’’ti āmantanapadaṃ cuṇṇiyapadesveva dissati, na gāthāsu. ‘‘Bhikkhavo’’ti paccattapadaṃ gāthāsuyeva dissati, na cuṇṇiyapadesu, apica ‘‘bhikkhave’’ti āmantanapadaṃ sāvakassa bhikkhūnaṃ āmantanapāḷiyaṃ sandhivisayeyeva dissati, na asandhivisaye, buddhassa pana bhikkhūnaṃ āmantanapāḷiyaṃ sandhivisayepi asandhivisayepi dissati. ‘‘Bhikkhavo’’ti āmantanapadaṃ buddhassa bhikkhūnaṃ āmantanapāḷiyaṃ gāthāsu ca dissati <pb ed="M" n="0.0252" />, cuṇṇiyapadesu ca sandhivisayeyeva dissati. Sāvakassa pana bhikkhūnaṃ āmantanapāḷiyaṃ na dissatīti ayaṃ dvinnaṃ viseso daṭṭhabbo. Tathā hi ‘‘evañca pana bhikkhave imaṃ sikkhāpadaṃ uddiseyyāthā’’tiādīsu ‘‘bhikkhave’’ti padaṃ cuṇṇiyapadesveva diṭṭhaṃ. ‘‘Bhikkhavo tisatā ime, yācanti pañjalīkatā’’tiādīsu ‘‘bhikkhavo’’ti paccattapadaṃ gāthāsuyeva diṭṭhaṃ. ‘‘Āyasmā sāriputto bhikkhū āmantesi āvuso bhikkhave’’ti evamādīsu sāvakassa bhikkhūnaṃ āmantanapāḷīsu sandhivisayeyeva ‘‘bhikkhave’’ti padaṃ diṭṭhaṃ. ‘‘Bhikkhū āmantesi sotukāmattha bhikkhave’’ti ‘‘idha bhikkhave bhikkhū’’tiādīsu pana buddhassa bhikkhūnaṃ āmantanapāḷīsu sandhivisayāvisayesu ‘‘bhikkhave’’ti padaṃ diṭṭhaṃ. ‘‘Araññe rukkhamūle vā, suññāgāreva bhikkhavo’’ti ‘‘tatra kho bhagavā bhikkhū āmantesi bhikkhavo’’ti evamādīsu buddhassa bhikkhūnaṃ āmantanapāḷīsu ‘‘bhikkhavo’’ti āmantanapadaṃ gāthāsu ca diṭṭhaṃ, cuṇṇiyapadesu ca sandhivisayeyeva diṭṭhaṃ. Iccevaṃ –</p>

<p rend="gatha1">Cuṇṇiyeva pade diṭṭhaṃ, ‘‘bhikkhave’’ti padaṃ dvidhā;</p>

<p rend="gathalast">Yato pavattate sandhi-visayāvisayesu taṃ.</p>

<p rend="gatha1">‘‘Bhikkhavo’’ti padaṃ diṭṭhaṃ, gāthāyañceva cuṇṇiye;</p>

<p rend="gathalast">Padasmimpi ca sandhissa, visayevāti niddiseti.</p>

<p rend="bodytext">Savinicchayoyaṃ <hi rend="bold">u</hi>kārantapulliṅgānaṃ pakatirūpassa nāmikapadamālāvibhāgo.</p>

<p rend="centre"><hi rend="bold">U</hi>kārantatāpakatikaṃ <hi rend="bold">u</hi>kārantapulliṅgaṃ niṭṭhitaṃ.</p>

<p rend="bodytext">Idāni pana <hi rend="bold">sayambhū</hi>iccetassa pakatirūpassa taṃsadisānañca nāmikapadamālaṃ kathayāma –</p>

<p rend="bodytext">Sayambhū <pb ed="M" n="0.0253" />, sayambhū, sayambhuvo. Sayambhuṃ, sayambhū, sayambhuvo. Sayambhunā, sayambhūhi, sayambhūbhi. Sayambhussa, sayambhuno, sayambhūnaṃ. Sayambhunā, sayambhusmā, sayambhumhā, sayambhūhi, sayambhūbhi. Sayambhussa, sayambhuno, sayambhūnaṃ. Sayambhusmiṃ, sayambhumhi, sayambhūsu. Bho sayambhu, bho sayambhū, bhavanto sayambhū, sayambhuvo. Evaṃ <hi rend="bold">pabhū abhibhūvibhū</hi> iccādīnipi.</p>

<p rend="bodytext">Sabbaññū, sabbaññū, sabbaññuno. Sabbaññuṃ, sabbaññū, sabbaññuno. Bho sabbaññu, bhavanto sabbaññū, sabbaññuno, sesāsu vibhattīsu padāni <hi rend="bold">bhikkhu</hi>sadisāni bhavanti, evaṃ vidū viññū kataññū maggaññū dhammaññū atthaññū kālaññū rattaññū mattaññū vadaññū avadaññū iccādīni.</p>

<p rend="bodytext">Tatra ‘‘ye ca laddhā manussattaṃ, vadaññū vītamaccharā’’ti ettha ‘‘vadaññū’’ti paccattabahuvacanassa dassanato <hi rend="bold">sayambhū sabbaññū</hi> iccādīnampi paccattopayogabahuvacanattaṃ gahetabbaṃ. Apica ‘‘vidū, viññū’’tiādīsu ‘‘paracittavidunī’’ti itthiliṅgadassanato itthiliṅge vattabbe ‘‘vidunī, vidunī, viduniyo. Viduniṃ, vidunī, viduniyo. Viduniyā’’ti <hi rend="bold">itthi</hi>nayena padamālā kātabbā. Tathā ‘‘viññū paṭibalā subhāsitadubbhāsitaṃ duṭṭhullāduṭṭhullaṃ ājānitu’’nti ettha ‘‘viññū’’ti itthiliṅgadassanato ‘‘kodhanā akataññū ca, pisuṇā mittabhedikā’’ti ettha ca ‘‘akataññū’’ti itthiliṅgadassanatopi ‘‘viññū, viññū, viññuyo. Viññuṃ, viññū, viññuyo. Viññuyā’’ti ca ‘‘kataññū, kataññū, kataññuyo. Kataññuṃ, kataññū, kataññuyo, kataññuyāti ca <hi rend="bold">jambū</hi>nayena padamālā kātabbā. Evaṃ ‘‘maggaññū, dhammaññū’’iccādīsupi. ‘‘Sayambhū’’ti pade pana <pb ed="M" n="0.0254" /> ‘‘sayambhu ñāṇaṃ gotrabhu citta’’nti dassanato napuṃsakaliṅgatte vattabbe ‘‘sayambhu, sayambhū, sayambhūni. Sayambhuṃ, sayambhū, sayambhūnī’’ti napuṃsake <hi rend="bold">āyu</hi>nayopi gahetabbo. Esa nayo sesesupi yathārahaṃ gahetabbo.</p>

<p rend="bodytext">Savinicchayoyaṃ <hi rend="bold">ū</hi>kārantapulliṅgānaṃ pakatirūpassa nāmikapadamālāvibhāgo.</p>

<p rend="centre"><hi rend="bold">Ū</hi>kārantatāpakatikaṃ <hi rend="bold">ū</hi>kārantapulliṅgaṃ niṭṭhitaṃ.</p>

<p rend="centre">Iti sabbathāpi pulliṅgānaṃ pakatirūpassa</p>

<p rend="centre">Nāmikapadamālāvibhāgo samatto.</p>

<p rend="bodytext">Yasmā panāyaṃ samattopi pāvacanādīsu yaṃ yaṃ ṭhānaṃ sotūnaṃ sammuyhanaṭṭhānaṃ dissati, tattha tattha sotūnamanuggahāya codanāsodhanāvasena saṃsayaṃ samugghāṭetvā puna vattabbo hoti, tasmā kiñci padesamettha kathayāma.</p>

<p rend="bodytext">Yaṃ kira bho pāḷiyaṃ ‘‘saññate brahmacārayo, apace brahmacārayo’’ti ca rūpaṃ <hi rend="bold">i</hi>kārantassa <hi rend="bold">aggi</hi>saddassa ‘‘aggayo’’ti rūpamiva vuttaṃ, taṃ tathā avatvā <hi rend="bold">ī</hi>kārantassa <hi rend="bold">daṇḍī</hi>saddassa ‘‘daṇḍino’’ti rūpamiva ‘‘brahmacārino’’icceva vattabbanti? Saccaṃ, tattha ‘‘brahmaṃ caratīti brahmacāri yathā munātīti munī’’ti evaṃ <hi rend="bold">i</hi>kārantavasena icchitattā. ‘‘Munayo aggayo’’ti rūpāni viya ‘‘brahmacārayo’’ti rūpaṃ bhavati. Aññattha pana ‘‘brahmaṃ caraṇasīloti brahmacārī, yathā dukkaṭaṃ kammaṃ karaṇasīloti dukkaṭakammakārī’’ti evaṃ tassīlatthaṃ gahetvā <hi rend="bold">ī</hi>kārantavasena gahaṇe ‘‘dukkaṭakammakārino’’ti rūpamiva ‘‘daṇḍo assa atthīti daṇḍī’’ti <hi rend="bold">ī</hi>kārantassa saddassa ‘‘daṇḍino’’ti rūpamiva ca ‘‘brahmacārino’’ti rūpaṃ bhavati. Tathā hi ‘‘ime hi nāma dhammacārino samacārino brahmacārino saccavādino <pb ed="M" n="0.0255" /> sīlavanto kalyāṇadhammā paṭijānissantī’’ti pāḷi dissati. Evaṃ <hi rend="bold">i</hi>kārantavasena ‘‘brahmacārayo’’ti paccattopayogālapanabahuvacanarūpaṃ yujjati, puna <hi rend="bold">ī</hi>kārantavasena ‘‘brahmacārino’’ti paccattopayogālapanabahuvacanarūpampi yujjati, tasmā ‘‘brahmacāri, brahmacārī, brahmacārayo’’ti <hi rend="bold">aggi</hi>nayena, ‘‘brahmacārī, brahmacārī, brahmacārino’’ti <hi rend="bold">daṇḍī</hi>nayena ca padamālā gahetabbā.</p>

<p rend="bodytext">Yaṃ pana āyasmā <hi rend="bold">buddhaghoso</hi> ‘‘yathā sobhanti yatino, sīlabhūsanabhūsitā’’ti ettha <hi rend="bold">yati</hi>saddassa <hi rend="bold">i</hi>kārantassa <hi rend="bold">aggi</hi>saddassa ‘‘aggayo’’ti rūpaṃ viya ‘‘yatayo’’ti rūpaṃ avatvā kasmā <hi rend="bold">ī</hi>kārantassa <hi rend="bold">daṇḍī</hi>saddassa ‘‘daṇḍino’’ti rūpaṃ viya ‘‘yatino’’ti rūpaṃ dasseti. Nanvesā pamādalekhā viya dissati. Yathā hi ‘‘kukkuṭā maṇayo daṇḍā sivayo deva te kuddhā’’ti pāḷigatiyā upaparikkhiyamānāya ‘‘yatayo’’ti rūpeneva bhavitabbaṃ <hi rend="bold">i</hi>kārantattāti? Nāyaṃ pamādalekhā. ‘‘Vadanasīlo vādī’’ti ettha viya tassīlatthaṃ gahetvā <hi rend="bold">ī</hi>kārantavasena yojane niddosattā, tasmā ‘‘yatanasīlo yatī’’ti evaṃ tassīlatthaṃ cetasi sannidhāya <hi rend="bold">ī</hi>kārantavasena ‘‘yatino’’ti sampadānasāmīnamekavacanasadisaṃ paccattabahuvacanarūpaṃ bhadantena buddhaghosena dassitanti daṭṭhabbaṃ. Upayogālapanabahuvacanarūpampi tādisameva.</p>

<p rend="bodytext">Yattha pana tassīlatthaṃ aggahetvā ‘‘yo munāti ubho loke, muni tena pavuccatī’’ti ettha viya ‘‘yatati vīriyaṃ karotīti yatī’’ti kattukārakavasena <hi rend="bold">i</hi>kārantabhāvo gayhati. Tattha ‘‘munayo maṇayo sivayo’’ti <hi rend="bold">yo</hi>kārantarūpāni viya ‘‘yatayo’’ti <hi rend="bold">yo</hi>kārantaṃ paccattabahuvacanarūpañca <pb ed="M" n="0.0256" /> upayogālapanabahuvacanarūpañca bhavati, evaṃ <hi rend="bold">ī</hi>kārantapulliṅgānaṃ tīsu ṭhānesu <hi rend="bold">yo</hi>kārantāneva rūpāni bhavantīti daṭṭhabbaṃ.</p>

<p rend="bodytext">Yadi evaṃ <hi rend="bold">i</hi>kārantapulliṅgānaṃ sāramati suddhadiṭṭhisammādiṭṭhimicchādiṭṭhivajirabuddhi saddādī kathanti? Etesaṃ pana <hi rend="bold">i</hi>kārantavasena niddiṭṭhānampi samāsapadattā <hi rend="bold">aggi</hi>naye aṭṭhatvā yathāsambhavaṃ <hi rend="bold">daṇḍī</hi>naye tiṭṭhanato <hi rend="bold">no</hi>kārantāneva rūpāni. Tathā hi ‘‘asāre sāramatino’’ti <hi rend="bold">no</hi>kārantapaccattabahuvacanapāḷi dissati, upayogālapanabahuvacanarūpampi tādisameva daṭṭhabbaṃ. Nanu ca bho <hi rend="bold">kaccāyana</hi>ppakaraṇe ‘‘atthe visāradamatayo’’ti ettha samāsapadassa ikārantapulliṅgassa <hi rend="bold">yo</hi>kārantassa paccattabahuvacanapāṭhassa dassanato <hi rend="bold">sāramati</hi>saddādīnampi ‘‘visāradamatayo’’ti rūpena viya <hi rend="bold">yo</hi>kārantehi rūpehi bhavitabbanti? Napi bhavitabbaṃ buddhavacane samāsapadānaṃ <hi rend="bold">i</hi>kārantapulliṅgānaṃ ‘‘visāradamatayo’’ti rūpasadisassa rūpassa adassanatoti.</p>

<p rend="bodytext">Nanu ca bho buddhavacane ‘‘pañcime gahapatayo ānisaṃsā. Te honti jānipatayo, aññamaññaṃ piyaṃvadā’’ti samāsapadānaṃ <hi rend="bold">i</hi>kārantapulliṅgānaṃ ‘‘visāradamatayo’’ti rūpasadisāni <hi rend="bold">yo</hi>kārantāni rūpāni dissanti. Evaṃ sante kasmā ‘‘buddhavacane samāsapadānaṃ <hi rend="bold">i</hi>kārantapulliṅgānaṃ ‘‘visāradamatayo’’ti rūpasadisassa <hi rend="bold">yo</hi>kārantassa rūpassa adassanato’’ti vuttanti? Ettha vuccate – visadisattaṃ paṭicca. <hi rend="bold">Gahapati</hi>saddādīsu hi yasmā <hi rend="bold">pati</hi>saddo sabhāveneva pulliṅgo, na tu samāsato pubbe itthiliṅgapakatiko hutvā pacchā pulliṅgabhāvaṃ patto, tasmā īdisesu ṭhānesu ‘‘gahapatayo, jānipatayo’’ti <hi rend="bold">yo</hi>kārantāni, ‘‘senāpatayo, senāpatino’’ti <hi rend="bold">yo no</hi>kārantāni <pb ed="M" n="0.0257" /> ca paccattopayogālapanabahuvacanarūpāni bhavanti. Tathā hi ‘‘tattakā senāpatino’’ti aṭṭhakathāpāṭho dissati. Yasmā pana sāramati suddhadiṭṭhisammādiṭṭhi micchādiṭṭhi vajirabuddhi saddādīsu <hi rend="bold">matidiṭṭhi</hi>saddādayo samāsato pubbe itthiliṅgapakatikā hutvā pacchā bahubbīhisamāsavasena pulliṅgabhāvappattā, tasmā īdisesu ṭhānesu ‘‘sāramatino suddhadiṭṭhino sammādiṭṭhino micchādiṭṭhino vajirabuddhino’’tiādīni<hi rend="bold">’no</hi>kārantāniyeva paccattopayogālapanabahuvacanarūpāni bhavanti, sampadānasāmīnamekavacanehi sadisānīti niṭṭhametthāvagantabbaṃ.</p>

<p rend="bodytext"><hi rend="bold">Seṭṭhi sārathicakkavattisāmi</hi>iccetesu kathanti? Ettha pana ayaṃ viseso veditabbo – katthaci pāṭhe ‘‘seṭṭhī sārathī cakkavattī sāmī’’ti antakkharassa dīghattaṃ dissati, katthaci pana ‘‘seṭṭhi sārathi cakkavatti sāmi’’iti antakkharassa rassattaṃ dissati. Kiñcāpi rassattametesaṃ dissati, tathāpi tattha tattha paccattavacanādibhāvena ‘‘seṭṭhino sārathino’’tiādipayogadassanato rassaṃ katvā etāni uccāriyantīti ñāyati, tasmā evaṃ nibbacanattho gahetabbo – seṭṭhaṃ dhanasāraṃ, ṭhānantaraṃ vā assa atthīti <hi rend="bold">seṭṭhī</hi>. Assadammādayo sāraṇasīloti <hi rend="bold">sārathī</hi>. Cakkaṃ pavattanasīloti <hi rend="bold">cakkavattī</hi>. Saṃ etassa atthīti <hi rend="bold">sāmī</hi>ti. Assatthikatassīlatthasaddā hi <hi rend="bold">no</hi>kārantarūpavasena samānagatikā bhavanti yathā ‘‘daṇḍino bhūmisāyino’’ti. Aparopi nibbacanattho <hi rend="bold">ī</hi>kārantavasena assadammādayo sāretīti <hi rend="bold">sārathī</hi>. Tathā hi ‘‘purisadamme sāretīti purisadammasārathī’’ti vuttaṃ. Cakkaṃ vattetīti cakkavattī. Evaṃ kattukārakavasena <hi rend="bold">ī</hi>kārantattaṃ gahetvā katthaci labbhamānampi <hi rend="bold">i</hi>kārantattaṃ anapekkhitvā buddhavacanānurūpena ‘‘sārathino <pb ed="M" n="0.0258" /> cakkavattino’’tiādīni <hi rend="bold">no</hi>kārantarūpāni gahetvā <hi rend="bold">daṇḍī</hi>nayena yojetabbāni ‘‘daṇḍinī’’tiādikaṃ vajjitabbaṃ vajjetvā. Evaṃ ‘‘seṭṭhino sārathino cakkavattino sāmino’’tiādīni <hi rend="bold">no</hi>kārantāniyeva rūpāni ñeyyāni.</p>

<p rend="bodytext">Atra kiñci payogaṃ nidassanamattaṃ kathayāma. ‘‘Tāta tayo seṭṭhino amhākaṃ bahūpakārā’’ti ca ‘‘te katabhattakiccā ‘mahāseṭṭhino mayaṃ gamissāmā’ti vadiṃsū’’ti ca ‘‘sārathino āhaṃsū’’ti ca ‘‘dve cakkavattino’’ti ca evamādīni. Tattha kiñcāpi katthaci ‘‘seṭṭhi sārathi’’iccādi rassattapāṭho dissati, tathāpi so sabhāvena rassattabhāvo pāṭho na hoti, dīghassa rassattakaraṇapāṭhoti veditabbo. Padamālā cassa vuttanayena veditabbā.</p>

<p rend="bodytext"><hi rend="bold">Mahesī</hi>ti ettha kathanti? ‘‘Mahesī’’ti ettha kiñcāpi <hi rend="bold">mahesī</hi>saddo <hi rend="bold">ī</hi>kārantavasena niddisiyati, tathāpi <hi rend="bold">isi</hi>saddena samānagatikattā <hi rend="bold">isi</hi>saddassa <hi rend="bold">aggi</hi>saddena samānapadamālattā <hi rend="bold">aggi</hi>nayena padamālā kātabbā. Nanu ca bho ettha tassīlattho dissati ‘‘mahante sīlakkhandhādayo dhamme esanasīloti mahesī’’ti, tasmā ‘‘bhūmisāyī’’ti padassa viya <hi rend="bold">daṇḍī</hi>nayeneva padamālā kātabbāti? Na kātabbā tassīlatthassa asambhavato. Imassa hi ‘‘mahante sīlakkhandhādayo dhamme esi gavesi esitvā ṭhitoti mahesī’’ti atassīlattho eva yujjati. Katakaraṇīyesu buddhādīsu ariyesu pavattanāmattā. <hi rend="bold">Isi</hi>saddena cāyaṃ saddo īsakaṃ samāno kevalaṃ samāsapariyosāne dīghavasena uccāriyati, rassavasena pana ‘‘mahā isi mahesī’’ti sandhiviggaho <pb ed="M" n="0.0259" />. Yasmā rassattaṃ gahetvā tassa padamālākaraṇaṃ yujjati, tasmā ‘‘saṅgāyiṃsu mahesayo’’ti <hi rend="bold">i</hi>kārantarūpaṃ dissati. Na hi sāṭṭhakathe tepiṭake buddhavacane katthacipi catutthīchaṭṭhekavacanarūpaṃ viya ‘‘mahesino’’ti paccattopayogālapanabahuvacanarūpaṃ dissati. Tasmā <hi rend="bold">ī</hi>kārantavasena uccāritassapi sato rassavasena uccāritassa viya ‘‘mahesi, mahesī, mahesayo. Mahesiṃ, mahesī, mahesayo. Mahesinā’’ti padamālā kātabbā. Apica <hi rend="bold">mahesī</hi>saddo yattha rājaggubbarivācako, tattha itthiliṅgo hoti, tabbasena pana ‘‘mahesī, mahesī, mahesiyo. Mahesiṃ, mahesī, mahesiyo. Mahesiyā’’ti ca vakkhamāna<hi rend="bold">itthī</hi>nayena padamālā kātabbā. <hi rend="bold">Hatthī</hi>sadde kathanti? <hi rend="bold">Hatthī</hi>saddassa pana hattho assa atthīti evaṃ <hi rend="bold">ī</hi>kārantavasena gahaṇe ‘‘hatthino’’ti rūpaṃ bhavati. Tathā hi ‘‘vane hatthino’’ti payogo dissati. Tasseva tasmiṃyevatthe rassaṃ katvā gahaṇe ‘‘hatthayo’’ti rūpaṃ bhavati. Tathā hi –</p>

<p rend="gatha1">‘‘Haṃsā koñcā mayūrā ca, hatthayo pasadā migā;</p>

<p rend="gathalast">Sabbe sīhassa bhāyanti, natthi kāyasmi tulyatā.</p>

<p rend="gatha1">Evameva manussesu, daharo cepi paññavā;</p>

<p rend="gathalast">Sopi tattha mahā hoti, neva bālo sarīravā’’ti</p>

<p rend="unindented">Imasmiṃ <hi rend="bold">keḷisīlajātake</hi> ‘‘hatthayo’’ti āhaccapadaṃ dissati. Evamassa <hi rend="bold">daṇḍī</hi>nayena ca <hi rend="bold">aggi</hi>nayena ca dvidhā padamālā, veditabbā. Iminā nayena avuttesupi ṭhānesu pāḷinayānurūpena <pb ed="M" n="0.0260" /> porāṇaṭṭhakathānurūpena ca padamālā yojetabbā.</p>

<p rend="bodytext">Ettāvatā <hi rend="bold">bhū</hi>dhātumayānaṃ pulliṅgānaṃ nāmikapadamālā saddhiṃ liṅgantarehi saddantarehi atthantarehi ca nānappakārato dassitā.</p>

<p rend="gatha1">Imaṃ saddanītiṃ sunītiṃ vicittaṃ,</p>

<p rend="gatha2">Sapaññehi sammā parīpālanīyaṃ;</p>

<p rend="gatha3">Sadā suṭṭhu cinteti vāceti yo so,</p>

<p rend="gathalast">Naro ñāṇavitthinnataṃ yāti seṭṭhaṃ.</p>

<p rend="centre">Iti navaṅge sāṭṭhakathe piṭakattaye byappathagatīsu viññūnaṃ</p>

<p rend="centre">Kosallatthāya kate saddanītippakaraṇe</p>

<p rend="centre">Savinicchayo niggahītantādipulliṅgānaṃ</p>

<p rend="centre">Pakatirūpassa nāmikapadamālāvibhāgo</p>

<p rend="centre">Sattamo paricchedo.</p>

<p rend="centre">Sabbathāpi pulliṅgaṃ samattaṃ.</p>
</body>
<back></back>
</text>
</TEI.2>