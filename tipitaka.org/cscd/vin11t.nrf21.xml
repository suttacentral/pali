<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">Cammakkhandhakakathāvaṇṇanā</p>

<p rend="bodytext" n="2650"><hi rend="paranum">2650</hi><hi rend="dot">.</hi> Eḷakā ca ajā ca migā cāti viggaho. Pasūnaṃ dvande ekattanapuṃsakattassa vibhāsitattā bahuvacananiddeso. Eḷakānañca ajānañca migānaṃ rohiteṇikuruṅgānañca. Pasadā ca migamātā ca <hi rend="bold">pasadamigamātā,</hi> ‘‘pasadamigamātuyā’’ti vattabbe gāthābandhavasena <hi rend="bold">‘‘pasada’’</hi>nti niggahitāgamo. Pasadamigamātuyā ca cammaṃ bhikkhuno vaṭṭatīti yojanā. ‘‘Migāna’’nti iminā gahitānamevettha vibhāgadassanaṃ <hi rend="bold">‘‘rohiteṇī’’</hi>tiādi. <hi rend="bold">Rohitā</hi>dayo migavibhāgavisesā.</p>

<p rend="bodytext" n="2651"><hi rend="paranum">2651</hi><hi rend="dot">.</hi><hi rend="bold">Etesaṃ</hi><pb ed="V" n="2.0172" /> yathāvuttasattānaṃ cammaṃ ṭhapetvā aññaṃ cammaṃ dukkaṭāpattiyā vatthubhūtanti attho. <hi rend="bold">Añña</hi>nti ca –</p>

<p rend="gatha1">‘‘Makkaṭo kāḷasīho ca, sarabho kadalīmigo;</p>

<p rend="gathalast">Ye ca vāḷamigā honti, tesaṃ cammaṃ na vaṭṭatī’’ti. (mahāva. aṭṭha. 259) –</p>

<p rend="unindented"><hi rend="bold">Aṭṭhakathāya</hi> paṭikkhittaṃ cammamāha. <hi rend="bold">Makkaṭo</hi> nāma sākhamigo. <hi rend="bold">Kāḷasīho</hi> nāma mahāmukhavānarajātiko. <hi rend="bold">Vāḷamigā</hi> nāma sīhabyagghādayo. Yathāha – ‘‘tattha vāḷamigāti sīhabyagghaacchataracchā, na kevalañca eteyeva, yesaṃ pana cammaṃ vaṭṭatīti vuttaṃ, te ṭhapetvā avasesā antamaso gomahiṃsassamiḷārādayopi sabbe imasmiṃ atthe ‘vāḷamigā’tveva veditabbā’’ti.</p>

<p rend="bodytext">Thavikā <pb ed="M" n="2.0218" /> ca upāhanā ca <hi rend="bold">thavikopāhanaṃ. Amānusaṃ</hi> manussacammarahitaṃ sabbaṃ cammaṃ thavikopāhane vaṭṭatīti yojanā. Ettha <hi rend="bold">thavikā</hi>ti upāhanādikosakassa gahaṇaṃ. Yathāha ‘‘manussacammaṃ ṭhapetvā yena kenaci cammena upāhanā vaṭṭati. Upāhanākosakasatthakakosakakuñjikākosakesupi eseva nayo’’ti (mahāva. aṭṭha. 259).</p>

<p rend="bodytext" n="2652"><hi rend="paranum">2652</hi><hi rend="dot">.</hi> ‘‘Anujānāmi, bhikkhave, sabbapaccantimesu janapadesu guṇaṅguṇūpāhana’’nti (mahāva. 259) vacanato <hi rend="bold">‘‘vaṭṭanti majjhime dese, na guṇaṅguṇūpāhanā’’</hi>ti vuttaṃ. <hi rend="bold">Majjhime dese</hi>ti ‘‘puratthimāya disāya gajaṅgalaṃ nāma nigamo’’tiādinā (mahāva. 259) vuttasīmāparicchede majjhimadese. <hi rend="bold">Guṇaṅguṇūpāhanā</hi>ti catupaṭalato paṭṭhāya bahupaṭalā upāhanā. Yathāha – ‘‘guṇaṅguṇūpāhanāti catupaṭalato paṭṭhāya vuccatī’’ti (mahāva. aṭṭha. 245). Majjhimadese guṇaṅguṇūpāhanā na vaṭṭantīti yojanā. <hi rend="bold">Antoārāme</hi>ti ettha pakaraṇato ‘‘sabbesa’’nti labbhati, gilānānamitaresañca sabbesanti attho. <hi rend="bold">Sabbatthāpi cā</hi>ti antoārāme, bahi cāti sabbatthāpi. <hi rend="bold">Rogino</hi>ti gilānassa vaṭṭantīti yojanā.</p>

<p rend="bodytext" n="2653"><hi rend="paranum">2653</hi><hi rend="dot">.</hi> Puṭabaddhā khallakabaddhācāti paccekaṃ yojetabbaṃ. Viseso panetāsaṃ <hi rend="bold">aṭṭhakathāyameva</hi><pb ed="V" n="2.0173" /> vutto ‘‘puṭabaddhāti yonakaupāhanā vuccati, yā yāvajaṅghato sabbapādaṃ paṭicchādeti. Khallakabaddhāti paṇhipidhānatthaṃ tale khallakaṃ bandhitvā katā’’ti. <hi rend="bold">Pāliguṇṭhimā</hi> ca ‘‘paliguṇṭhitvā katā, yā upari pādamattameva paṭicchādeti, na jaṅgha’’nti <hi rend="bold">aṭṭhakathāyaṃ</hi> dassitāva. <hi rend="bold">Tūlapuṇṇā</hi>ti tūlapicunā pūretvā katā.</p>

<p rend="bodytext">Sabbāva <pb ed="M" n="2.0219" /> nīlā <hi rend="bold">sabbanīlā,</hi> sā ādi yāsaṃ tā <hi rend="bold">sabbanīlādayo. Ādi</hi>-saddena mahānāmarattapariyantānaṃ gahaṇaṃ. Etāsaṃ sarūpaṃ <hi rend="bold">aṭṭhakathāyameva</hi> vuttaṃ ‘‘nīlikā umāpupphavaṇṇā hoti, pītikā kaṇikārapupphavaṇṇā, lohitikā jayasumanapupphavaṇṇā, mañjiṭṭhikā mañjiṭṭhavaṇṇā eva, kaṇhā addāriṭṭhakavaṇṇā, mahāraṅgarattā satapadipiṭṭhivaṇṇā, mahānāmarattā sambhinnavaṇṇā hoti paṇḍupalāsavaṇṇā. <hi rend="bold">Kurundiyaṃ</hi> pana ‘padumapupphavaṇṇā’ti vutta’’nti (mahāva. aṭṭha. 246). <hi rend="bold">Sabbanīlādayopi cā</hi>ti <hi rend="bold">api</hi>-saddena nīlādivaddhikānaṃ gahaṇaṃ.</p>

<p rend="bodytext" n="2654"><hi rend="paranum">2654</hi><hi rend="dot">.</hi><hi rend="bold">Citrā</hi>ti vicitrā. <hi rend="bold">Meṇḍavisāṇūpamavaddhikā</hi>ti meṇḍānaṃ visāṇasadisavaddhikā, kaṇṇikaṭṭhāne meṇḍasiṅgasaṇṭhāne vaddhe yojetvā katāti attho. ‘‘Meṇḍavisāṇūpamavaddhikā’’ti idaṃ ajavisāṇūpamavaddhikānaṃ upalakkhaṇaṃ. <hi rend="bold">Morassa piñchena parisibbitā</hi>ti talesu vā vaddhesu vā morapiñchehi suttakasadisehi parisibbitā. Upāhanā na ca vaṭṭantīti yojanā.</p>

<p rend="bodytext" n="2655"><hi rend="paranum">2655</hi><hi rend="dot">.</hi><hi rend="bold">Majjārā</hi>ti biḷārā. <hi rend="bold">Kāḷakā</hi> rukkhakaṇṭakā. <hi rend="bold">Ūlūkā</hi> pakkhibiḷālā. <hi rend="bold">Sīhā</hi>ti kesarasīhādayo sīhā. <hi rend="bold">Uddā</hi>ti catuppadajātikā. <hi rend="bold">Dīpī</hi> saddalā. <hi rend="bold">Ajinassā</hi>ti evaṃnāmikassa. <hi rend="bold">Parikkhaṭā</hi>ti upāhanapariyante cīvare anuvātaṃ viya vuttappakāraṃ cammaṃ yojetvā katā.</p>

<p rend="bodytext" n="2656"><hi rend="paranum">2656</hi><hi rend="dot">.</hi> Sace īdisā upāhanā labhanti, tāsaṃ vaḷañjanappakāraṃ dassetumāha <hi rend="bold">‘‘puṭādiṃ apanetvā’’</hi>tiādi. Puṭādiṃ sabbaso chinditvā vā apanetvā vā upāhanā dhāretabbāti yojanā. Evamakatvā laddhanīhāreneva dhārentassa dukkaṭaṃ. Yathāha – ‘‘etāsu yaṃ kiñci labhitvā sace <pb ed="M" n="2.0220" /> tāni khallakādīni apanetvā sakkā honti vaḷañjituṃ, vaḷañjetabbā, tesu pana sati vaḷañjantassa dukkaṭa’’nti (mahāva. aṭṭha. 246).</p>

<p rend="bodytext"><hi rend="bold">Vaṇṇabhedaṃ</hi><pb ed="V" n="2.0174" /><hi rend="bold">tathā katvā</hi>ti ettha ‘‘ekadesenā’’ti seso. ‘‘Sabbaso vā’’ti āharitvā sabbaso vā ekadesena vā vaṇṇabhedaṃ katvā sabbanīlādayo <hi rend="bold">upāhanā</hi> dhāretabbāti yojanā. Tathā akatvā dhārentassa dukkaṭaṃ. Yathāha ‘‘etāsu yaṃ kiñci labhitvā rajanaṃ coḷakena puñchitvā vaṇṇaṃ bhinditvā dhāretuṃ vaṭṭati. Appamattakepi bhinne vaṭṭatiyevā’’ti. Nīlavaddhikādayopi vaṇṇabhedaṃ katvā dhāretabbā.</p>

<p rend="bodytext" n="2657"><hi rend="paranum">2657</hi><hi rend="dot">.</hi><hi rend="bold">Tattha</hi> ṭhāne passāvapādukā, vaccapādukā, ācamanapādukāti tisso pādukāyo ṭhapetvā <hi rend="bold">sabbāpi pādukā</hi> tālapattikādibhedā sabbāpi saṅkamanīyā pādukā dhāretuṃ na vaṭṭantīti yojanā.</p>

<p rend="bodytext" n="2658"><hi rend="paranum">2658</hi><hi rend="dot">.</hi> Atikkantapamāṇaṃ uccāsayanasaññitaṃ āsandiñceva pallaṅkañca sevamānassa dukkaṭanti yojanā. <hi rend="bold">Āsandī</hi> vuttalakkhaṇāva. <hi rend="bold">Pallaṅko</hi>ti pādesu āharimāni vāḷarūpāni ṭhapetvā kato, ekasmiṃyeva dārumhi kaṭṭhakammavasena chinditvā katāni asaṃhārimāni tatraṭṭhāneva vāḷarūpāni yassa pādesu santi, evarūpo pallaṅko kappatīti ‘‘āharimenā’’ti imināva dīpitaṃ. ‘‘Akappiyarūpakato akappiyamañco pallaṅko’’ti hi <hi rend="bold">sārasamāse</hi> vuttaṃ.</p>

<p rend="bodytext" n="2659"><hi rend="paranum">2659</hi><hi rend="dot">.</hi><hi rend="bold">Gonaka</hi>nti dīghalomakamahākojavaṃ. Caturaṅgulādhikāni kira tassa lomāni, kāḷavaṇṇañca hoti. ‘‘Caturaṅgulato ūnakappamāṇalomo kojavo vaṭṭatī’’ti vadanti. <hi rend="bold">Kuttaka</hi>nti soḷasannaṃ nāṭakitthīnaṃ ṭhatvā naccanayoggaṃ <pb ed="M" n="2.0221" /> uṇṇāmayattharaṇaṃ. <hi rend="bold">Citta</hi>nti bhitticchiddādikavicitraṃ uṇṇāmayattharaṇaṃ. <hi rend="bold">Paṭika</hi>nti uṇṇāmayaṃ setattharaṇaṃ. <hi rend="bold">Paṭalika</hi>nti ghanapupphakaṃ uṇṇāmayaṃ lohitattharaṇaṃ, yo ‘‘āmalakapatto’’tipi vuccati.</p>

<p rend="bodytext"><hi rend="bold">Ekantalomi</hi>nti ubhato uggatalomaṃ uṇṇāmayattharaṇaṃ. <hi rend="bold">Vikati</hi>nti sīhabyagghādirūpavicitraṃ uṇṇāmayattharaṇaṃ. ‘‘Ekantalomīti ekatodasaṃ uṇṇāmayattharaṇa’’nti dīghanikā. <hi rend="bold">Tūlika</hi>nti rukkhatūlalatātūlapoṭakitūlasaṅkhātānaṃ tiṇṇaṃ tūlānaṃ aññatarapuṇṇaṃ pakatitūlikaṃ. <hi rend="bold">Uddalomika</hi>nti ekato uggatalomaṃ uṇṇāmayattharaṇaṃ. ‘‘Uddalomīti ubhatodasaṃ uṇṇāmayattharaṇaṃ. Ekantalomīti ekatodasaṃ uṇṇāmayattharaṇa’’nti (dī. ni. aṭṭha. 1.15) <hi rend="bold">dīghanikāyaṭṭhakathāyaṃ</hi><pb ed="V" n="2.0175" /> vuttaṃ. <hi rend="bold">Sārasamāse</hi> pana ‘‘uddalomīti ekato uggatapupphaṃ. Ekantalomīti ubhato uggatapuppha’’nti vuttaṃ.</p>

<p rend="bodytext" n="2660"><hi rend="paranum">2660</hi><hi rend="dot">.</hi><hi rend="bold">Kaṭṭissa</hi>nti ratanaparisibbitaṃ koseyyakaṭṭissamayaṃ paccattharaṇaṃ. ‘‘Koseyyakaṭṭissamayanti koseyyakasaṭamaya’’nti (dī. ni. ṭī. 1.15) <hi rend="bold">ācariyadhammapālattherena</hi> vuttaṃ, kantitakoseyyapuṭamayanti attho. <hi rend="bold">Koseyya</hi>nti ratanaparisibbitaṃ kosiyasuttamayaṃ paccattharaṇaṃ. Ratanaparisibbanarahitaṃ suddhakoseyyaṃ pana vaṭṭati.</p>

<p rend="bodytext"><hi rend="bold">Dīghanikāyaṭṭhakathāyaṃ</hi> panettha ‘‘ṭhapetvā tūlikaṃ sabbāneva gonakādīni ratanaparisibbitāni na vaṭṭantī’’ti (dī. ni. aṭṭha. 1.15) vuttaṃ. Tattha <hi rend="bold">‘‘ṭhapetvā tūlika’’</hi>nti etena ratanaparisibbanarahitāpi tūlikā na vaṭṭatīti dīpeti. <hi rend="bold">‘‘Ratanaparisibbitāni na vaṭṭantī’’</hi>ti iminā pana yāni ratanaparisibbitāni, tāni bhūmattharaṇavasena yathānurūpaṃ mañcādīsu ca upanetuṃ vaṭṭatīti dīpitanti <pb ed="M" n="2.0222" /> veditabbaṃ. Ettha ca vinayapariyāyaṃ patvā garuke ṭhātabbattā idha vuttanayenevettha vinicchayo veditabbo. Suttantikadesanāyaṃ pana gahaṭṭhānampi vasena vuttattā nesaṃ saṅgaṇhanatthaṃ ‘‘ṭhapetvā tūlikaṃ…pe… vaṭṭantīti vutta’’nti (dī. ni. aṭṭha. 1.15) apare.</p>

<p rend="bodytext"><hi rend="bold">Hatthiassarathatthara</hi>nti hatthipiṭṭhe attharitaṃ attharaṇaṃ hatthattharaṇaṃ nāma. Assarathattharepi eseva nayo. <hi rend="bold">Kadalimigapavara-paccattharaṇakampi cā</hi>ti kadalimigacammaṃ nāma atthi, tena kataṃ pavarapaccattharaṇanti attho. Taṃ kira setavatthassa upari kadalimigacammaṃ pattharitvā sibbetvā karonti. <hi rend="bold">Pi</hi>-saddena ajinappaveṇī gahitā. <hi rend="bold">Ajinappaveṇī</hi> nāma ajinacammehi mañcapamāṇena sibbetvā katā paveṇī. Tāni kira cammāni sukhumatarāni, tasmā dupaṭṭatipaṭṭāni katvā sibbanti. Tena vuttaṃ ‘‘ajinappaveṇī’’ti.</p>

<p rend="bodytext" n="2661"><hi rend="paranum">2661</hi><hi rend="dot">.</hi><hi rend="bold">Rattavitānassa heṭṭhā</hi>ti kusumbhādirattassa lohitavitānassa heṭṭhā kappiyapaccattharaṇehi atthataṃ sayanāsanañca. Kasāvarattavitānassa pana heṭṭhā kappiyapaccattharaṇena atthataṃ vaṭṭati. Teneva vakkhati ‘‘heṭṭhā akappiye’’tiādi.</p>

<p rend="bodytext"><hi rend="bold">Dvidhā</hi><pb ed="V" n="2.0176" /><hi rend="bold">rattūpadhānaka</hi>nti sīsapasse, pādapasse cāti ubhatopasse paññattarattabibbohanavantañca sayanāsanaṃ. Idaṃ sabbaṃ akappiyaṃ paribhuñjato dukkaṭaṃ hoti. ‘‘Yaṃ pana ekameva upadhānaṃ ubhosu passesu rattaṃ vā hoti padumavaṇṇaṃ vā vicitraṃ vā, sace pamāṇayuttaṃ, vaṭṭatī’’ti (mahāva. aṭṭha. 254) <hi rend="bold">aṭṭhakathāvinicchayo</hi> eteneva byatirekato vutto hoti. ‘‘Yebhuyyarattānipi dve bibbohanāni na vaṭṭantī’’ti <hi rend="bold">gaṇṭhipade</hi> vuttaṃ. Teneva yebhuyyena rattavitānampi na vaṭṭatīti viññāyati.</p>

<p rend="bodytext">Ettha <pb ed="M" n="2.0223" /> ca kiñcāpi <hi rend="bold">dīghanikāyaṭṭhakathāyaṃ</hi> ‘‘alohitakāni dvepi vaṭṭantiyeva, tato uttari labhitvā aññesaṃ dātabbāni, dātuṃ asakkonto mañce tiriyaṃ attharitvā upari paccattharaṇaṃ datvā nipajjitumpi labhatī’’ti (dī. ni. aṭṭha. 1.15) avisesena vuttaṃ. <hi rend="bold">Senāsanakkhandhakasaṃvaṇṇanāyaṃ</hi> pana ‘‘agilānassa sīsūpadhānañca pādūpadhānañcāti dvayameva vaṭṭati, gilānassa bibbohanāni santharitvā upari paccattharaṇaṃ datvā nipajjitumpi vaṭṭatī’’ti (cūḷava. aṭṭha. 297) vuttattā gilānoyeva mañce tiriyaṃ attharitvā nipajjituṃ labhatīti veditabbaṃ.</p>

<p rend="bodytext" n="2662"><hi rend="paranum">2662</hi><hi rend="dot">.</hi> Uddhaṃ setavitānampi heṭṭhā akappiye paccattharaṇe sati na vaṭṭatīti yojanā. <hi rend="bold">Tasmi</hi>nti akappiyapaccattharaṇe.</p>

<p rend="bodytext" n="2663"><hi rend="paranum">2663</hi><hi rend="dot">.</hi><hi rend="bold">‘‘Ṭhapetvā’’</hi>ti iminā āsandādittayassa vaṭṭanākāro natthīti dīpeti. <hi rend="bold">Sesaṃ sabba</hi>nti gonakādi dvidhārattūpadhānakapariyantaṃ sabbaṃ. <hi rend="bold">Gihisantaka</hi>nti gihīnaṃ santakaṃ tehiyeva paññattaṃ, iminā pañcasu sahadhammikesu aññatarena vā tesaṃ āṇattiyā vā paññattaṃ na vaṭṭatīti dīpeti. <hi rend="bold">Labhate</hi>ti nisīdituṃ labhati.</p>

<p rend="bodytext" n="2664"><hi rend="paranum">2664</hi><hi rend="dot">.</hi> Taṃ kattha labhatīti padesaniyamaṃ dassetumāha <hi rend="bold">‘‘dhammāsane’’</hi>tiādi. <hi rend="bold">Dhammāsane</hi>ti ettha <hi rend="bold">aṭṭhakathāyaṃ</hi> ‘‘yadi dhammāsane saṅghikampi gonakādiṃ bhikkhūhi anāṇattā ārāmikādayo sayameva paññāpenti ceva nīharanti ca, etaṃ gihivikatanīhāraṃ nāma. Iminā gihivikatanīhārena vaṭṭatī’’ti (cūḷava. aṭṭha. 320; vi. saṅga. aṭṭha. pakiṇṇakavinicchayakathā 56 atthato samānaṃ) vuttaṃ. <hi rend="bold">Bhattagge vā</hi>ti vihāre nisīdāpetvā parivesanaṭṭhāne <pb ed="V" n="2.0177" /> vā bhojanasālāyaṃ vā. Apisaddena gihīnaṃ gehepi tehi paññatte gonakādimhi nisīdituṃ <pb ed="M" n="2.0224" /> anāpattīti dīpeti. <hi rend="bold">Dhammāsanā</hi>dipadesaniyamanena tato aññattha gihipaññattepi tattha nisīdituṃ na vaṭṭatīti byatirekato viññāyati.</p>

<p rend="bodytext"><hi rend="bold">Bhūmattharaṇake</hi>ti ettha ‘‘kate’’ti seso. <hi rend="bold">Tatthā</hi>ti saṅghike vā gihisantake vā gonakādimhi sahadhammikehi anāṇattehi gihīhi eva bhūmattharaṇe kate. <hi rend="bold">Sayitu</hi>nti upari attano paccattharaṇaṃ datvā nipajjituṃ vaṭṭati. <hi rend="bold">Api</hi>-saddena nisīditumpi vāti samuccinoti. ‘‘Bhūmattharaṇake’’ti iminā gihīhi eva mañcādīsu sayanatthaṃ atthate upari attano paccattharaṇaṃ datvā sayituṃ vā nisīdituṃ vā na vaṭṭatīti dīpeti.</p>

<p rend="centre">Cammakkhandhakakathāvaṇṇanā.</p>
</body>
<back></back>
</text>
</TEI.2>