<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">7. Brāhmaṇasaṃyuttaṃ</p>

<p rend="title">1. Arahantavaggo</p>

<p rend="subhead">1. Dhanañjānīsuttavaṇṇanā</p>

<p rend="bodytext" n="187"><hi rend="paranum">187</hi><hi rend="dot">.</hi><hi rend="bold">Dhanañjānigottā</hi>ti <pb ed="V" n="1.0222" /><pb ed="M" n="1.0254" /> ettha pubbapurisato āgatassa kulavaṃsassa nāmābhidhānasaṅkhātaṃ gaṃ tāyatīti gottaṃ. (Kiṃ pana tanti? Aññakulaparamparāsādhāraṇaṃ tassa kulassa ādipurisasamudāgataṃ taṃkulapariyāpannasādhāraṇaṃ sāmaññarūpanti daṭṭhabbaṃ.) Dhanañjānigottaṃ etissanti <hi rend="bold">dhanañjānigottā</hi>. Tassā udānassa kāraṇaṃ pucchitvā ādito paṭṭhāya vibhāvetuṃ <hi rend="bold">‘‘so kirā’’</hi>tiādi vuttaṃ. Nānārasabhojanaṃ detīti yojanā. Pañcagorasasampāditaṃ sālibhattaṃ sūpasākabyañjanaṃ nānārasaṃ brāhmaṇabhojanaṃ. <hi rend="bold">Maṇḍalaggakhagga</hi>nti maṇḍalaggasaṅkhātaṃ khaggaṃ. Duvidho hi khaggo maṇḍalaggo dīghaggoti. Tattha yassa aggo maṇḍalākārena ṭhito, so maṇḍalaggo. Yassa pana asiputtikā viya dīgho, so dīghaggo.</p>

<p rend="bodytext"><hi rend="bold">Sāsanā</hi>ti anusāsanā. ‘‘Namo…pe… sambuddhassā’’ti evaṃ vuttā <hi rend="bold">pañcapadikagāthā</hi>. Satthusāsane hi lokiyacchandaṃ anapekkhitvā esā pañcapadikagāthāti daṭṭhabbā. <hi rend="bold">Okkāvaradharā</hi>ti pubbapurisasaṅkhātaukkākavaṃsavaradhārikā. <hi rend="bold">Sakkā</hi>ti sakkuṇeyyaṃ.</p>

<p rend="bodytext"><hi rend="bold">Eva</hi>nti ‘‘sace me aṅgamaṅgānī’’tiādinā iminā pakārena. ‘‘Pañca gāthāsatāni pana aṭṭhakathaṃ āruḷhāni, idha pana dve eva uddhaṭā’’ti vadanti. <hi rend="bold">Paharituṃ vā</hi>ti ekavārampi hatthena vā pādena vā paharitumpi parāmasitumpi asakkontoti attho. So hi tassā ariyasāvikāya ānubhāvena attano sāmatthiyena vase vattāpanatthaṃ santajjitvāpi tadanuvattanto nibbiso ahosi. Tenāha <hi rend="bold">‘‘bhotī’’</hi>tiādi.</p>

<p rend="bodytext"><hi rend="bold">Tassa brāhmaṇassā</hi>ti attano sāmikabrāhmaṇassa. <hi rend="bold">Upasaṃharantī</hi>ti upanentī. <hi rend="bold">Tasmiṃ samaye</hi>ti <pb ed="V" n="1.0223" /> tasmiṃ dukkhuppattikāle ‘‘sabbe saṅkhārā dukkhā’’ti bhagavato <pb ed="M" n="1.0255" /> vacanaṃ anussaritvā ‘‘dasabalassa bhagavato’’tiādīsu yathāparicitaṃ guṇapadaṃ anussari. Tenāha <hi rend="bold">‘‘dasabalaṃ sarī’’</hi>ti.</p>

<p rend="bodytext">Khantisoraccarahitatāya <hi rend="bold">kujjhitvā. Bhijjitvā</hi>ti saṃyatābhāvato tassa brāhmaṇassa antare mettibhedena bhijjitvā. <hi rend="bold">Evamevā</hi>ti yathā etarahi akāraṇena, evameva aññadāpi akāraṇenāti attho. Nikkāraṇatādīpane <hi rend="bold">evaṃ</hi>-saddo, <hi rend="bold">eva</hi>-saddo pana avadhāraṇattho. Nikkāraṇatā ca nāma niratthakatā, niratthakavippalāpabhāvenettha <hi rend="bold">evaṃ</hi>-saddassa gahaṇe pavatti gavesitabbā. Garahattho vāyaṃ <hi rend="bold">evaṃ</hi>-saddo anekatthattā nipātānaṃ. Garahatthatā cassa vasalisaddasannidhānato pākaṭā eva.</p>

<p rend="bodytext"><hi rend="bold">Gāmanigamaraṭṭhapūjito</hi>ti iminā gāmanigamaraṭṭhasāmikehi pūjitabhāvo dīpito gāmādīnaṃ tesaṃ vase vattanato. <hi rend="bold">Asukassa nāma</hi> puggalassa. <hi rend="bold">Sesa</hi>nti abhikkantantiādi, yampi caññaṃ idhāgataṃ heṭṭhā vaṇṇitañca.</p>

<p rend="centre">Dhanañjānīsuttavaṇṇanā niṭṭhitā.</p>

<p rend="subhead">2. Akkosasuttavaṇṇanā</p>

<p rend="bodytext" n="188"><hi rend="paranum">188</hi><hi rend="dot">.</hi><hi rend="bold">Bhāradvājova so</hi>ti bhāradvājo nāma eva so brāhmaṇo. Gottavasena hi tayidaṃ nāmaṃ, visesena panetaṃ jātanti dassetuṃ <hi rend="bold">‘‘pañcamattehī’’</hi>tiādi vuttaṃ. <hi rend="bold">Jānikatā</hi>ti ñātivaggahānikatā. <hi rend="bold">Pakkho bhinno</hi>ti tato eva ñātipakkho naṭṭho. Yathā domanassito anattamanoti vattabbaṃ labhati, evaṃ kupitoti āha <hi rend="bold">‘‘domanassena cā’’</hi>ti. <hi rend="bold">Dasahī</hi>ti anavasesapariyādānavasena vuttaṃ pañcahi gāthāsatehi akkosanto tathā akkoseyyāti katvā. Tattha pana yena kenaci akkosantopi akkosatiyeva nāma. <hi rend="bold">Karosi</hi> mama bhātikassa pabbajjaṃ.</p>

<p rend="bodytext"><hi rend="bold">Sambhuñjatī</hi>ti sambhogaṃ karoti. Akkosādīhi <hi rend="bold">ekato bhuñjati</hi>. <hi rend="bold">Vītiharatī</hi>ti byatihāraṃ karoti, akkosato paccakkosanādinā vinimayaṃ <pb ed="M" n="1.0256" /> karotīti attho. Tenāha <hi rend="bold">‘‘katassa paṭikāraṃ karotī’’</hi>ti. Assa anussavavasena sutvā ‘‘sapati ma’’nti saññino bhayaṃ uppajjīti yojanā. <hi rend="bold">Assā</hi>ti brāhmaṇassa. <hi rend="bold">Sutvā</hi>ti padaṃ ubhayatthāpi yojetabbaṃ ‘‘tavevetaṃ brāhmaṇāti <pb ed="V" n="1.0224" /> sutvā, anussavavasena sutvā’’ti ca. Kāmaṃ kisavacchādayo sapanaṃ nādaṃsu, devatānaṃyeva hi so attho, sattānaṃ pana tathā saññā uppannā, sopi tathāsaññī ahosi. Tenāha <hi rend="bold">‘‘anussavavasenā’’</hi>ti.</p>

<p rend="bodytext"><hi rend="bold">Dantassa</hi> sabbaso damathaṃ upagatattā. <hi rend="bold">Nibbisevanassā</hi>ti rāgadosādihetukavipphandanarahitassa. <hi rend="bold">Tassevā</hi>ti paṭikujjhantasseva puggalassa <hi rend="bold">tena kodhena pāpaṃ hoti</hi> pāpassa santānantarasaṅkantiyā abhāvato. Keci pana <hi rend="bold">‘‘tassevā</hi>ti tasseva paṭikujjhantapurisassa tena paṭikujjhanena. <hi rend="bold">Pāpiyo</hi>ti paṭikujjhantapuggalassa lāmakataro’’ti evamettha atthaṃ vadanti. <hi rend="bold">Satiyā samannāgato hutvā</hi> paṭisaṅkhāne ṭhito <hi rend="bold">adhivāseti,</hi> na saho mūḷho hutvāti adhippāyo. <hi rend="bold">Ubhinnaṃ tikicchanta</hi>nti ubhinnaṃ uppannakodhasaṅkhātaṃ kilesabyādhiṃ tikicchantaṃ vūpasamentaṃ taṃ puggalaṃ. <hi rend="bold">Yo puggalo</hi>tiādinā purimāsu gāthāsu pavattitāni padāni sambandhitvā dasseti. Pañcasu khandhesu yāthāvato vinītā ariyadhammassa kovidā nāma hontīti āha <hi rend="bold">‘‘dhammassāti pañcakkhandhadhammassā’’</hi>ti. Idāni tamatthaṃ paripuṇṇaṃ katvā dassento āha <hi rend="bold">‘‘catusaccadhammassa vā’’</hi>ti.</p>

<p rend="centre">Akkosasuttavaṇṇanā niṭṭhitā.</p>

<p rend="subhead">3. Asurindakasuttavaṇṇanā</p>

<p rend="bodytext" n="189"><hi rend="paranum">189</hi><hi rend="dot">.</hi><hi rend="bold">Tenevā</hi>ti bhātupabbajiteneva. <hi rend="bold">Assevā</hi>ti titikkhassa. <hi rend="bold">‘‘Taṃ jayaṃ hotī’’</hi>ti liṅgavipallāsavasena vuttanti āha <hi rend="bold">‘‘so jayo hotī’’</hi>ti, dujjayaṃ kodhaṃ titikkhāya jinantassāti adhippāyo. Yasmā titikkhādayo na kodhavasikaṃ dhuraṃ, taṃ pana bālānaṃ maññanāmattanti <pb ed="M" n="1.0257" /> idha imamatthaṃ vibhāvetuṃ <hi rend="bold">‘‘katamassā’’</hi>tiādi vuttaṃ. <hi rend="bold">Vijānatova jayo</hi> na avijānato titikkhāya abhāvato. Na hi avijānanto andhabālo kodhaṃ vijetuṃ sakkoti. <hi rend="bold">Kevalaṃ jayaṃ maññati</hi> kilesehi parājito samānopīti adhippāyo.</p>

<p rend="centre">Asurindakasuttavaṇṇanā niṭṭhitā.</p>

<p rend="subhead">4. Bilaṅgikasuttavaṇṇanā</p>

<p rend="bodytext" n="190"><hi rend="paranum">190</hi><hi rend="dot">.</hi><hi rend="bold">Suddha</hi>nti kevalaṃ sambhāravirahitaṃ. <hi rend="bold">Sambhārayutta</hi>nti kaṭukabhaṇḍādisambhārasahitaṃ. Kañjito nibbattattā <hi rend="bold">kañjikaṃ,</hi> āranālaṃ, bilaṅganti attho. <hi rend="bold">Nāmaṃ gahitaṃ</hi> saṅgītikāle ‘‘bilaṅgikabhāradvājo’’ti <pb ed="V" n="1.0225" /> visesanavasena. <hi rend="bold">Tayo</hi>ti dhanañjāniyā sāmiko bhāradvājo, akkosakabhāradvājo, asundarikabhāradvājoti ādito tīsu suttesu āgatā tayo. <hi rend="bold">Me</hi>ti mayhaṃ.</p>

<p rend="centre">Bilaṅgikasuttavaṇṇanā niṭṭhitā.</p>

<p rend="subhead">5. Ahiṃsakasuttavaṇṇanā</p>

<p rend="bodytext" n="191"><hi rend="paranum">191</hi><hi rend="dot">.</hi><hi rend="bold">Esā</hi>ti brāhmaṇo. <hi rend="bold">‘‘Ahiṃsako aha’’</hi>nti tadatthaṃ sādhetuṃ icchāya kathesīti vuttaṃ <hi rend="bold">‘‘ahiṃsakapañhaṃ pucchī’’</hi>ti. <hi rend="bold">Tathā ce assā</hi>ti yathā te nāmassa attho, tathā cetaṃ bhaveyyāsi anvatthanāmako bhaveyyāsi ahiṃsako eva siyāti. <hi rend="bold">Na dukkhāpeti</hi> dukkhamattampi na uppādeti, dukkhato apanetīti attho.</p>

<p rend="centre">Ahiṃsakasuttavaṇṇanā niṭṭhitā.</p>

<p rend="subhead">6. Jaṭāsuttavaṇṇanā</p>

<p rend="bodytext" n="192"><hi rend="paranum">192</hi><hi rend="dot">.</hi><hi rend="bold">Jaṭāpañhassā</hi>ti ‘‘antojaṭā bahijaṭā’’ti evaṃ jaṭāpariyāyassa pañhassa.</p>

<p rend="centre">Jaṭāsuttavaṇṇanā niṭṭhitā.</p>

<p rend="subhead">7. Suddhikasuttavaṇṇanā</p>

<p rend="bodytext" n="193"><hi rend="paranum">193</hi><hi rend="dot">.</hi><hi rend="bold">Suddhikapañhassā</hi>ti <pb ed="M" n="1.0258" /> ‘‘nābrāhmaṇo sujjhatī’’ti evaṃ suddhasannissitassa pañhassa. <hi rend="bold">Sīlasampanno</hi>ti pañcavidhaniyamalakkhaṇena sīlena samannāgato. <hi rend="bold">Tapokamma</hi>nti anasanapañcātapatappanādiparibhedanatapokammaṃ karontopi. <hi rend="bold">Vijjāti tayo vedā</hi>ti vadanti ‘‘tāya idhalokatthaṃ paralokatthaṃ ñāyantī’’ti katvā. <hi rend="bold">Gottacaraṇa</hi>nti gottasaṅkhātaṃ caraṇaṃ. <hi rend="bold">Brāhmaṇo sujjhati</hi> jeṭṭhajātikattā. Tathā hi so eva tapaṃ ācarituṃ labhati, na itaro. <hi rend="bold">Aññā lāmikā pajā</hi>ti itaravaṇṇaṃ vadati. <hi rend="bold">Vacanasahassampī</hi>ti gāthānekasahassampi. Anto kilesehi pūtiko sabhāvena pūtiko. <hi rend="bold">Kiliṭṭhehi kāyakammādīhi</hi> kāyaduccaritādīhi.</p>

<p rend="centre">Suddhikasuttavaṇṇanā niṭṭhitā.</p>

<p rend="subhead">8. Aggikasuttavaṇṇanā</p>

<p rend="bodytext" n="194"><hi rend="paranum">194</hi><hi rend="dot">.</hi><hi rend="bold">Aggiparicaraṇavasenā</hi>ti <pb ed="V" n="1.0226" /> aggihuttajuhanavasena. <hi rend="bold">Sannihito</hi>ti missībhāvaṃ sampāpito. Tathābhūto ca so sappinā saddhiṃ yojito nāma hotīti āha <hi rend="bold">‘‘saṃyojito’’</hi>ti. <hi rend="bold">Apāyamaggaṃ okkamati</hi> micchādiṭṭhimicchāsaṅkappādīnaṃ attano santāne samuppādanato. Tenāha <hi rend="bold">‘‘imaṃ laddhi’’</hi>ntiādi.</p>

<p rend="bodytext"><hi rend="bold">Jātiyā</hi>ti sadosakiriyāparādhassa asambhavena parisuddhāya jātiyā. <hi rend="bold">Nānappakāre</hi> aṭṭhārasavijjāṭṭhānasaññite <hi rend="bold">ganthe. Sutavā</hi>ti sutvā niṭṭhaṃ patto aggadakkhiṇeyyattāti adhippāyo.</p>

<p rend="bodytext"><hi rend="bold">Pubbenivāsañāṇenā</hi>ti idaṃ loke sāsane ca niruḷhatāvasena vuttaṃ. Aññe hi pubbenivāsaṃ jānantā pubbenivāsañāṇeneva jānanti, bhagavā pana sabbaññutaññāṇenapi jānāti. <hi rend="bold">Dibbena cakkhunā</hi>ti etthāpi eseva nayo. Sabbaso jāti khīyati etenāti <hi rend="bold">jātikkhayo,</hi> aggamaggo <pb ed="M" n="1.0259" />, tena pattabbattā āpannattā ca jātikkhayo arahattaṃ. <hi rend="bold">Jānitvā vositavosāno</hi>ti vijānitabbaṃ catusaccadhammaṃ maggañāṇena jānitvā soḷasannampi kiccānaṃ vositavosāno.</p>

<p rend="bodytext"><hi rend="bold">Uppattiṃ dīpetvā</hi>ti pāyasadānassa āgamanaṃ pakāsetvā. <hi rend="bold">Gāthāhi abhigīta</hi>nti dvīhi gāthāhi mayā abhigītaṃ. <hi rend="bold">Abhuñjitabba</hi>nti bhuñjituṃ na yuttaṃ. ‘‘Abhojaneyya’’nti kasmā vuttaṃ, nanu bhagavato ajjhāsayo accantameva suddhoti? Saccametaṃ, brāhmaṇo pana pubbe adātukāmo pacchā gāthā sutvā dhammadesanāya muduhadayo hutvā dātukāmo ahosi, tasmā taṃ bhikkhūnaṃ anāgate diṭṭhānugatiāpajjanatthaṃ paṭikkhipi. Tathā hi anantarasutte kasibhāradvājasutte ca evameva paṭipajji. Tenāha <hi rend="bold">‘‘tvaṃ brāhmaṇā’’</hi>tiādi. <hi rend="bold">Kilañjamhi…pe… pakāsitā</hi>ti etena gāthaṃ uddesaṭṭhāneva ṭhapetvā bhagavā brāhmaṇassa vitthārena dhammaṃ desesīti dasseti. <hi rend="bold">Gāyanenā</hi>ti gāyanakena, gānena vā. <hi rend="bold">Atthañca dhammañcā</hi>ti sadevakassa lokassa hitañceva tassa kāraṇañca. <hi rend="bold">Sampassantāna</hi>nti sammadeva passantānaṃ. <hi rend="bold">Dhammo</hi>ti paveṇiāgato cārittadhammo na hoti. Bhojanesu ukkaṃsagataṃ dassetuṃ <hi rend="bold">‘‘sudhābhojana’’</hi>nti āha. <hi rend="bold">Dhamme satī</hi>ti ariyānaṃ ācāradhamme sati taṃ ālambitvā jīvantānaṃ etadeva seṭṭhanti ‘‘somaṃ bhuñjeyya pāyasa’’nti taṃ ārabbha kathāya uppannattā.</p>

<p rend="bodytext"><hi rend="bold">Sallakkheti</hi> ayaṃ brāhmaṇo. <hi rend="bold">Sesā</hi> paccayā <hi rend="bold">niddosā</hi> te ārabbha kathāya appavattitattā. <hi rend="bold">Kukkuccavūpasanta</hi>nti <pb ed="V" n="1.0227" /> aggiāhitapadassa viya saddasiddhi veditabbā. <hi rend="bold">Annena pānenā</hi>ti lakkhaṇavacanametaṃ yathā ‘‘kākehi sappi rakkhitabba’’nti. Tenāha <hi rend="bold">‘‘desanāmattameta’’</hi>nti. <hi rend="bold">Bahusassaphaladāyakaṃ sukhettaṃ viya paṭiyatta</hi>nti sammā kasanabījanaudakānayanāpanayanādinā susajjitaṃ khettaṃ viya sīlādiguṇavisesasampādanena paṭiyattaṃ puññakkhettaṃ etaṃ.</p>

<p rend="centre">Aggikasuttavaṇṇanā niṭṭhitā.</p>

<p rend="subhead">9. Sundarikasuttavaṇṇanā</p>

<p rend="bodytext" n="195"><hi rend="paranum">195</hi><hi rend="dot">.</hi> Ānetvā <pb ed="M" n="1.0260" /> hunitabbato <hi rend="bold">āhuti</hi>. Sappimadhupāyasādīhi aggiṃ juhoti etthāti <hi rend="bold">aggihuttaṃ,</hi> sādhiṭṭhānaṃ veditabbaṃ. Tenāha <hi rend="bold">‘‘agyāyatana’’</hi>ntiādi. <hi rend="bold">Suvisodhito cassā</hi>ti nihīnajātikānaṃ anena suṭṭhu visodhito ca bhaveyya. ‘‘Me’’ti padaṃ ānetvā sambandho.</p>

<p rend="bodytext"><hi rend="bold">Aphalaṃ karotī</hi>ti ito paṭṭhāya yāva <hi rend="bold">demī</hi>ti padaṃ. Tāva anantarasuttavaṇṇanāya āgatasadisamevāti peyyālavasena ṭhapesi, na sappisaṅkhāraṭṭhapanaṃ. <hi rend="bold">Himapātassa ca sītavātassa ca paṭibāhanattha</hi>nti akāraṇametanti taṃ anādiyitvā aññameva sukāraṇaṃ dassetuṃ <hi rend="bold">‘‘paṭibalovā’’</hi>tiādi vuttaṃ. <hi rend="bold">Sañjānitvā</hi>ti ‘‘nāyaṃ brāhmaṇo’’ti sañjānitvā.</p>

<p rend="bodytext"><hi rend="bold">Nīcakesanta</hi>nti rassakesantaṃ. Brāhmaṇānaṃ suddhiatthā sikhāti āha <hi rend="bold">‘‘pavattamattampi, sikhaṃ adisvā’’</hi>ti, ‘‘paramahaṃsaparikkhādinā’’ti keci.</p>

<p rend="bodytext"><hi rend="bold">Akāraṇaṃ dakkhiṇeyyabhāvassa jāti</hi> adakkhiṇeyyabhāvahetūnaṃ pāpadhammānaṃ apaṭikkhepabhāvato. <hi rend="bold">Eta</hi>nti sīlādibhedaṃ caraṇaṃ. <hi rend="bold">Dakkhiṇeyyabhāvassa kāraṇaṃ</hi> adakkhiṇeyyabhāvakārakapāpadhammānaṃ tadaṅgādivasena pajahanato. <hi rend="bold">Assā</hi>ti brāhmaṇassa. <hi rend="bold">Tamattha</hi>nti taṃ dakkhiṇeyyabhāvassa kāraṇatāsaṅkhātamatthaṃ upamāya vibhāvento. <hi rend="bold">Sālādikaṭṭhā jātovā</hi>ti sālādivisuddhakaṭṭhāva jāto. Sāpānadoṇiādiavisuddhakaṭṭhā jāto aggikiccaṃ na ca na karoti. <hi rend="bold">Eva</hi>nti yathā aggi yato kutoci jātopi aggikiccaṃ karotiyeva, evaṃ caṇḍālakulādīsu jātopi dakkhiṇeyyo na na hoti guṇasampadāvasena ariyānaṃ vaṃse pajātattāti āha <hi rend="bold">‘‘guṇasampattiyā jātimā’’</hi>ti. Dhitiyā guṇasampattiyā pamukhabhāvaṃ dassetuṃ <hi rend="bold">‘‘so hī’’</hi>tiādi vuttaṃ. Tattha <hi rend="bold">dhitiyā</hi>ti vīriyena. Tañhi anuppannānaṃ kusaladhammānaṃ uppādanaparibrūhanehi te dhāreti. <hi rend="bold">Hiriyā dose nisedheti,</hi> sammadeva pāpānaṃ jigucchane sati tesaṃ pavattiyā avasaro eva <pb ed="V" n="1.0228" /> natthi. <hi rend="bold">Monadhammena</hi> ñāṇasaṅkhātena ottappadhammena. <hi rend="bold">Kāraṇākāraṇajānanako</hi>ti tesaṃ tesaṃ <pb ed="M" n="1.0261" /> dhammānaṃ yathābhūtaṃ ṭhānaṃ, pāpadhammānaṃ vā vippakārasabhāvaṭṭhānaṃ jānanako.</p>

<p rend="bodytext"><hi rend="bold">Paramatthasaccena</hi> nibbānena ārammaṇapaccayabhūtena ariyamaggena <hi rend="bold">danto. Indriyadamenā</hi>ti tato eva ariyena indriyasaṃvarena upagato. Vidanti tehi saccānīti <hi rend="bold">vedā. Maggavedānaṃ anta</hi>nti ariyaphalaṃ. <hi rend="bold">Kilesānaṃ anta</hi>nti tesaṃ anuppādanirodhaṭṭhānaṃ. <hi rend="bold">Yañño</hi>ti aggaphalaṃ. <hi rend="bold">Niratthaka</hi>nti aphalaṃ tesaṃ anāgamanato, āgatānampi aggadakkhiṇeyyābhāvato. <hi rend="bold">Juhati</hi> deti.</p>

<p rend="bodytext"><hi rend="bold">Suyiṭṭha</hi>nti sudānaṃ aggadakkhiṇeyyalābhena. <hi rend="bold">Suhuta</hi>nti tasseva vevacanaṃ. Atha vā <hi rend="bold">suyiṭṭha</hi>nti suṭṭhu sammadeva yiṭṭhaṃ sāre upanītaṃ mama idaṃ deyyavatthu. <hi rend="bold">Suhuta</hi>nti etthāpi eseva nayo.</p>

<p rend="bodytext"><hi rend="bold">Upahaṭamatte</hi>ti brāhmaṇena ‘‘bhuñjatu bhava’’nti upanītamatte. <hi rend="bold">Nibbattitojamevā</hi>ti savatthukaṃ aggahetvā vatthuto vivecitaojameva. <hi rend="bold">Tena taṃ sukhumattaṃ gata</hi>nti taṃ habyasesaṃ sabbaso sukhumabhāvaṃ gatanti ojāya anoḷārikatāya purimākāreneva paññāyamānataṃ sandhāya vuttaṃ, na pana ojāya eva kevalāya gahaṇaṃ sandhāya. Sā hi avinibbhogavuttitāya visuṃ gaṇhituṃ na sakkā, tasmā devatāhipi savatthukā gayhati. <hi rend="bold">Manussānaṃ vatthū</hi>ti karajakāyamāha. Oḷārikavatthutāya devānaṃ viya gahaṇī na tikkhāti dibbojasammissatāya sammā pariṇāmaṃ na gacchati. Sukhumāpi samānā dibbojā tena pāyasena missitā oḷārikasammissatāya sukhumavatthukānaṃ devānaṃ sukhadā na hotīti imamatthaṃ dasseti <hi rend="bold">‘‘goyūse panā’’</hi>tiādinā. Paribhogavatthuno oḷārikatāya vā devānaṃ dukkaraṃ sammā pariṇāmetuṃ, dibbojāya garutarabhāvena manussānaṃ. Tenāha bhagavā <hi rend="bold">‘‘na khvāha’’</hi>ntiādi. Samāpatticittasamuṭṭhitā tejodhātu jhānānubhāvasantejitā tikkhatarā hotīti vuttaṃ <hi rend="bold">‘‘aṭṭha…pe… pariṇāmeyyā’’</hi>ti. Bhagavato pana suddheneva pariṇamatīti vuttaṃ <hi rend="bold">‘‘pākatikenevā’’</hi>ti, jhānānubhāvappattena jhānena vinā sabhāvasiddheneva.</p>

<p rend="bodytext">‘‘Appaharite’’ti ettha appa-saddo ‘‘appiccho’’tiādīsu viya abhāvatthoti āha <hi rend="bold">‘‘appahariteti aharite’’</hi>ti. <hi rend="bold">Pātisatepi</hi> pāyase. <hi rend="bold">Na āluḷatī</hi>ti na āvilaṃ hoti. <hi rend="bold">Anāgantāva gaccheyya</hi> ‘‘attanāpi <pb ed="M" n="1.0262" /> na paribhuñji, aññesaṃ na dāpesi, kevalaṃ pāyasaṃ nāsesī’’ti domanassappatto.</p>

<p rend="bodytext"><hi rend="bold">Dāru</hi><pb ed="V" n="1.0229" /><hi rend="bold">samādahāno</hi>ti dāruhariddi dārusmiṃ tassa dahanto. <hi rend="bold">Yadī</hi>tiādi dārujhāpanassa bahiddhabhāvasādhanaṃ asuddhahetūnaṃ paṭipakkhābhāvato tassa. <hi rend="bold">Khandhādīsu kusalā</hi>ti tesu sabhāvato samudayato atthaṅgamato assādato ādīnavato nissaraṇato jānanato chekā paṇḍitā. <hi rend="bold">Ñāṇajoti</hi>nti ñāṇamayaṃ jotiṃ. <hi rend="bold">Jālemī</hi>ti pajjalitaṃ karomi. <hi rend="bold">Niccaṃ pajjalitaggi</hi> sabbatthakameva vigatasammohandhakāratāya ekobhāsabhāvato. Sabbaso vikkhepābhāvato <hi rend="bold">niccasamāhitatto. Evaṃ vadatī</hi>ti caritaṃ brahmacariyaṃ gahetvā carāmīti evaṃ vattamānaṃ viya vadati āsannataṃ hadaye ṭhapetvā.</p>

<p rend="bodytext"><hi rend="bold">Khāribhāro</hi>ti khāribhārasadiso. Tenāha <hi rend="bold">‘‘yathā’’</hi>tiādi. <hi rend="bold">Khandhena vayhamāno</hi>ti kāje pakkhipitvā khandhena vayhamāno. <hi rend="bold">Pathaviyā saddhiṃ phuseti</hi> bhārassa garukabhāvena kājassa pariṇamanena. Mānena attano jātiādīni paggaṇhato aññassa tāni na sahatīti āha – <hi rend="bold">‘‘tattha tattha issaṃ uppādento’’</hi>ti, tattha tattha jātiādimānavatthusmiṃ garutaraggahaṇena saṃsīdeyyāti adhippāyo. <hi rend="bold">Kodho dhūmo</hi>ti yathāpi bhāsuro aggi dhūmena upakkiliṭṭho, evaṃ kodhena upakkiliṭṭho. <hi rend="bold">Ñāṇaggīti</hi> tassa kodho dhūmo. Musāvādova <hi rend="bold">mosavajjaṃ</hi>. Yathā ñāṇe sati musāvādo natthi, evaṃ musāvāde sati ñāṇampīti tena taṃ nirodhitaṃ viya hotīti āha – <hi rend="bold">‘‘musāvādena paṭicchannaṃ ñāṇa’’</hi>nti. Yathā sujāya vinā brāhmaṇānaṃ yāgo na ijjhati, evaṃ pahūtajivhāya vinā satthu dhammayāgo na ijjhatīti jivhā sujāpariyāyā vuttā. Joti ṭhiyati etthāti <hi rend="bold">jotiṭṭhānaṃ</hi> vedi, yaṃ aggikuṇḍaṃ. <hi rend="bold">Sattānaṃ hadayaṃ jotiṭṭhānaṃ</hi> ñāṇaggino tattha samujjalanato. <hi rend="bold">Attāti cittaṃ</hi> ‘‘āhito ahaṃ māno etthā’’ti katvā.</p>

<p rend="bodytext"><hi rend="bold">Dhammo rahado</hi>ti assaddhiyādiālasiyābhāvato kilesamalapakkhālanato paramagginibbutāvahanato ariyamaggadhammo anāvilo rahado. <hi rend="bold">Heṭṭhupariyavālukā</hi>ti viparivattitavālukā hutvā. <hi rend="bold">Āluḷā</hi>ti <pb ed="M" n="1.0263" /> ākulajātā. <hi rend="bold">Paṇḍitānaṃ pasattho</hi>ti paṇḍitānaṃ purato seṭṭho. Seṭṭhabhāvena santo pāsaṃso hutvā kilese bhindati samucchindatīti sabbhīti vuccati. Tenāha <hi rend="bold">‘‘uttamaṭṭhenā’’</hi>ti. Tathā cāha bhagavā <hi rend="bold">‘‘maggānaṭṭhaṅgiko seṭṭho’’</hi>ti (dha. pa. 273).</p>

<p rend="bodytext"><hi rend="bold">Vacīsacca</hi>nti iminā ‘‘caturaṅgasamannāgatā vācā suparisuddhā hotī’’ti sammāvācaṃ dasseti. Saccasaṃyamapadehi dassitā maggadhammā idha ‘‘dhammo’’ti adhippetāti āha – <hi rend="bold">‘‘dhammoti iminā…pe… dassetī’’</hi>ti. <hi rend="bold">Maggasaccaṃ gahitaṃ</hi> anantaragāthāya anekehi visesetvā vuttattā. <hi rend="bold">Atthato</hi>ti pubbaṅgamattādiatthato. Tāya hi sakiccaṃ karontiyā itare sabbepi tadanuvattikā <pb ed="V" n="1.0230" /> honti. <hi rend="bold">Taggatikattā</hi>ti sammādiṭṭhiyā upakārakabhāvena tāya samānagatikattā. Ārammaṇañhi vitakkenāhaṭaṃ paññā vicinituṃ sakkoti. Tathā hi so paññākkhandhena saṅgahaṃ gato. <hi rend="bold">Dhammo</hi>ti sabhāvato samādhi gahito, itare dve tadupakārattā. Tathā hi ‘‘evaṃdhammā te bhagavanto’’tiādīsu (dī. ni. 2.13; ma. ni. 3.197; saṃ. ni. 5.378) samādhi ‘‘dhammo’’ti vutto. <hi rend="bold">Paramatthasaccaṃ gahitaṃ</hi> sabbesaṃ seṭṭhabhāvato. Yathāha – ‘‘yāvatā, bhikkhave, dhammā saṅkhatā vā asaṅkhatā vā, virāgo tesaṃ aggamakkhāyatī’’ti (itivu. 90; a. ni. 4.34). <hi rend="bold">Atthato</hi>ti tato eva paramatthato, anantaraṃ vuccamānānaṃ vā maggadhammānaṃ ārammaṇabhāvato. <hi rend="bold">Pañcaṅgāni gahitāni</hi> tāsaṃ maggabhāvato. <hi rend="bold">Tīṇi</hi> aṅgāni. <hi rend="bold">Brahmacariyaṃ nāmāti</hi> etaṃ nibbānagāmi uttamaṭṭhena maggabrahmacariyaṃ nāma. <hi rend="bold">Majjhe sitā</hi>ti līnuddhaccādiantadvayavivajjanena majjhe majjhimapaṭipadābhāvanaṃ nissitā. Sassatucchedaggahaṇaṃ hettha padhānatāya nidassanamattaṃ. <hi rend="bold">Seṭṭhappattī</hi>ti seṭṭhabhāvappatti. <hi rend="bold">Ta-kāro padasandhikaro</hi>ti ‘‘sa ujubhūtesū’’ti vattabbe majjhe ta-kāro padasandhikaro, <hi rend="bold">‘‘sa dujjubhūtesū</hi>ti keci paṭhanti, tesaṃ da-kāro padasandhikaro. Sa-iti sundariko brāhmaṇo vuttoti katvā āha <hi rend="bold">‘‘sa tva’’</hi>nti, so tvanti attho. Dhammo sāriyo paridhānabhūtā alaṅkārā etassāti <hi rend="bold">dhammasārī</hi>. Atha vā dhammehi sāritavāti <hi rend="bold">dhammasārī,</hi> tehi sāretvā ṭhitavāti attho. Tenāha <hi rend="bold">‘‘kusaladhammehī’’</hi>tiādi.</p>

<p rend="centre">Sundarikasuttavaṇṇanā niṭṭhitā.</p>

<p rend="subhead">10. Bahudhītarasuttavaṇṇanā</p>

<p rend="bodytext" n="196"><hi rend="paranum">196</hi><hi rend="dot">.</hi><hi rend="bold">Samantato</hi>ti <pb ed="M" n="1.0264" /> dakkhiṇavāmānaṃ vasena samantato. <hi rend="bold">Ūrubaddhāsana</hi>nti ūrūnaṃ bandhanavasena nisajjanaṃ. Dvinnaṃ ūrūnaṃ aññamaññabandhanavasena ābhujitākāraṃ sandhāyāha <hi rend="bold">‘‘ābhujitvāti bandhitvā’’</hi>ti. Heṭṭhimakāyassa anujukaṃ ṭhapanaṃ nisajjāvacaneneva bodhitanti ‘‘ujuṃ kāya’’nti ettha kāya-saddo uparimakāyavisayoti āha <hi rend="bold">‘‘uparimaṃ sarīraṃ ujukaṃ ṭhapetvā’’</hi>ti. Taṃ pana ujukaṭṭhapanaṃ sarūpato payojanato ca dassetuṃ <hi rend="bold">‘‘aṭṭhārasā’’</hi>tiādi vuttaṃ. <hi rend="bold">Parimukha</hi>nti ettha <hi rend="bold">pari</hi>-saddo abhisaddena samānatthoti āha <hi rend="bold">‘‘kammaṭṭhānābhimukha’’</hi>nti, bahiddhā puthuttārammaṇato nivāretvā kammaṭṭhānaṃyeva purekkhatoti attho. <hi rend="bold">Pariggahaṭṭho</hi> ‘‘pariṇāyikā’’tiādīsu viya. <hi rend="bold">Mukhanti niyyānaṭṭho</hi> ‘‘suññatavimokkhamukha’’ntiādīsu viya. Paṭipakkhato niggamanaṭṭho hi niyyānaṭṭho, tasmā <hi rend="bold">pariggahitaniyyāna</hi>nti sabbathā gahitasammosaṃ pariccattasammosaṃ <hi rend="bold">satiṃ katvā</hi> paramaṃ satinepakkaṃ upaṭṭhapetvāti attho. <hi rend="bold">Chabbaṇṇā…pe… nisīdi</hi> brāhmaṇassa pasādasañjānanatthaṃ. <hi rend="bold">Aṭavimukhā caramānā</hi>ti gocaraṃ gaṇhantā.</p>

<p rend="bodytext"><hi rend="bold">Ajjasaṭṭhi</hi>nti <pb ed="V" n="1.0231" /> ajja channaṃ pūraṇī saṭṭhī divasavutti, ajja ādiṃ katvā cha divaseti attho. Accantasaṃyoge cetaṃ upayogavacanaṃ. <hi rend="bold">Ajja chadivasamattakā</hi>ti ajjato chaṭṭhadivasamattakā. <hi rend="bold">Lāmakā</hi>ti nihīnā nipphalā. Tenāha <hi rend="bold">‘‘tilakhāṇukā’’</hi>tiādi.</p>

<p rend="bodytext"><hi rend="bold">Ussāhenā</hi>ti uddhaṃ uddhaṃ pasārena abhibhavanena. Taṃ pana nesaṃ abhibhavanaṃ dassetuṃ <hi rend="bold">‘‘kaṇṇanaṅguṭṭhādīnī’’</hi>tiādimāha.</p>

<p rend="bodytext"><hi rend="bold">‘‘Uppāṭakapāṇakā’’</hi>ti tacaṃ uppāṭetvā viya khādakapāṇakā ūkāmaṅgulādayo.</p>

<p rend="bodytext"><hi rend="bold">Kaḷārapiṅgalā</hi>ti nikkhantapiṅgalakkhikā, <hi rend="bold">kaḷārapiṅgalā</hi>ti vā rattagattā ca piṅgalacakkhukā ca. <hi rend="bold">Tilakāhatā</hi>ti āhatatilakā, tilappamāṇehi bindūhi samantato santhatasarīrā.</p>

<p rend="bodytext"><hi rend="bold">Paṭigāthāhi brāhmaṇassa dhammadesanaṃ vaḍḍhesī</hi>ti pakatiyā tassa attanā kathetabbaṃ dhammadesanaṃ pabbajjāguṇakittanavasena sattahi vaḍḍhesi. <hi rend="bold">Pabbajitvā</hi>ti <pb ed="M" n="1.0265" /> iṇāyikānaṃ attano palibodhaṃ tathā tathā jānāpetvā pabbajitvā.</p>

<p rend="bodytext">Yathā ca tattha bhagavā paṭipajji, taṃ dassetuṃ <hi rend="bold">‘‘puna divase’’</hi>tiādi vuttaṃ.</p>

<p rend="bodytext"><hi rend="bold">Taṃ taṃ kulagharaṃ pesetvā</hi>ti taṃ taṃ tassa brāhmaṇassa dhītaraṃ tassa tassānucchavikassa brāhmaṇassa dento taṃ taṃ kulagharaṃ pesetvā brāhmaṇadhamme garukaraṇābhāvato.</p>

<p rend="gatha1">‘‘Naṭṭhe mate pabbajite, napuṃsakepi bhattari;</p>

<p rend="gathalast">Itthiyā patiseṭṭhāya, na añño pati icchiyo’’ti. –</p>

<p rend="unindented">Ayañhi brāhmaṇadhammo. <hi rend="bold">Ayyikaṭṭhāne</hi>ti mātāmahiṭṭhāne ṭhapesi satthu cittārādhanavasenāti.</p>

<p rend="centre">Bahudhītarasuttavaṇṇanā niṭṭhitā.</p>

<p rend="centre">Paṭhamavaggavaṇṇanā niṭṭhitā.</p>

<p rend="title">2. Upāsakavaggo</p>

<p rend="subhead">1. Kasibhāradvājasuttavaṇṇanā</p>

<p rend="bodytext" n="197"><hi rend="paranum">197</hi><hi rend="dot">.</hi><hi rend="bold">Dakkhiṇāgirismi</hi>nti <pb ed="V" n="1.0232" /> dakkhiṇāgirijanapade, tasmiṃ dakkhiṇāgirijanapade dakkhiṇāgirivihāre. <hi rend="bold">Khandhesu ṭhapetvā yuge yottehī</hi>ti yottarajjūhi yuttāni payojitāni icceva attho.</p>

<p rend="bodytext"><hi rend="bold">Paṭhamadivase</hi>ti vapanadivasesu paṭhamadivase āraddhadivase. Pañcaṅgānipi paripuṇṇāni, pageva itaraṅgānīti dassetuṃ <hi rend="bold">‘‘paripuṇṇapañcaṅgā’’</hi>icceva vuttaṃ. Haritālamanosilāañjanehi uratthanādīsu ṭhapitattā ābhāya ujjalagattā. <hi rend="bold">Avasesā</hi> balībaddā. Kilantagoṇaṃ mocetvā akilantassa yojanaṃ <hi rend="bold">kilantaparivattanaṃ</hi>.</p>

<p rend="bodytext"><hi rend="bold">Sīhakuṇḍalānī</hi>ti sīhamukhakuṇḍalāni. <hi rend="bold">Brahmaveṭhana</hi>nti brahmuno veṭhanasadisaṃ, assanakhaveṭhanasadisanti attho.</p>

<p rend="bodytext">Buddhānaṃ <pb ed="M" n="1.0266" /> kiccāni kālavasena vibhattāni <hi rend="bold">pañca kiccāni bhavanti. Purebhattakicca</hi>nti bhattato pubbe buddhena kātabbakiccaṃ. <hi rend="bold">Vītināmetvā</hi>ti phalasamāpattiyā kālaṃ vītināmetvā. <hi rend="bold">Kadāci ekoti</hi>ādi tesaṃ tesaṃ vineyyānaṃ vinayanānurūpapaṭipattidassanaṃ. <hi rend="bold">Pakatiyā</hi>ti pakatibuddhavesena. Buddhānaṃ hi rūpakāyassa asītianubyañjanapaṭimaṇḍita-bāttiṃsamahāpurisa- lakkhaṇa-kāyappabhā-byāmappabhā-ketumālāvicittatā buddhaveso. <hi rend="bold">Kadāci anekehi pāṭihāriyehi vattamānehī</hi>ti iminā pāramīnaṃ nissandabhūtāni pāṭihāriyāni rucivaseneva pakāsanakāni bhavanti, na sabbadāti dasseti. Evañca katvā <hi rend="bold">‘‘indakhīlassa anto ṭhapitamatte dakkhiṇapāde’’</hi>tiādivacanaṃ samatthitaṃ hoti. Bhagavato kāye pītarasmīnaṃ yebhuyyatāya <hi rend="bold">‘‘suvaṇṇarasasiñcanāni viyā’’</hi>ti vatvā kāyamhi nīlādirasmīhi tahaṃ tahaṃ pītamissitaṃ sandhāya <hi rend="bold">‘‘vicitrapaṭaparikkhittāni viya cā’’</hi>ti vuttaṃ. <hi rend="bold">Madhurenākārena saddaṃ karonti</hi> tuṭṭharavaravanato.</p>

<p rend="bodytext"><hi rend="bold">Tatthā</hi>ti <pb ed="V" n="1.0233" /> vihāre. <hi rend="bold">Gandhamaṇḍalamāḷe</hi>ti hatthena kataparibhaṇḍe samosaritagandhapupphadāme maṇḍalamāḷe.</p>

<p rend="bodytext"><hi rend="bold">Upaṭṭhāne</hi>ti pamukhe. <hi rend="bold">‘‘Ovadatī’’</hi>ti vatvā tatthovādaṃ sāmaññato dassetuṃ, <hi rend="bold">‘‘bhikkhave’’</hi>tiādi vuttaṃ. <hi rend="bold">Sampattī</hi>ti cakkhādiindriyapāripūri ceva hatthādisampadā ca. <hi rend="bold">Samassāsitakāyo</hi> kilamathavinodanena. ‘‘Tañca kho samāpajjanenā’’ti vadanti. <hi rend="bold">Dutiyabhāge</hi>ti iminā aparabhāgaṃ tayo bhāge katvā tattha purimabhāgaṃ seyyanisajjāvasena samāpattīhi vītināmetīti dasseti. <hi rend="bold">Loka</hi>nti rājagahādīsu yaṃ tadā upanissāya viharati, tattha aññattha vā bujjhanakaṃ vineyyasattalokaṃ buddhacakkhunā voloketi. <hi rend="bold">Kālayutta</hi>nti tesaṃ indriyaparipākakālānurūpaṃ. <hi rend="bold">Samayayutta</hi>nti tasseva vevacanaṃ. <hi rend="bold">Samayayutta</hi>nti vā tehi ājānitabbavisesapaṭilābhānurūpaṃ.</p>

<p rend="bodytext"><hi rend="bold">Paṭisallīno</hi>ti kālaparicchedaṃ katvā samāpattiṃ samāpanno. <hi rend="bold">Adhippāyaṃ sampādento</hi> taṃ avirādhento, ajjhāsayānurūpanti attho.</p>

<p rend="bodytext"><hi rend="bold">Sakala…pe… devatāyo</hi>ti ettha lokadhātusākalyaṃ daṭṭhabbaṃ, na devatāsākalyaṃ. Na hi mahāsamaye viya sabbadā majjhimayāme dasasahassacakkavāḷe <pb ed="M" n="1.0267" /> sabbattha sabbā devatā satthu samīpaṃ upagacchanti. <hi rend="bold">Kilāsubhāvo</hi> kilamatho.</p>

<p rend="bodytext"><hi rend="bold">Vihāracīvaraparivattanavasenā</hi>ti vihāre nivatthanivāsanaparivattanavasena. <hi rend="bold">Ādiyitvā</hi>ti pārupanavasena gahetvā. Tenāha <hi rend="bold">‘‘dhāretvā’’</hi>ti. <hi rend="bold">Bhikkhācāra</hi>nti bhikkhatthaṃ caritabbaṭṭhānaṃ.</p>

<p rend="bodytext"><hi rend="bold">Atirocamāna</hi>nti taṃ taṃ atikkamitvā samantato sabbadisāsu virocamānaṃ. <hi rend="bold">Sarīrappabha</hi>nti attano sarīrappabhaṃ. <hi rend="bold">Jaṅgamaṃ viya padumasara</hi>nti ratanamayakiñjakkhaṃ rajatamayakaṇṇikaṃ samantato samphullitakañcanapadumaṃ sañcārimasaraṃ viya. <hi rend="bold">Gaganatala</hi>nti abbhamahikādiupakkilesavigamena suvisuddhaākāsatalaṃ viya. Tampi hi tārāgaṇakiraṇajālasamujjalatāya samantato virocati. <hi rend="bold">Kanakasikhara</hi>nti kanakagirisikharaṃ. <hi rend="bold">Siriyā jalamāna</hi>nti sabbaso anavajjāya sabbākārena paripuṇṇakāyatāya anaññasādhāraṇāya rūpakāyasiriyā samujjalaṃ, yassā rucirabhāvo viddhe vigatavalāhake puṇṇamāsiyaṃ paripuṇṇakalamanomamaṇḍalaṃ candamaṇḍalaṃ atirocati, pabhassarabhāvo sahassaraṃsikiraṇatejojālasamujjalaṃ sūriyamaṇḍalaṃ abhibhavati, hemasamujjalabhāvo <pb ed="V" n="1.0234" /> tadubhaye abhibhuyya pavattamānaṃ ekakkhaṇe dasasahassilokadhātuvijjotanasamattha-mahābrahmuno pabhāsamudayaṃ abhivihacca bhāsati tapati virocati.</p>

<p rend="bodytext"><hi rend="bold">Samantapāsādike</hi>ti samantato pasādāvahe. Tañca kho sabbaso saritabbatāyāti āha <hi rend="bold">‘‘pasādanīye’’</hi>ti. <hi rend="bold">Uttamadamathasamathamanuppatte</hi>ti kāyavācāhi anuttaraṃ dantabhāvañceva anuttaraṃ cittavūpasamañca sampatte. <hi rend="bold">Appasādenā</hi>ti pasādābhāvena, pasādapaṭikkhepena vā assaddhiyena. <hi rend="bold">Ubhayathāpi no</hi>ti appasādo macchariyanti ubhayathāpi no eva, atha kho anattamanatāya upārambhādhippāyena apasādento, bhagavato mukhato kiñci desetukāmo vā evamāha. Tattha kāraṇaṃ dassento <hi rend="bold">‘‘bhagavato panā’’</hi>tiādimāha. <hi rend="bold">Atitta</hi>nti tittiṃ agacchantaṃ. <hi rend="bold">Kammabhaṅga</hi>nti kammahāniṃ.</p>

<p rend="bodytext"><hi rend="bold">Tikkhapañño esa brāhmaṇo,</hi> tathā hi na cirasseva arahattaṃ sacchikarissati. <hi rend="bold">Kathāpavattanatthampi evamāha</hi> – ‘‘evaṃ ahaṃ imassa kañci dhammaṃ sotuṃ <pb ed="M" n="1.0268" /> labhissāmī’’ti. <hi rend="bold">Veneyyavasenā</hi>ti attano kasanakāribhāvakittanamukhena vinetabbapuggalavasena.</p>

<p rend="bodytext"><hi rend="bold">Oḷārikānī</hi>ti pākatikāni. ‘‘Esa uttamadakkhiṇeyyo’’ti <hi rend="bold">sañjātabahumāno</hi>. Pāḷiyaṃ <hi rend="bold">‘‘yugaṃ vā naṅgalaṃ vā’’</hi>ti <hi rend="bold">vā</hi>-saddo avuttavikappattho. Tena bījādiṃ saṅgaṇhāti, tasmā bījaṃ vā īsaṃ vā pariggahayottāni vāti ayamattho dassito hoti. Tathā hi bhagavā brāhmaṇassa paṭivacanaṃ dento <hi rend="bold">‘‘saddhā bīja’’</hi>ntiādimāha. <hi rend="bold">Pubbadhammasabhāgatāyā</hi>ti paṭhamaṃ gahitadhammasabhāgatāya. Yaṃ panettha vattabbaṃ, taṃ aṭṭhakathāruḷhameva gahetabbañca saddato atthāpattito vā idha daṭṭhabbaṃ. <hi rend="bold">Buddhānaṃ ānubhāvo</hi> ayaṃ, yadidaṃ pasaṅgāgatadhammamukhena desanaṃ ārabhitvā veneyyavinayanaṃ.</p>

<p rend="bodytext"><hi rend="bold">Ananusandhikā</hi>ti pucchānusandhivasena ananusandhikā. <hi rend="bold">Eva</hi>nti idāni vuccamānākārena. <hi rend="bold">Etthā</hi>ti etissā desanāya. <hi rend="bold">So</hi>ti bhagavā. <hi rend="bold">Tassā</hi>ti brāhmaṇassa. <hi rend="bold">Anukampāyā</hi>ti asabbaññū hi satipi anukampāya pucchitamatte tiṭṭheyya, tathā jānantopi ananukampako, bhagavā pana ubhayadhammapāripūriyā ‘‘idaṃ apucchita’’nti aparihāpetvā katheti. <hi rend="bold">Samūla</hi>ntiādinā saṅkhepena vuttamatthaṃ vivaranto <hi rend="bold">‘‘tatthā’’</hi>tiādimāha. Tattha bījassa kasiyā mūlabhāvo nānantariyato tappamāṇavidhānato cāti āha <hi rend="bold">‘‘tasmiṃ…pe… kattabbato’’</hi>ti. Tena anvayato byatirekato ca <pb ed="V" n="1.0235" /> bījassa kasiyā mūlabhāvaṃ vibhāveti. <hi rend="bold">Kusalā</hi>ti iminā akusalā tato aññathāpi karonti, taṃ pana appamāṇanti dasseti.</p>

<p rend="bodytext"><hi rend="bold">Tassā</hi>ti brāhmaṇassa bījaṭṭhāniyassa dhammassa ca <hi rend="bold">upakārabhāvato. Dhammasambandhasamatthabhāvato</hi>ti tathā vuttadhammassa phalena sambandhituṃ yojetuṃ samatthabhāvato. <hi rend="bold">Tapo vuṭṭhī</hi>ti vuttavacanaṃ sandhāya vuttaṃ. Saṅkhepato vuttamatthaṃ pākaṭaṃ kātuṃ <hi rend="bold">‘‘ayaṃ hī’’</hi>tiādi vuttaṃ. Kassakassa upakārassa bījassa anantaraṃ vuṭṭhi vuccamānā aṭṭhāne vuttā nāma na hoti. Kasmā? Bījassa vappakāle anurūpāya vuṭṭhiyā icchitabbato, tasmā avasāne majjhe vā vuccamānāya dhammasambandhasamatthatā tassā vibhāvitā na siyā. <hi rend="bold">Attano avisaye</hi>ti jhānādiuttarimanussadhamme. <hi rend="bold">Pacchāpī</hi>ti kasisambhārakathanato pacchāpi. <hi rend="bold">Vattabbo</hi>ti ekantena vattabbo. <hi rend="bold">Tadanantaraṃyevā</hi>ti bījānantaraṃyeva. <hi rend="bold">Vuccamānā</hi> vuṭṭhi <hi rend="bold">samatthā hoti</hi><pb ed="M" n="1.0269" />, bījassa phalena sambandhane samatthāti dīpitā hoti anantaravacaneneva tassā āsannaupakārattadīpanato.</p>

<p rend="bodytext"><hi rend="bold">Sampasādalakkhaṇā</hi>ti pasīditabbe vatthusmiṃ sammadeva pasīdanalakkhaṇā. <hi rend="bold">Okappanalakkhaṇā</hi>ti saddheyyavatthuno evametanti pakkhandanalakkhaṇā. <hi rend="bold">Mūlabīja</hi>ntiādīsu mūlameva bījaṃ mūlabījaṃ. Esa nayo sesesupi bījagāmassa adhippetattā. Bhūtagāmo pana mūlaṃ bījaṃ etassāti mūlabījantiādinā veditabbo. <hi rend="bold">Bījabīja</hi>nti pañcamaṃ pana paccayantarasamavāye sadisaphaluppattiyā visesakāraṇabhāvato virūhanasamatthe sāraphale niruḷho bījasaddo tadatthasiddhiyā mūlādīsupi kesuci pavattatīti tato nivattanatthaṃ ekena bīja-saddena visesetvā vuttaṃ <hi rend="bold">‘‘bījabīja’’</hi>nti ‘‘dukkhadukkhaṃ rūparūpa’’nti ca yathā. Evampi iminā atthena imassapi nippariyāyova bījabhāvoti dassento āha <hi rend="bold">‘‘taṃ sabbampi…pe… gacchatī’’</hi>ti.</p>

<p rend="bodytext">Idāni kathañci vattabbe saddhāya opammatte bīje saddhāya bījabhāvaṃ vibhāvetuṃ <hi rend="bold">‘‘tattha yathā’’</hi>tiādi āraddhaṃ. Kāmaṃ saddhūpanisaṃ sīlaṃ, tathāpi samādhissa viya sabbesampi anavajjadhammānaṃ ādimūlabhāvato saddhāyapi patiṭṭhā hotīti āha <hi rend="bold">‘‘heṭṭhā sīlamūlena patiṭṭhātī’’</hi>ti. Yasmā sabbasseva puggalassa saddhāvasena samathavipassanārambho, tasmā sā <hi rend="bold">‘‘upari samathavipassanaṅkuraṃ uṭṭhāpetī’’</hi>ti vuttā. <hi rend="bold">Ta</hi>nti dhaññabījaṃ. <hi rend="bold">Pathavirasaṃ āporasa</hi>nti sasambhārapathavīāpesu labbhamānaṃ rasaṃ. <hi rend="bold">Gahetvā</hi>ti paccayaparamparāya gahetvā. <hi rend="bold">Dhaññaparipākagahaṇattha</hi>nti dhaññaparipākanibbattiatthaṃ. <hi rend="bold">Rasa</hi>nti saddhāsīlamūlahetusamathavipassanābhāvanārasaṃ ādiyitvā. <hi rend="bold">Ariyamagganāḷenā</hi>ti ariyamaggasotena <hi rend="bold">ariyaphaladhaññaparipākagahaṇattha</hi>nti ariyaphalameva <pb ed="V" n="1.0236" /> dhanāyitabbato dhaññaṃ tassa nibbattiatthaṃ. Dhaññanāḷaṃ nāma kaṇḍassa nissayabhūto pacchimadeso, <hi rend="bold">kaṇḍo</hi> tabbhantaro taṃnissayoyeva daṇḍo. <hi rend="bold">Pasavo</hi> nāma pupphaṃ. <hi rend="bold">Vuddhi</hi>nti avayavapāripūrivasena vuddhiṃ. <hi rend="bold">Virūḷhi</hi>nti mūlasantānadaḷhatāya viruḷhataṃ. <hi rend="bold">Vepulla</hi>nti pattanāḷādīhi vipulabhāvaṃ. <hi rend="bold">Khīraṃ janetvā</hi>ti taruṇasalāṭukabhāvappattiyā taṇḍulassa bījassa bījabhūtaṃ khīraṃ uppādetvā. <hi rend="bold">Esā</hi>ti saddhā. <hi rend="bold">Patiṭṭhahitvā</hi>ti kammapathākammapathasammādiṭṭhisahitena ādito pavattasīlamattena patiṭṭhahitvā. <hi rend="bold">Vuddhi</hi>ntiādīsu suparisuddhāhi sīlacittavisuddhīhi vuddhiṃ, diṭṭhikaṅkhāvitaraṇavisuddhīhi <hi rend="bold">virūḷhiṃ</hi>. Maggāmaggapaṭipadāñāṇadassanavisuddhīhi<hi rend="bold"> vepullaṃ</hi> patvā. <hi rend="bold">Ñāṇadassanavisuddhikhīra</hi>nti <pb ed="M" n="1.0270" /> sādurasasuvisuddhibhāvato ñāṇadassanavisuddhisaṅkhātaṃ khīraṃ janetvā. <hi rend="bold">Aneka…pe… phala</hi>nti anekapaṭisambhidā-anekābhiññāṇaparipuṇṇaṃ arahattaphalasīsaṃ nipphādeti.</p>

<p rend="bodytext"><hi rend="bold">Bījakiccakaraṇato</hi>ti bījakiccassa karaṇato. Yañhi taṃsadisassa visadisassa ca attano phalassa patiṭṭhāpanasambandhananipphādanasaṅkhātaṃ bījassa kiccaṃ, tassa karaṇato nibbattanato <hi rend="bold">‘‘evaṃ saddhā bījakicca’’</hi>nti vuttaṃ. Iminā anaññasādhāraṇaṃ saddhāya kusaladhammānaṃ bījabhāvaṃ dasseti. <hi rend="bold">Sā cā</hi>tiādinā tamevatthaṃ samattheti. Idāni tattha āgamaṃ dassento <hi rend="bold">‘‘saddhājāto’’</hi>tiādimāha. Tena yathā sappurisūpanissayassa saddhammassavanassa ca, evaṃ anavasesāya sammāpaṭipattiyā saddhā mūlakāraṇanti dasseti.</p>

<p rend="bodytext">Indriyasaṃvaro vīriyañca akusaladhamme, dukkarakārikā dhutaṅgañca akusaladhamme ceva kāyañca tapati vibādhatīti <hi rend="bold">tapo</hi>ti vuccati. <hi rend="bold">Indriyasaṃvaro adhippeto</hi> vīriyassa dhorayhabhāvena gayhamānattā, itaresaṃ vuṭṭhibhāvassa anuyuñjamānattā. Ādi-saddena kalalaṅgāravuṭṭhiādīnaṃ saṅgaho. <hi rend="bold">Samanuggahita</hi>nti upagataṃ. Viruhanāmilāyananipphattivacanehi dhaññabījasantānassa viya tesaṃ vuddhiyā saddhābījasantānassa tapovuṭṭhiyā ādimajjhapariyosānesu upakārataṃ dasseti.</p>

<p rend="bodytext"><hi rend="bold">Purimapadesupī</hi>ti <hi rend="bold">api</hi>-saddena parapadesupīti attho daṭṭhabbo ‘‘hirī me īsā, mano me yotta’’nti icchitattā, ‘‘sati me’’ti ettha me-saddo ānetvā yojetabbo. <hi rend="bold">Udakampi tāva dātabbaṃ hoti</hi> nadītaḷākādito ānetvā. <hi rend="bold">Vīriyabalībadde</hi> catubbidhe <hi rend="bold">yojetvā. Niccakālaṃ</hi> atthīti vacanaseso.</p>

<p rend="bodytext"><hi rend="bold">Saha vipassanāya maggapaññā adhippetā</hi> amatapphalāya kasiyā adhippetattā. <hi rend="bold">Vipassanā paññā</hi><pb ed="V" n="1.0237" /><hi rend="bold">cā</hi>ti duvidhāpi paññā upanissayā hoti visiṭṭhabhāvato. Tenāha <hi rend="bold">‘‘yathā hī’’</hi>tiādi. <hi rend="bold">Paññā</hi>ti pakārehi jānātīti paññā. Paññavataṃ paññā purato hoti yonisomanasikārassa visesapaccayabhāvato, sahajātādhipatīsu ca ukkaṭṭhabhāvato. <hi rend="bold">Sirī</hi>ti sobhaggaṃ. <hi rend="bold">Sataṃ dhammā</hi> saddhādayo, <hi rend="bold">anvāyikā</hi>ti anugāmino. <hi rend="bold">Īsābaddhā hotī</hi>ti hirisaṅkhātaīsāya baddhā hoti <pb ed="M" n="1.0271" />, paññāya kadāci appayogato manosīsena samādhi idha vuttoti āha <hi rend="bold">‘‘manosaṅkhātassa samādhiyottassā’’</hi>ti. <hi rend="bold">Samaṃ</hi> upanetvā bandhitvā baddharajjukattā <hi rend="bold">samādhiyottaṃ. Ekato gamana</hi>nti līnaccāraddhasaṅkhātaṃ ekapassato gamanaṃ vāreti. Majjhimāya vipassanāvīthiyā paṭipādanato kāyādīsu subhasukhaniccattabhāvavigamane paññāya visesapaccayā satīti vuttaṃ – <hi rend="bold">‘‘satiyuttā paññā’’</hi>ti tassā sativippayogāsabbhāvato. Santatighanādīnaṃ ayaṃ viseso – purimapacchimānaṃ dhammānaṃ nirantaratāya ekībhūtānaṃ viya pavatti <hi rend="bold">santatighanatā,</hi> ekasamūhavasena ekībhūtānamiva pavatti <hi rend="bold">samūhaghanatā,</hi> dubbiññeyyakiccabhedavasena ekībhūtānamiva pavatti. <hi rend="bold">Kiccaghanatā,</hi> ekārammaṇavasena ekībhūtānamiva pavatti <hi rend="bold">ārammaṇaghanatā</hi>. Sabbesaṃ, sabbāni vā kilesānaṃ mūlasantānakāni <hi rend="bold">sabba…pe… santānakāni</hi>. Anuppayogo hi attho. <hi rend="bold">Padāletī</hi>ti bhindati samucchindati. <hi rend="bold">Sā ca kho</hi> ‘‘padāletī’’ti vuttā <hi rend="bold">lokuttarāva</hi> paññā anusayappahānassa adhippetattā. Santatighanādibhedanā pana lokiyāpi hoti vipassanāvasena ghanavinibbhogassa nipphādanato. Tenāha <hi rend="bold">‘‘itarā pana lokikāpi siyā’’</hi>ti.</p>

<p rend="bodytext"><hi rend="bold">Hirīyatī</hi>ti lajjati, jigucchatīti attho. Tasmā <hi rend="bold">‘‘pāpakehi dhammehī’’</hi>ti nissakkavacanaṃ daṭṭhabbaṃ, hetumhi vā karaṇavacanaṃ. <hi rend="bold">Ottappampi gahitameva,</hi> na hi lajjanaṃ nibbhayaṃ pāpabhayaṃ vā alajjanaṃ atthīti. <hi rend="bold">Rukkhalaṭṭhī</hi>ti rukkhadaṇḍo. Tena padesena kasanato visesato naṅgalanti vuccatīti āha <hi rend="bold">‘‘īsā yuganaṅgalaṃ dhāretī’’</hi>ti. Kāmaṃ paññārahitā hirī atthi, hirirahitā pana paññā natthevāti āha <hi rend="bold">‘‘hiri…pe… abhāvato’’</hi>ti. Sandhiṭṭhāne kampanābhāvato <hi rend="bold">acalaṃ</hi>. Thirabhāvena <hi rend="bold">asithilaṃ</hi>. Hiripaṭibaddhapaññā paṭipakkhavasena ca asithilabhāvena ca <hi rend="bold">acalā asithilā</hi>ti āha <hi rend="bold">‘‘abbokiṇṇā ahirikenā’’</hi>ti. Nāḷiyā minamānapuriso viya ārammaṇaṃ munāti paricchedato jānātīti <hi rend="bold">mano. Manosīsenā</hi>ti manaso apadesena. <hi rend="bold">Taṃsampayutto</hi>ti iminā kuntasahacaraṇato puriso kunto viya manasahacaraṇasamādhi ‘‘mano’’ti vuttoti dasseti. <hi rend="bold">Sārathinā</hi>ti kassakena. So hi idha balībaddānaṃ sāraṇato pācanato ‘‘sārathī’’ti adhippeto. <hi rend="bold">Ekābandhana</hi>nti ekābaddhakaraṇaṃ. <hi rend="bold">Sakakicce</hi>ti sakakiccena yutte. Tena hi īsādīsu <pb ed="M" n="1.0272" /> yathārahaṃ bandhitvā ekābaddhesu katesu naṅgalesu kiccaṃ ijjhati, no aññathāti taṃ <hi rend="bold">‘‘sakakicce paṭipādetī’’</hi>ti vuttaṃ. <hi rend="bold">Avikkhepasabhāvenā</hi>ti attano avikkhepasabhāvena <pb ed="V" n="1.0238" />. <hi rend="bold">Bandhitvā</hi>ti sahajātādipaccayabhāvena attanā sambandhitvā. <hi rend="bold">Sakakicce</hi>ti hirīādīhi yathāsakaṃ kattabbe kicce.</p>

<p rend="bodytext"><hi rend="bold">Cirakatādimattha</hi>nti cirabhāsitampi atthaṃ. <hi rend="bold">Sarati</hi> anussarati kāyādiṃ asubhādito nijjhāyati. <hi rend="bold">Phāletī</hi>ti padāleti. Pājenti gamentīti taṃ <hi rend="bold">pājanaṃ</hi>. <hi rend="bold">Idha</hi> imasmiṃ sutte <hi rend="bold">‘‘pācana’’nti vuttaṃ</hi> ja-kārassa ca-kāraṃ katvā. <hi rend="bold">Phālapācana</hi>nti imamatthaṃ dassetuṃ <hi rend="bold">‘‘yathā hi brāhmaṇa…pe… satī’’</hi>ti vuttaṃ. Idāni tamatthaṃ vitthārato dassento <hi rend="bold">‘‘tattha yathā’’</hi>tiādimāha. <hi rend="bold">Naṅgalaṃ anurakkhati</hi> bhijjanaphālanato. <hi rend="bold">Purato cassa gacchatī</hi>ti assa naṅgalassa kassane bhūmiyā vilikhane purato gacchati pubbaṅgamā hoti. <hi rend="bold">Gatiyo</hi>ti pavattiyo. <hi rend="bold">Samanvesamānā</hi>ti saraṇavasena gavesamānā. <hi rend="bold">Ārammaṇe vā</hi> kāyādike <hi rend="bold">upaṭṭhāpayamānā</hi> asubhādivasena <hi rend="bold">paññānaṅgalaṃ rakkhati</hi>. Sabhāvāsabhāvūpagame phālo viya naṅgalassa <hi rend="bold">‘‘ārakkhā’’ti vuttā</hi> ‘‘sabbānatthato sati rakkhatī’’ti katvā. Tathā hesā ārakkhapaccupaṭṭhānā. Cirakatacirabhāsitānaṃ asammussanavasena sati paññānaṅgalassa purato hotīti vatvā tassa puratobhāvaṃ dassetuṃ <hi rend="bold">‘‘sati…pe… no pamuṭṭhe’’</hi>ti āha. <hi rend="bold">Satiparicite</hi>ti satiyā paṭṭhāpite. ‘‘Upaṭṭhāpite’’tipi pāṭho, ayamevattho. <hi rend="bold">Saṃsīdituṃ na detī</hi>ti sakiccakiriyāya saṃsīdanaṃ kātuṃ na deti. Kosajjasaṅkhātaṃ saṃsīdanaṃ <hi rend="bold">kosajjasaṃsīdanaṃ</hi>.</p>

<p rend="bodytext"><hi rend="bold">Pātimokkhasaṃvarasīlaṃ vuttaṃ</hi> kāyikavācasikasaṃyamassa kathitattā. <hi rend="bold">Āhāre udare yato</hi>ti paribhuñjitabbaāhāre saṃyatabhāvadassanena paribhuñjitabbatāya catūsupi paccayesu saṃyatabhāvo dīpitoti āha <hi rend="bold">‘‘āhāramukhenā’’</hi>tiādi. Saṃyatabhāvo cettha paccayahetu anesanābhāvoti vuttaṃ <hi rend="bold">‘‘nirupakkilesoti attho’’</hi>ti. Bhojanasaddo āhāraparibhoge niruḷhoti katvā vuttaṃ <hi rend="bold">‘‘bhojane mattaññutāmukhenā’’</hi>ti. Paribhuñjanaṭṭhena pana bhojanasaddamukhenāti vutte adhippetattho labbhateva. <hi rend="bold">Tenā</hi>ti kāyaguttātiādivacanena. <hi rend="bold">Na vilumpantī</hi>ti <hi rend="bold">‘‘dīpetī’’</hi>ti padaṃ ānetvā sambandho.</p>

<p rend="bodytext"><hi rend="bold">Dvīhākārehī</hi>ti <pb ed="M" n="1.0273" /> adiṭṭhādīnaṃ adiṭṭhādivasena diṭṭhādīnañca diṭṭhādivasenāti evaṃ dvippakārehi. <hi rend="bold">Avisaṃvādanaṃ</hi> avitathakathanaṃ. <hi rend="bold">Chedanaṃ</hi> mūlappadese nikantanaṃ. <hi rend="bold">Lunanaṃ</hi> yattha katthaci chedanaṃ. <hi rend="bold">Uppāṭanaṃ</hi> ummūlanaṃ. <hi rend="bold">Asitenā</hi>ti dattena, lāyitenāti attho. <hi rend="bold">Visaṃvādana</hi>saṅkhātānaṃ <hi rend="bold">tiṇānaṃ,</hi> aṭṭhannaṃ anariyavohārānanti attho. <hi rend="bold">Yathābhūtañāṇa</hi>nti nāma rūpaparicchedakañāṇaṃ. <hi rend="bold">Saccanti veditabbaṃ</hi> aviparītavuttikattā <hi rend="bold">‘‘chedakaṃ’’</hi> chindanakaṃ. <hi rend="bold">Niddāna</hi>nti niddāyakaṃ. Idameva saccaṃ <pb ed="V" n="1.0239" /> moghamaññanti diṭṭhi <hi rend="bold">‘‘diṭṭhisacca’’</hi>nti vuccati. <hi rend="bold">Dvīsu vikappesū</hi>ti bhāvakattusādhanavasena dvīsu vikappesu. ‘‘Niddāna’’nti upayogavaseneva attho.</p>

<p rend="bodytext"><hi rend="bold">Sīlameva ‘‘soracca’’nti vuttaṃ</hi> ‘‘pāṇātipātādīhi suṭṭhu oratassa kamma’’nti katvā. Saṅkhāradukkhādīnaṃ abhāvato sundarabhāvato sundare nibbāne ārammaṇakaraṇavasena ratattā surato, arahā. Tassa bhāvo <hi rend="bold">soraccaṃ,</hi> arahattaṃ. <hi rend="bold">Appamocanameva</hi> accantāya pamocanaṃ na hoti.</p>

<p rend="bodytext">Yadaggena vipassanāya paññāya taṃsahagatavīriyassa ca naṅgaladhorayhatā, tathāpavattakusalabhāvanāya ca kasibhāvo ca, tadaggena tato puretaraṃ pavattapaññāvīriyapāramīnaṃ naṅgaladhorayhatā, tathāpavattakusalabhāvanāya ca kasibhāvo veditabboti dassento <hi rend="bold">‘‘yathā hī’’</hi>tiādimāha. Dhuraṃ vahatīti <hi rend="bold">dhorayhaṃ. Yathāvuttaṃ ghana</hi>nti asmimānādibhedaṃ ghanaṃ. Vahitabbā ādibhūtā dhurā etesaṃ atthīti dhurā, purimadhuravāhakā. Taṃmūlakā aparaṃ dhuraṃ vahantā dhorayhā. <hi rend="bold">Dhurā ca dhorayhā ca dhuradhorayhaṃ</hi> ekattavasena. <hi rend="bold">Vahanta</hi>nti kasanena pavattantaṃ.</p>

<p rend="bodytext">Kāmayogādīhi <hi rend="bold">yogehi khemattā</hi> anupaddavattā. <hi rend="bold">Taṃ</hi> nibbānaṃ <hi rend="bold">adhikicca</hi> uddissa. <hi rend="bold">Vāhīyati</hi> vipassanāya sahagataṃ. <hi rend="bold">Abhimukhaṃ vāhīyati</hi> maggapariyāpannaṃ. <hi rend="bold">Khettakoṭi</hi>nti khettamariyādaṃ. <hi rend="bold">Diṭṭhekaṭṭhe</hi>ti diṭṭhiyā sahajātekaṭṭhe pahānekaṭṭhe ca. <hi rend="bold">Oḷārike</hi>ti uparimaggavajjhe upādāya vuttaṃ, aññathā dassanapahātabbāpi dutiyamaggavajjhehi oḷārikāti. <hi rend="bold">Aṇusahagate</hi>ti aṇubhūte. Idaṃ heṭṭhimamaggavajjhe upādāya vuttaṃ. <hi rend="bold">Sabbakilese</hi> avasiṭṭhasabbakilese <hi rend="bold">pajahantaṃ anivattantaṃ gacchati</hi> puna pahātabbatāya abhāvato. <hi rend="bold">Anivattanta</hi>nti na nivattantaṃ, yathā nivattanaṃ na <pb ed="M" n="1.0274" /> hoti, evaṃ gacchatīti attho. Tenāha <hi rend="bold">‘‘nivattanarahita’’</hi>ntiādi. <hi rend="bold">Etaṃ pana</hi> tava dhuradhorayhaṃ.</p>

<p rend="bodytext"><hi rend="bold">Evamesā kasī</hi>ti yathāvuttassa paccāmasanaṃ. Tenāha <hi rend="bold">‘‘nigamanaṃ karonto’’</hi>ti. Vuttasseva hi atthassa puna vacanaṃ. <hi rend="bold">Paññānaṅgalena satiphālaṃ ākoṭetvā</hi>ti paññāsaṅkhātena naṅgalena saddhiṃ satiphālassa ekābaddhabhāvakaraṇena ākoṭetvā. <hi rend="bold">Kaṭṭhā</hi>ti ettha ‘‘kasī’’ti padaṃ ānetvā sambandhitabbaṃ ‘‘kaṭṭhā kasī’’ti. <hi rend="bold">Kammapariyosāna</hi>nti yathāvuttakasikammassa pariyosānabhūtaṃ. Yadipi pubbe ‘‘paññā me yuganaṅgala’’ntiādinā attuddesikavasenāyaṃ amatapphalā kasi dassitā, mahākāruṇikassa pana bhagavato desanā sabbassapi sattanikāyassa sādhāraṇā evāti dassento <hi rend="bold">‘‘sā kho panesā’’</hi>tiādimāha.</p>

<p rend="bodytext"><hi rend="bold">Divaseyevā</hi>ti <pb ed="V" n="1.0240" /> taṃdivase eva. <hi rend="bold">Ādimāhā</hi>ti ettha <hi rend="bold">ādi</hi>-saddena kathāpariyosāne pāṭhapadeso gahitoti tadaññaṃ ‘‘evaṃ vutte’’tiādipāṭhaṃ sandhāya <hi rend="bold">‘‘tato parañcā’’</hi>ti āha.</p>

<p rend="centre">Kasibhāradvājasuttavaṇṇanā niṭṭhitā.</p>

<p rend="subhead">2. Udayasuttavaṇṇanā</p>

<p rend="bodytext" n="198"><hi rend="paranum">198</hi><hi rend="dot">.</hi><hi rend="bold">Etaṃ vutta</hi>nti ‘‘odanena pūresī’’ti etaṃ vacanaṃ vuttaṃ. <hi rend="bold">‘‘Gahetuṃ samattho nāma nāhosī</hi>ti bhagavato adhiṭṭhānabalenā’’ti vadanti. <hi rend="bold">Taṃ</hi> brāhmaṇaṃ vinetukāmatāya kira bhagavā tathā akāsi.</p>

<p rend="bodytext"><hi rend="bold">Upārambhabhayenā</hi>ti parūpavādabhayena. <hi rend="bold">Avatvāva nivatto</hi> ‘‘abbhāgatopi pāsaṇḍo vācāmattenapi na pūjetabbo’’ti brāhmaṇadhamme vuttattā. <hi rend="bold">Pakkanto</hi>ti brāhmaṇassa dhammaṃ avatvā pakkanto brāhmaṇassa na tāva ñāṇaṃ paripakkanti. <hi rend="bold">Etaṃ vacanaṃ…pe… magamāsi</hi> ‘‘punappunañceva vapanti bīja’’ntiādinā <pb ed="M" n="1.0275" /> dhammaṃ kathetuṃ avassaṃ ākaṅkhanto. Pakārato kassatīti <hi rend="bold">pakaṭṭhako,</hi> rasataṇhāya pakaṭṭhoti attho. Tenāha <hi rend="bold">‘‘rasagiddho’’</hi>ti.</p>

<p rend="bodytext">‘‘Punappunañceva vapanti bīja’’nti imaṃ desanaṃ ārabhīti sambandho. <hi rend="bold">Bīja</hi>nti ca iti-saddo nidassanattho vā. Tena avayavena samudāyaṃ nidasseti. <hi rend="bold">Osakkasī</hi>ti saṅkocasi. <hi rend="bold">Vutta</hi>nti vapanaṃ kataṃ. Tasmā vuttaṃ <hi rend="bold">‘‘alamettāvatā’’</hi>ti. <hi rend="bold">‘‘Vassitvā’’</hi>ti vuṭṭhiṃ pavattetvā.</p>

<p rend="bodytext"><hi rend="bold">Desanā…pe… dasseti</hi> brāhmaṇena vuttaṃ ayuttavacanaṃ parivaṭṭentopi divase divase bhikkhācariyā nāma bhikkhūnaṃ kāyagatā vuttīti. Khīraṃ hatthena nayantīti vā <hi rend="bold">khīranikā. Kilamatī</hi>ti taṃtaṃkiccakaraṇavasena khijjati. <hi rend="bold">Phandatī</hi>ti anatthasamāyogavasena vipphandati. <hi rend="bold">Apunabbhavāyā</hi>ti āyatiṃ anuppattiyā. <hi rend="bold">Maggo nāmā</hi>ti upāyo nāma nibbānaṃ, tasmiṃ laddhe punabbhavābhāvato. ‘‘Punappuna’’nti vacanaṃ upādāya bījavapanādayo punappunadhammā nāma jātāti āha <hi rend="bold">‘‘soḷasa punappunadhamme desentenā’’</hi>ti.</p>

<p rend="centre">Udayasuttavaṇṇanā niṭṭhitā.</p>

<p rend="subhead">3. Devahitasuttavaṇṇanā</p>

<p rend="bodytext" n="199"><hi rend="paranum">199</hi><hi rend="dot">.</hi><hi rend="bold">Udaravātehī</hi>ti <pb ed="V" n="1.0241" /> vātakatavijjhanatodanādivasena aparāparaṃ vattamānehi udaravātehi, tassa vā vikārehi. Nibaddhupaṭṭhākakāle pana dhammabhaṇḍāgārikova. <hi rend="bold">Arañña</hi>nti bhagavato bhikkhūnañca vasanaṭṭhānabhūtaṃ tapovanaṃ. Taṃ <hi rend="bold">niddhūmaṃ hoti</hi> udakatāpanassapi akaraṇato. <hi rend="bold">Tasmā</hi>ti yasmā tassa uṇhodakavikkiṇanacariyāya jīvikākappanaṃ hoti, tasmā.</p>

<p rend="bodytext"><hi rend="bold">Vattametaṃ</hi> tassa patikāratthaṃ parikathādīnampi kātuṃ labbhanato. Idāni tattha kāraṇampi savisayaṃ dassetuṃ <hi rend="bold">‘‘vaṇṇaṃ hī’’</hi>tiādi vuttaṃ. Bhagavā hi āyasmato upavāṇassa devahitabrāhmaṇassa taṃ sambhāvitaṃ bhavissati <pb ed="M" n="1.0276" /> tikicchāpaṭiyattaṃ, tāya ca attano rogassa vūpasamanaṃ, tappasaṅgena ca devahitabrāhmaṇo mama santikaṃ āgantvā dhammassavanena saraṇesu sīlesu ca patiṭṭhahissatīti sabbamidaṃ ñatvā evaṃ <hi rend="bold">‘‘iṅgha me tvaṃ, upavāṇa, uṇhodakaṃ jānāhī’’</hi>ti avoca. <hi rend="bold">Āgamanīyappaṭipadaṃ</hi> pubbabhāgappaṭipadaṃ pubbabhāgappaṭipattiṃ <hi rend="bold">kathetuṃ vaṭṭati</hi> anuttarimanussadhammattā. <hi rend="bold">Sadevakena lokenā</hi>ti anavasesato lokassa gahaṇaṃ. Phalavisesākaṅkhāya pūjetabbāti pūjanīyā, te eva idha <hi rend="bold">‘‘pūjaneyyā’’</hi>ti vuttā. Tathā ādarena pūjetabbatāya sakkāriyā, ā-kārassa rassattaṃ, ri-saddassa ca re-ādesaṃ katvā <hi rend="bold">‘‘sakkareyyā’’</hi>ti vuttaṃ. ‘‘Apacayeyyā’’ti vattabbe ya-kāralopaṃ katvā <hi rend="bold">‘‘apaceyyā’’</hi>ti vuttaṃ. <hi rend="bold">Tesa</hi>nti sadevakena pūjaneyyādīnaṃ. <hi rend="bold">Haritu</hi>nti netuṃ.</p>

<p rend="bodytext"><hi rend="bold">Ettakenapī</hi>ti upasaṅkamanādinā ettakena appamattakenapi katavattena <hi rend="bold">ayaṃ kitti…pe… somanassajāto</hi>.</p>

<p rend="bodytext"><hi rend="bold">Yajamānassā</hi>ti deyyadhammaṃ dentassa. Dakkhiṇāya ijjhanaṃ nāma vipulaphalabhāvoti āha <hi rend="bold">‘‘mahapphalo hotī’’</hi>ti. <hi rend="bold">Vidita</hi>nti paṭividdhapaccakkhakataṃ. <hi rend="bold">Ājānātī</hi>ti vutthabhavādiṃ pariyādāya jānāti paṭivijjhati. <hi rend="bold">Jānitvā</hi>ti cattāri saccāni maggapaṭipāṭiyā paṭivijjhitvā. Aggappattatāya <hi rend="bold">katakiccataṃ patto</hi>. Brāhmaṇena attanā kato kāro ca bhagavato eva paccupaṭṭhātīti taṃ dassento <hi rend="bold">‘‘iminā khīṇāsave yajanākārena yajantassā’’</hi>ti vuttaṃ.</p>

<p rend="centre">Devahitasuttavaṇṇanā niṭṭhitā.</p>

<p rend="subhead">4. Mahāsālasuttavaṇṇanā</p>

<p rend="bodytext" n="200"><hi rend="paranum">200</hi><hi rend="dot">.</hi> Yasmā <pb ed="V" n="1.0242" /> tassa brāhmaṇassa anissayassa jiṇṇabhāvena visesato kāyo lūkho jāto, jiṇṇapilotikakhaṇḍehi saṅghaṭitaṃ pāvuraṇaṃ, tasmā <hi rend="bold">‘‘lūkhapāvuraṇo’’</hi>ti padassa <hi rend="bold">‘‘jiṇṇapāvuraṇo’’</hi>ti attho vutto. <hi rend="bold">Pāṭiyekka</hi>nti puttesu ekameko ekamekāya vācāya visuṃ visuṃ.</p>

<p rend="bodytext">Sampucchanaṃ <pb ed="M" n="1.0277" /> nāma idha sammantananti āha <hi rend="bold">‘‘saddhiṃ mantayitvā’’</hi>ti. <hi rend="bold">Nandissa</hi>nti abhinandiṃ. Atītatthe hi idaṃ anāgatavacanaṃ. Tenāha <hi rend="bold">‘‘nandijāto…pe… ahosi’’</hi>nti. <hi rend="bold">Bhussantā</hi>ti nibbhussanavasena ravantā.</p>

<p rend="bodytext"><hi rend="bold">Vayogata</hi>nti pacchimavayaṃ upagataṃ. So pana yasmā purime dve vaye atikkamavasena gato. Pacchimaṃ ekadesato atikkamanavasena, tasmā vuttaṃ – <hi rend="bold">‘‘tayo vaye gataṃ atikkantaṃ pacchimavaye ṭhita’’</hi>nti.</p>

<p rend="bodytext"><hi rend="bold">Nipparibhogo</hi>ti jiṇṇabhāvena javaparakkamahāniyā aparibhogo na bhuñjitabbo. <hi rend="bold">Khādanā apanīyatī</hi>ti yavasaṃ adadantā tato nīharanti nāma. <hi rend="bold">Thero</hi>ti vuḍḍho.</p>

<p rend="bodytext"><hi rend="bold">Anassavā</hi>ti na vacanakarā. <hi rend="bold">Appatissā</hi>ti patissayarahitā. <hi rend="bold">Avasavattino</hi>ti na mayhaṃ vasena vattanakā. <hi rend="bold">Sundarataro</hi>ti upatthambhakāribhāvena sundarataro.</p>

<p rend="bodytext"><hi rend="bold">Purato</hi>ti upatthambhakabhāvena purato katvā. <hi rend="bold">Udake patiṭṭhaṃ labhati</hi> tattha patiṭṭhato thirapatiṭṭhabhāvato. Addhapatiṭṭho hi daṇḍo daṇḍadharapurisassa patiṭṭhaṃ labhāpeti.</p>

<p rend="bodytext"><hi rend="bold">Brāhmaṇiyo</hi>ti attano brāhmaṇiyo. <hi rend="bold">Pāṭiyekka</hi>nti ‘‘asukassa gehe asukassa gehe’’ti evaṃ uddesikaṃ katvā visuṃ visuṃ. <hi rend="bold">Mā niyyādehi, amhākaṃ ruccanaṭṭhānamevā</hi>ti tava puttānaṃ gehesu yaṃ amhākaṃ ruccanaṭṭhānaṃ. Tatthameva gamissāmāti sabbesampi etesaṃ anuggahaṃ kātukāmo bhagavā evamāha.</p>

<p rend="bodytext"><hi rend="bold">Tato paṭṭhāyā</hi>ti sotāpattiphalapaṭilābhato paṭṭhāya. Yadatthaṃ mayaṃ imassa brāhmaṇassa mahāsampattidānādinā <pb ed="V" n="1.0243" /> anuggaho kato, so cassa puttaparijanassapi attho siddhoti satthā na sabbakālaṃ tassa brāhmaṇassa puttānaṃ gehaṃ agamāsi, te eva pana kālena kālaṃ satthu santikaṃ gantvā yathāvibhavaṃ sakkārasammānaṃ akaṃsūti adhippāyo.</p>

<p rend="centre">Mahāsālasuttavaṇṇanā niṭṭhitā.</p>

<p rend="subhead">5. Mānatthaddhasuttavaṇṇanā</p>

<p rend="bodytext" n="201"><hi rend="paranum">201</hi><hi rend="dot">.</hi><hi rend="bold">Mānena</hi><pb ed="M" n="1.0278" /><hi rend="bold">thaddho</hi>ti ‘‘ayaṃ kho’’tiādinā paggahitena mānena thaddho bajjhitacitto thaddhaayosalāko viya kassacipi anonato. <hi rend="bold">Na kiñci jānāti</hi> loke paṭisanthāramattassapi ajānanato.</p>

<p rend="bodytext"><hi rend="bold">Abbhutavittajātā</hi>ti sañjātaabbhutavittā. Vittaṃ vittīti ca tuṭṭhipariyāyā. <hi rend="bold">Abhūtapubbāyā</hi>ti yā tassā parisāya vitti tadā bhūtā, sā ito pubbe abhūtā. Tenāha <hi rend="bold">‘‘abhūta…pe… samannāgatā’’</hi>ti. <hi rend="bold">Assa puggalassā</hi>ti anena puggalena. <hi rend="bold">Apacitā</hi>ti paramanipaccena pūjanīyasāmaññato tattha attano pakkhipanaṃ idha desanākosallaṃ.</p>

<p rend="centre">Mānatthaddhasuttavaṇṇanā niṭṭhitā.</p>

<p rend="subhead">6. Paccanīkasuttavaṇṇanā</p>

<p rend="bodytext" n="202"><hi rend="paranum">202</hi><hi rend="dot">.</hi><hi rend="bold">‘‘Sabbaṃ seta’’</hi>nti kenaci <hi rend="bold">vutte</hi> tassa <hi rend="bold">paccanīkaṃ karontasseva assa</hi> brāhmaṇassa. <hi rend="bold">Vinetvā</hi>ti vināsetvā. <hi rend="bold">Suṇātīti atthoti</hi> ‘‘suṇātī’’ti kiriyāpadaṃ āharitvā gāthāya attho veditabbo ‘‘jaññā subhāsita’’nti vuttattā. Na hi asutvā desitaṃ jānituṃ sakkonti.</p>

<p rend="bodytext">Paccanīkasuttavaṇṇanā niṭṭhitā.</p>

<p rend="subhead">7. Vanakammikasuttavaṇṇanā</p>

<p rend="bodytext" n="203"><hi rend="paranum">203</hi><hi rend="dot">.</hi> Vanakamme niyutto, kiriyamānena vanakammaṃ etassa atthīti <hi rend="bold">vanakammiko</hi>. <hi rend="bold">Imasmiṃ vanasaṇḍe</hi>ti imasmiṃ evaṃmahante vanasaṇḍe. Na me vanasmiṃ karaṇīyamatthi yathā, ‘‘brāhmaṇa, tuyha’’nti adhippāyo. Itaraṃ pana yaṃ mahākilesavanaṃ, taṃ maggañāṇapharasunā samādhimayasilāyaṃ <pb ed="V" n="1.0244" /> sunisitena sabbaso <pb ed="M" n="1.0279" /> ucchinnamūlaṃ, tato eva <hi rend="bold">nibbanatho</hi> nikkilesagahano. Vivekābhiratiyā ekako abhirato paṭipakkhavigamena. Tenāha <hi rend="bold">‘‘aratiṃ…pe… jahitvā’’</hi>ti.</p>

<p rend="centre">Vanakammikasuttavaṇṇanā niṭṭhitā.</p>

<p rend="subhead">8. Kaṭṭhahārasuttavaṇṇanā</p>

<p rend="bodytext" n="204"><hi rend="paranum">204</hi><hi rend="dot">.</hi><hi rend="bold">Dhammantevāsikā</hi>ti kiñcipi dhanaṃ adatvā kevalaṃ antevāsikā. Tenāha <hi rend="bold">‘‘veyyāvaccaṃ katvā sippuggaṇhanakā’’</hi>ti. <hi rend="bold">Gambhīrasabhāve</hi>ti samantato dūrato gahanasacchannavipulatararukkhagacchalatāya ca, tadā himapiṇḍasinnabhāvena mayūrayānehi patiṭṭhātuṃ asakkuṇeyyatāya ca gambhīrabhāve.</p>

<p rend="bodytext"><hi rend="bold">Bahubherave</hi>ti bahubhayānake. <hi rend="bold">Aniñjamānenā</hi>ti itthambhūtatthe karaṇavacanaṃ. <hi rend="bold">Atisundaraṃ vatā</hi>ti evaṃ sante nāma araññe evaṃ niccalakāyo nisinno jhāyanto ativiya sundarañca jhānaṃ jhāyasīti vadati.</p>

<p rend="bodytext"><hi rend="bold">Accherarūpa</hi>nti acchariyabhāvaṃ. <hi rend="bold">Seṭṭhappattiyā</hi>ti seṭṭhabhāvappattiyā.</p>

<p rend="bodytext">‘‘Lokādhipatisahabyataṃ ākaṅkhamāno’’ti iminā brāhmaṇo lokādhipatisahayogaṃ pucchati, ‘‘kasmā bhava’’ntiādinā pana tadaññavisesākaṅkhaṃ pucchatīti āha <hi rend="bold">‘‘aparenapi ākārena pucchatī’’</hi>ti.</p>

<p rend="bodytext"><hi rend="bold">Kaṅkhāti taṇhā</hi> abhikkhaṇavasena pavattā. <hi rend="bold">Anekasabhāvesū</hi>ti rūpādivasena ajjhattikādivasena evaṃ nānāsabhāvesu ārammaṇesu. Assādarāgo lobho abhijjhāti <hi rend="bold">nānappakārā. Sesakilesā vā</hi> diṭṭhimānadosādayo. <hi rend="bold">Niccakālaṃ avassitā</hi> sattānaṃ avassayabhāvattā. <hi rend="bold">Pajappāpanavasenā</hi>ti pakārehi taṇhāyanavasena. <hi rend="bold">Nirantā</hi>ti antarahitā niravasesā.</p>

<p rend="bodytext"><hi rend="bold">Anupagamano</hi>ti anupādāno. <hi rend="bold">Sabbaññutaññāṇaṃ dīpeti,</hi> tassa hi vasena eva nānāsabhāvesu <pb ed="V" n="1.0245" /> bhagavā samantacakkhunā passatīti <hi rend="bold">‘‘sabbe…pe… dassano’’</hi>ti <pb ed="M" n="1.0280" /> vuccati. <hi rend="bold">Arahattaṃ sandhāyāha,</hi> tañhi nippariyāyato ‘‘anuttara’’nti vuccati.</p>

<p rend="centre">Kaṭṭhahārasuttavaṇṇanā niṭṭhitā.</p>

<p rend="subhead">9. Mātuposakasuttavaṇṇanā</p>

<p rend="bodytext" n="205"><hi rend="paranum">205</hi><hi rend="dot">.</hi><hi rend="bold">Ito</hi>ti manussattabhāvato. <hi rend="bold">Paṭigantvā</hi>ti abhigantvā. Sagge hi nibbattanto kammaphalena dhammatāvasena paṭisandhikālato paṭṭhāya abhirativasena abhiramati eva nāmāti.</p>

<p rend="centre">Mātuposakasuttavaṇṇanā niṭṭhitā.</p>

<p rend="subhead">10. Bhikkhakasuttavaṇṇanā</p>

<p rend="bodytext" n="206"><hi rend="paranum">206</hi><hi rend="dot">.</hi> Virūpaṃ gandhaṃ pasavatīti <hi rend="bold">visso,</hi> duggandho. <hi rend="bold">Bāhitvā</hi>ti attano santānato bahikatvā nīharitvā. Taṃ pana anavasesato pajahananti āha <hi rend="bold">‘‘aggamaggena jahitvā’’</hi>ti. Saṅkhāyati sammadeva paricchindati etāyāti <hi rend="bold">saṅkhā,</hi> ñāṇanti āha <hi rend="bold">‘‘saṅkhāyāti ñāṇenā’’</hi>ti. <hi rend="bold">Bhinnakilesattā</hi>ti niruttinayena bhikkhusaddasiddhimāha.</p>

<p rend="centre">Bhikkhakasuttavaṇṇanā niṭṭhitā.</p>

<p rend="subhead">11. Saṅgāravasuttavaṇṇanā</p>

<p rend="bodytext" n="207"><hi rend="paranum">207</hi><hi rend="dot">.</hi><hi rend="bold">Paccetī</hi>ti pattiyāyati saddahati. Tathābhūto ca tamatthaṃ nikāmento nāma hotīti vuttaṃ <hi rend="bold">‘‘icchati patthetī’’</hi>ti. <hi rend="bold">Sādhu, bhante</hi>ti ettha <hi rend="bold">sādhu</hi>-saddo āyācanattho, na abhinandanatthoti <hi rend="bold">‘‘āyācamāno āhā’’</hi>ti vatvā āyācane kāraṇaṃ dassento <hi rend="bold">‘‘therassa kirā’’</hi>tiādimāha. Udakasuddhiko na ekaṃsena apāyūpago, laddhiyā pana <pb ed="M" n="1.0281" /> sāvajjakilesabhūtabhāvato āyācati. Aññaṃ kāraṇaṃ apadisanto <hi rend="bold">‘‘apicā’’</hi>tiādimāha. Phalabhūto attho etassāti <hi rend="bold">atthavasaṃ,</hi> kāraṇanti āha <hi rend="bold">‘‘atthānisaṃsaṃ atthakāraṇa’’</hi>nti. <hi rend="bold">Papañcasūdaniyaṃ</hi> pana phaleneva araṇīyato attho, kāraṇanti katvā ‘‘attho eva atthavaso, tasmā <hi rend="bold">dve atthavase</hi>ti dve atthe dve kāraṇānī’’ti vuttaṃ.</p>

<p rend="centre">Saṅgāravasuttavaṇṇanā niṭṭhitā.</p>

<p rend="subhead">12. Khomadussasuttavaṇṇanā</p>

<p rend="bodytext" n="208"><hi rend="paranum">208</hi><hi rend="dot">.</hi> Evaṃladdhanāmaṃ <pb ed="V" n="1.0246" /> piṇḍāya pāvisīti yojanā. <hi rend="bold">Evameva</hi>nti kenaci animantitena sayameva upasaṅkamante. <hi rend="bold">Aphāsukadhātuka</hi>nti ayuttarūpaṃ. <hi rend="bold">Sabhādhamma</hi>nti sabhāya caritabbaṃ cārittadhammaṃ. <hi rend="bold">Asañcāletvā</hi>ti āsanato avuṭṭhāpetvā. <hi rend="bold">Ujukameva āgacchati</hi> lokagganāyako bhagavā sabbasattuttamo attano uttaritarassa abhāvato lokassa apacitiṃ na dasseti. Ye sabbaso saṃkilese pajahanti, teva paṇḍite ‘‘santo’’ti dasseti <hi rend="bold">‘‘ete’’</hi>tiādinā.</p>

<p rend="centre">Khomadussasuttavaṇṇanā niṭṭhitā.</p>

<p rend="centre">Dutiyavaggavaṇṇanā niṭṭhitā.</p>

<p rend="centre">Sāratthappakāsiniyā saṃyuttanikāya-aṭṭhakathāya</p>

<p rend="centre">Brāhmaṇasaṃyuttavaṇṇanāya līnatthappakāsanā samattā.</p>
</body>
<back></back>
</text>
</TEI.2>