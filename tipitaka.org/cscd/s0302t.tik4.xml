<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">5. Kassapasaṃyuttaṃ</p>

<p rend="subhead">1. Santuṭṭhasuttavaṇṇanā</p>

<p rend="bodytext" n="144"><hi rend="paranum">144</hi><hi rend="dot">.</hi><hi rend="bold">Santuṭṭho</hi>ti <pb ed="V" n="2.0136" /><pb ed="M" n="2.0155" /> sakena uccāvacena paccayena samameva ca tussanako. Tenāha <hi rend="bold">‘‘itarītarenā’’</hi>tiādi. Tattha duvidhaṃ itarītaraṃ – pākatikaṃ, ñāṇasañjanitañcāti. Tattha pākatikaṃ paṭikkhipitvā ñāṇasañjanitameva dassento <hi rend="bold">‘‘thūlasukhumā’’</hi>tiādimāha. Itaraṃ vuccati hīnaṃ paṇītato aññattā. Tathā paṇītampi itaraṃ hīnato aññattā. Apekkhāsaddā hi itarītarāti. Iti yena kenaci hīnena vā paṇītena vā cīvarādipaccayena santussito tathāpavatto alobho itarītarapaccayasantoso, taṃsamaṅgitāya santuṭṭho. Yathālābhaṃ attano lābhānurūpaṃ santoso <hi rend="bold">yathālābhasantoso</hi>. Sesapadadvayepi eseva nayo. Labbhatīti vā lābho, yo yo lābho yathālābho, tena santoso <hi rend="bold">yathālābhasantoso. Bala</hi>nti kāyabalaṃ. <hi rend="bold">Sāruppa</hi>nti bhikkhuno anucchavikatā.</p>

<p rend="bodytext">Yathāladdhato aññassa apatthanā nāma siyā appicchatāya pavattiākāroti tato vinivattitameva santosassa sarūpaṃ dassento <hi rend="bold">‘‘labhantopi na gaṇhātī’’</hi>ti āha. <hi rend="bold">Taṃ parivattetvā</hi>ti pakatidubbalādīnaṃ garucīvaraṃ na phāsubhāvāvahaṃ sarīrabādhāvahañca hotīti payojanavasena, nātricchatādivasena parivattetvā. Lahukacīvaraparibhoge santosavirodhi na hotīti āha <hi rend="bold">‘‘lahukena yāpentopi santuṭṭhova hotī’’</hi>ti. Mahagghacīvaraṃ bahūni vā cīvarāni labhitvā tāni vissajjetvā aññassa gahaṇaṃ yathāsāruppanaye ṭhitattā na santosavirodhīti āha <hi rend="bold">‘‘tesaṃ…pe… dhārentopi santuṭṭhova hotī’’</hi>ti. Evaṃ sesapaccayesu yathābalayathāsāruppaniddesesu <hi rend="bold">api</hi>-saddaggahaṇe adhippāyo veditabbo.</p>

<p rend="bodytext"><hi rend="bold">Pakatī</hi>ti vācāpakatiādikā. Avasesaniddāya abhibhūtattā paṭibujjhato sahasā pāpakā vitakkā pātubhavantīti.</p>

<p rend="bodytext"><hi rend="bold">Muttaharītaka</hi>nti <pb ed="V" n="2.0137" /><pb ed="M" n="2.0156" /> gomuttaparibhāvitaṃ, pūtibhāvena vā chaḍḍitattā muttaharītakaṃ. <hi rend="bold">Buddhādīhi vaṇṇita</hi>nti ‘‘pūtimuttabhesajjaṃ nissāya yā pabbajjā’’tiādinā sammāsambuddhādīhi pasatthaṃ.</p>

<p rend="bodytext"><hi rend="bold">Eko</hi> ekacco <hi rend="bold">santuṭṭho hoti, santosassa vaṇṇaṃ na katheti</hi> seyyathāpi āyasmā bākulatthero. <hi rend="bold">Na santuṭṭo hoti, santosassa vaṇṇaṃ katheti</hi> seyyathāpi thero upanando sakyaputto. <hi rend="bold">Neva santuṭṭho hoti, na santosassa vaṇṇaṃ katheti</hi> seyyathāpi thero lāḷudāyī. <hi rend="bold">Aya</hi>nti āyasmā mahākassapo. <hi rend="bold">Anesana</hi>nti ayoniso micchājīvavasena paccayapariyesanaṃ. <hi rend="bold">Uttasatī</hi>ti ‘‘kathaṃ nu kho labheyya’’nti jātuttāsena uttasati. Tathā <hi rend="bold">paritassati</hi>. <hi rend="bold">Aya</hi>nti mahākassapatthero. <hi rend="bold">Evaṃ</hi> yathāvuttaekaccabhikkhu viya <hi rend="bold">na paritassati,</hi> alābhaparittāsena vighātappattiyā na parittāsaṃ āpajjati. Lobhoyeva ārammaṇena saddhiṃ ganthanaṭṭhena bajjhanaṭṭhena gedho <hi rend="bold">lobhagedho. Muccha</hi>nti gedhaṃ momūhattabhāvaṃ. <hi rend="bold">Ādīnava</hi>nti dosaṃ. <hi rend="bold">Nissaraṇamevā</hi>ti cīvare idamatthitādassanapubbakaṃ alaggabhāvasaṅkhātaniyyānameva pajānanto. <hi rend="bold">Yathāladdhādīna</hi>nti yathāladdhapiṇḍapātādīnaṃ. Niddhāraṇe cetaṃ sāmivacanaṃ.</p>

<p rend="bodytext"><hi rend="bold">Yathā mahākassapatthero</hi>ti attanā vattabbaniyāmena vadati, bhagavatā pana vattabbaniyāmena ‘‘yathā kassapo bhikkhū’’ti bhavitabbaṃ. <hi rend="bold">Kassapena</hi> nidassanabhūtena. <hi rend="bold">Kathanaṃ nāma bhāro</hi> ‘‘mutto moceyya’’nti paṭiññānurūpattā. <hi rend="bold">Paṭipattiṃ paripūraṃ katvā pūraṇaṃ bhāro</hi> satthu āṇāya sirasā sampaṭicchitabbato.</p>

<p rend="centre">Santuṭṭhasuttavaṇṇanā niṭṭhitā.</p>

<p rend="subhead">2. Anottappīsuttavaṇṇanā</p>

<p rend="bodytext" n="145"><hi rend="paranum">145</hi><hi rend="dot">.</hi><hi rend="bold">Tena rahito</hi>ti tena sammāvāyāmena rahito. <hi rend="bold">Nibbhayo</hi>ti bhayarahito. Kusalānuppādanampi hi sāvajjameva aññāṇālasiyahetukattā. <hi rend="bold">Sambujjhanatthāyā</hi>ti ariyamaggehi sambujjhanāya. <hi rend="bold">Yogehi khemaṃ</hi> tehi anupaddutattā.</p>

<p rend="bodytext"><hi rend="bold">Manuññavatthu</hi>nti <pb ed="M" n="2.0157" /> manoramaṃ lobhuppattikāraṇaṃ. <hi rend="bold">Yathā vā tathā vā</hi>ti subhasukhādivasena. <hi rend="bold">Te</hi>ti lobhādayo. <hi rend="bold">Anuppannāti veditabbā</hi> tathārūpe vatthārammaṇe tathā anuppannapubbattā. <hi rend="bold">Aññathā</hi>ti vuttanayeneva vatthārammaṇehi ayojetvā gayhamāne. <hi rend="bold">Vatthumhī</hi>ti upaṭṭhākādicīvarādivatthumhi. <hi rend="bold">Ārammaṇe</hi>ti manāpiyādibhede ārammaṇe. <hi rend="bold">Tādisena paccayenā</hi>ti ayonisomanasikārasativossaggādipaccayena <pb ed="V" n="2.0138" />. <hi rend="bold">Ime</hi>ti vuttanayena paccayalābhena pacchā uppajjamānā pāḷiyaṃ tathā vuttāti daṭṭhabbaṃ. Evaṃ uppajjamānatāya <hi rend="bold">nappahīyanti nāma</hi>. Anuppādo hi paramatthato pahānaṃ kathitaṃ, tasmā tattha kathitanayeneva gahetabbanti adhippāyo.</p>

<p rend="bodytext"><hi rend="bold">Appaṭiladdhā</hi>ti anuppattiyā. <hi rend="bold">Te</hi>ti yathāvuttasīlādianavajjadhammā. <hi rend="bold">Paṭiladdhā</hi>ti adhigatā. ‘‘Sīlādidhammā’’ti ettha yadi maggaphalānipi gahitāni, atha kasmā ‘‘parihānivasenā’’ti vuttanti āha <hi rend="bold">‘‘ettha cā’’</hi>tiādi. <hi rend="bold">Imassa pana sammappadhānassā</hi>ti catutthassa sammappadhānassa vasena. <hi rend="bold">Ayaṃ desanā</hi>ti ‘‘uppannā me kusalā dhammā nirujjhamānā anatthāya saṃvatteyyu’’nti ayaṃ desanā katā. <hi rend="bold">Dutiyamaggo vā…pe… saṃvatteyyā</hi>ti idaṃ āyatiṃ sattasu attabhāvesu uppajjamānadukkhasaṅkhātaanatthuppattiṃ sandhāya vuttaṃ. ‘‘Ātāpī ottappī bhabbo sambodhāyā’’tiādivacanato <hi rend="bold">‘‘ime cattāro sammappadhānā pubbabhāgavipassanāvasena kathitā’’</hi>ti vuttaṃ.</p>

<p rend="centre">Anottappīsuttavaṇṇanā niṭṭhitā.</p>

<p rend="subhead">3. Candūpamasuttavaṇṇanā</p>

<p rend="bodytext" n="146"><hi rend="paranum">146</hi><hi rend="dot">.</hi> Piyamanāpaniccanavakādiguṇehi cando upamā etesanti <hi rend="bold">candūpamā. Santhavā</hi>dīni padāni aññamaññavevacanāni. <hi rend="bold">Pariyuṭṭhānaṃ</hi> puna citte kilesādhigamo. Sabbehipi padehi katthaci satte anurodharodhābhāvamāha. Attano pana sommabhāvena <hi rend="bold">mahājanassa piyo manāpo</hi>. Yadatthamettha candūpamā āhaṭā, taṃ dassento <hi rend="bold">‘‘eva’’</hi>ntiādimāha. Na kevalaṃ candūpamatāya ettako eva guṇo, atha kho aññepi santīti te dassetuṃ <hi rend="bold">‘‘apicā’’</hi>tiādi vuttaṃ. <hi rend="bold">Evamādīhī</hi>ti <hi rend="bold">ādi</hi>-saddena yathā. Cando <pb ed="M" n="2.0158" /> lokānuggahena ajavīthiādikā nānāvīthiyo paṭipajjati, evaṃ bhikkhu taṃ taṃ disaṃ upagacchati kulānuddayāya. Yathā cando kaṇhapakkhato sukkapakkhaṃ upagacchanto kalāhi vaḍḍhamāno hutvā niccanavo hoti, evaṃ bhikkhu kaṇhapakkhaṃ pahāya sukkapakkhaṃ upagantvā guṇehi vaḍḍhamāno lokassa vā pāmojjapāsaṃsattho niccanavatāya candasamacitto adhunupasampanno viya ca niccanavo hutvā carati.</p>

<p rend="bodytext"><hi rend="bold">Apakassitvā</hi>ti kilesakāmavatthukāmehi vivecetvā. Taṃ nekkhammābhimukhaṃ kāyacittānaṃ ākaḍḍhanaṃ kāyato apanayanañca hotīti āha <hi rend="bold">‘‘ākaḍḍhitvā apanetvāti attho’’</hi>ti. Catukkañcettha sambhavatīti taṃ dassetuṃ <hi rend="bold">‘‘yo hi bhikkhū’’</hi>tiādi vuttaṃ.</p>

<p rend="bodytext"><hi rend="bold">Niccanavayā</hi>ti <pb ed="V" n="2.0139" /> ‘‘niccanavakā’’icceva vuttaṃ hoti. Ka-saddena hi padaṃ vaḍḍhitaṃ, ka-kārassa ca ya-kārādeso. <hi rend="bold">Evaṃ vicariṃsū</hi>ti kiñjakkhavasena pariggahābhāvena yathā ime, evaṃ vicariṃsu aññeti anukampamānā.</p>

<p rend="bodytext"><hi rend="bold">Dvebhātikavatthū</hi>ti dvebhātikattherapaṭibaddhaṃ vatthuṃ. <hi rend="bold">Appatirūpakaraṇa</hi>nti bhikkhūnaṃ asāruppakaraṇaṃ. <hi rend="bold">Ādhāyitvā</hi>ti āropanaṃ ṭhapetvā. <hi rend="bold">Tathā</hi>ti yathā saṅghamajjhe gaṇamajjhe ca, tathā vuḍḍhatare puggale appatirūpakaraṇaṃ. <hi rend="bold">Evamādī</hi>ti <hi rend="bold">ādi</hi>-saddena antaragharappavesane aññattha ca yathāvuttato aññaṃ asāruppakiriyaṃ saṅgaṇhāti. <hi rend="bold">Tatthevā</hi>ti saṅghamajjhe gaṇamajjhe <hi rend="bold">puggalassa ca</hi> vuḍḍhassa <hi rend="bold">santike</hi>.</p>

<p rend="bodytext">Yathāvuttesu aññesu ca <hi rend="bold">tesu ṭhānesu. Pāpicchatāpi manopāgabbhiya</hi>nti eteneva kodhūpanāhādīnaṃ samudācāro manopāgabbhiyanti dassitaṃ hoti.</p>

<p rend="bodytext"><hi rend="bold">Ekato bhāriya</hi>nti piṭṭhipassato onataṃ. <hi rend="bold">Vāyupatthambha</hi>nti cittasamuṭṭhānavāyunā upatthambhanaṃ. Anubbejetvā cittanti ānetvā sambandho. Cittassa hi tato anubbejanaṃ tadanunayanaṃ. Tenāha <hi rend="bold">‘‘sampiyāyamāno oloketī’’</hi>ti. <hi rend="bold">Vāyupatthambhakaṃ gāhāpetvā</hi>ti kāyaṃ tathā upatthambhakaṃ katvā.</p>

<p rend="bodytext"><hi rend="bold">Opammasaṃsandanaṃ</hi><pb ed="M" n="2.0159" /> suviññeyyameva. Kāmagiddhatāya <hi rend="bold">hīnādhimuttiko,</hi> avisuddhasīlācāratāya <hi rend="bold">micchāpaṭipanno</hi>.</p>

<p rend="bodytext">Aṅgulīhi nikkhantapabhā ākāsasañcalanena diguṇā hutvā ākāse vicariṃsūti āha <hi rend="bold">‘‘yamakavijjutaṃ cārayamāno viyā’’</hi>ti. ‘‘Ākāse pāṇiṃ cālesī’’ti padassa aññattha anāgatattā <hi rend="bold">‘‘asambhinnapada’’</hi>nti vuttaṃ. <hi rend="bold">Attamano</hi>ti pītisomanassehi gahitamano. Yañhi cittaṃ anavajjaṃ pītisomanassasahitaṃ, taṃ sasantakaṃ hitasukhāvahattā. Tenāha <hi rend="bold">‘‘sakamano’’</hi>tiādi. <hi rend="bold">Na domanassena…pe… gahitamano</hi> sakacittassa tabbiruddhattā. <hi rend="bold">Purimanayenevā</hi>ti ‘‘idāni yo hīnādhimuttiko’’tiādinā pubbe vuttanayeneva.</p>

<p rend="bodytext"><hi rend="bold">Pasannākāra</hi>nti pasannehi kātabbakiriyaṃ. Taṃ sarūpato dasseti <hi rend="bold">‘‘cīvarādayo paccaye dadeyyu’’</hi>nti. <hi rend="bold">Tathabhāvāyā</hi>ti yadatthaṃ bhagavatā dhammo desito, yadatthañca sāsane pabbajjā, tadatthāya <pb ed="V" n="2.0140" />. <hi rend="bold">Rakkhaṇabhāva</hi>nti apāyabhayato ca rakkhaṇajjhāsayaṃ. <hi rend="bold">Candopamādivasenā</hi>ti <hi rend="bold">ādi</hi>-saddena ākāse calitapāṇi viya katthaci alaggatāya parisuddhajjhāsayatā sattesu kāruññanti evamādīnaṃ saṅgaho.</p>

<p rend="centre">Candūpamasuttavaṇṇanā niṭṭhitā.</p>

<p rend="subhead">4. Kulūpakasuttavaṇṇanā</p>

<p rend="bodytext" n="147"><hi rend="paranum">147</hi><hi rend="dot">.</hi> Kulāni upagacchatīti <hi rend="bold">kulūpako. Sandīyatī</hi>ti sabbaso dīyati, avakhaṇḍīyatīti attho. Sā pana avakhaṇḍiyanā dukkhāpanā aṭṭiyanā hotīti vuttaṃ <hi rend="bold">‘‘aṭṭīyatī’’</hi>ti. Tenāha bhagavā ‘‘so tatonidānaṃ dukkhaṃ domanassaṃ paṭisaṃvedayatī’’ti. <hi rend="bold">Vuttanayānusārena</hi> heṭṭhā vuttanayassa anusaraṇena.</p>

<p rend="centre">Kulūpakasuttavaṇṇanā niṭṭhitā.</p>

<p rend="subhead">5. Jiṇṇasuttavaṇṇanā</p>

<p rend="bodytext" n="148"><hi rend="paranum">148</hi><hi rend="dot">.</hi><hi rend="bold">Chinnabhinnaṭṭhāne</hi><pb ed="M" n="2.0160" /> chiddassa aputhulattā aggaḷaṃ adatvāva suttena saṃsibbanamattena aggaḷadānena ca chidde puthule. <hi rend="bold">Nibbasanānī</hi>ti ciranisevitavasanakiccāni, paribhogajiṇṇānīti attho. Tenāha <hi rend="bold">‘‘pubbe…pe… laddhanāmānī’’</hi>ti, saññāpubbako vidhi aniccoti <hi rend="bold">‘‘gahapatānī’’</hi>ti vuttaṃ yathā ‘‘vīriya’’nti.</p>

<p rend="bodytext"><hi rend="bold">Senāpati</hi>nti senāpatibhāvinaṃ, senāpaccārahanti attho. <hi rend="bold">Attano kammenā</hi>ti attanā kātabbakammena. <hi rend="bold">So</hi>ti satthā. <hi rend="bold">Tasmi</hi>nti mahākassapatthere karotīti sambandho. <hi rend="bold">Na karotī</hi>ti vuttamatthaṃ vivaranto <hi rend="bold">‘‘kasmā’’</hi>tiādimāha. Yadi satthā dhutaṅgāni na vissajjāpetukāmo, atha kasmā ‘‘jiṇṇosi dāni tva’’ntiādimavocāti āha <hi rend="bold">‘‘yathā panā’’</hi>tiādi.</p>

<p rend="bodytext"><hi rend="bold">Diṭṭhadhammasukhavihāra</hi>nti imasmiṃyeva attabhāve phāsuvihāraṃ. <hi rend="bold">Amānusikā savanaratī</hi>ti atikkantamānusikāya araññasadduppattiyā araññehaṃ vasāmīti vivekavāsūpanissayādhīnasaddasavanapaccayā dhammarati uppajjati. <hi rend="bold">Aparo</hi>ti añño, dutiyoti attho. <hi rend="bold">Tatthevā</hi>ti tasmiṃyeva ekassa viharaṇaṭṭhāne viharaṇasamaye ca phāsu bhavati cittavivekasambhavato. Tenāha <hi rend="bold">‘‘ekassa ramato vane’’</hi>ti.</p>

<p rend="bodytext"><hi rend="bold">Tathā</hi>ti <pb ed="V" n="2.0141" /> yathā āraññikassa rati, tathā piṇḍapātikassa labbhati diṭṭhadhammasukhavihāro. Esa nayo sesesu. Apiṇḍapātikādhīno itarassa visesajotakoti tamevassa visesaṃ dassetuṃ <hi rend="bold">‘‘akālacārī’’</hi>tiādi vuttaṃ.</p>

<p rend="bodytext">Amhākaṃ salākaṃ gahetvā bhattatthāya gehaṃ anāgacchantassa sattāhaṃ na pātetabbanti sāmikehi dinnattā <hi rend="bold">sattāhaṃ salākaṃ na labhati,</hi> na katikavasena. Piṇḍacārikavatte avattanato <hi rend="bold">‘‘yassa cesā’’</hi>tiādi vuttaṃ.</p>

<p rend="bodytext">Paṭhamataraṃ kātabbaṃ yaṃ, taṃ <hi rend="bold">vattaṃ,</hi> itaraṃ <hi rend="bold">paṭivattaṃ</hi>. Mahantaṃ vā <hi rend="bold">vattaṃ,</hi> khuddakaṃ <hi rend="bold">paṭivattaṃ</hi>. Keci ‘‘vattapaṭipatti’’nti paṭhanti, vattassa karaṇanti attho. Uddharaṇa-atiharaṇa-vītiharaṇavossajjana-sannikkhepana-sannirumbhanānaṃ <pb ed="M" n="2.0161" /> vasena <hi rend="bold">cha koṭṭhāse. Garubhāvenā</hi>ti thirabhāvena.</p>

<p rend="bodytext">‘‘Amukasmiṃ senāsane vasantā bahuṃ vassavāsikaṃ labhantī’’ti tathā <hi rend="bold">na vassavāsikaṃ pariyesanto carati</hi> vassavāsikasseva aggahaṇato. Tasmā senāsanaphāsukaṃyeva cinteti. <hi rend="bold">Tena</hi> bahuparikkhārabhāvena <hi rend="bold">phāsuvihāro natthi</hi> parikkhārānaṃ rakkhaṇapaṭijagganādidukkhabahulatāya. <hi rend="bold">Appicchādīna</hi>nti appicchasantuṭṭhādīnaṃyeva labbhati diṭṭhadhammasukhavihāro.</p>

<p rend="centre">Jiṇṇasuttavaṇṇanā niṭṭhitā.</p>

<p rend="subhead">6. Ovādasuttavaṇṇanā</p>

<p rend="bodytext" n="149"><hi rend="paranum">149</hi><hi rend="dot">.</hi><hi rend="bold">Attano ṭhāne</hi>ti sabrahmacārīnaṃ ovādakaviññāpakabhāvena attano mahāsāvakaṭṭhāne ṭhapanatthaṃ. Atha vā yasmā ‘‘ahaṃ dāni na ciraṃ ṭhassāmi, tathā sāriputtamoggallānā, ayaṃ pana vīsaṃvassatāyuko, ovadanto anusāsanto mamaccayena bhikkhūnaṃ mayā kātabbakiccaṃ karissatī’’ti adhippāyena bhagavā imaṃ desanaṃ ārabhi. Tasmā <hi rend="bold">attano ṭhāne</hi>ti satthārā kātabbaovādadāyakaṭṭhāne. Tenāha <hi rend="bold">‘‘evaṃ panassā’’</hi>tiādi. Yathāha bhagavā ‘‘ovada, kassapa…pe… tvaṃ vā’’ti. <hi rend="bold">Dukkhena vattabbā</hi> appadakkhiṇaggāhibhāvato. <hi rend="bold">Dubbacabhāvakaraṇehī</hi>ti kodhūpanāhādīhi. Anusāsaniyā padakkhiṇaggahaṇaṃ nāma anudhammacaraṇaṃ, chinnapaṭipatti katā vāmaggāho nāmāti āha <hi rend="bold">‘‘anusāsani’’</hi>ntiādi. <hi rend="bold">Atikkamma vadante</hi>ti aññamaññaṃ atikkamitvā atimaññitvā vadante. <hi rend="bold">Bahuṃ bhāsissatī</hi>ti dhammaṃ kathento ko vipulaṃ <pb ed="V" n="2.0142" /> katvā kathessati. <hi rend="bold">Asahita</hi>nti pubbenāparaṃ nasahitaṃ hetupamāvirahitaṃ. <hi rend="bold">Amadhura</hi>nti na madhuraṃ na kaṇṇasukhaṃ na pemanīyaṃ. <hi rend="bold">Lahuññeva uṭṭhāti</hi> appavattanena kūlaṭṭhānaṃ viya tassa kathanaṃ.</p>

<p rend="centre">Ovādasuttavaṇṇanā niṭṭhitā.</p>

<p rend="subhead">7. Dutiyaovādasuttavaṇṇanā</p>

<p rend="bodytext" n="150"><hi rend="paranum">150</hi><hi rend="dot">.</hi><hi rend="bold">Okappanasaddhā</hi>ti <pb ed="M" n="2.0162" /> saddheyyavatthuṃ ogāhitvā ‘‘evameta’’nti kappanasaddhā. <hi rend="bold">Kusaladhammajānanapaññā</hi>ti anavajjadhammānaṃ sabbaso jānanapaññā. <hi rend="bold">Parihāna</hi>nti sabbāhi sampattīhi parihānaṃ. Na hi kalyāṇamittarahitassa kāci sampatti nāma atthīti.</p>

<p rend="centre">Dutiyaovādasuttavaṇṇanā niṭṭhitā.</p>

<p rend="subhead">8. Tatiyaovādasuttavaṇṇanā</p>

<p rend="bodytext" n="151"><hi rend="paranum">151</hi><hi rend="dot">.</hi><hi rend="bold">Pubbe</hi>ti paṭhamabodhiyaṃ. <hi rend="bold">Etarahī</hi>ti tato pacchime kāle. <hi rend="bold">Kāraṇapaṭṭhapane</hi>ti kāraṇārambhe. <hi rend="bold">Tesu</hi> vuttaguṇayuttesu <hi rend="bold">theresu. Tasmi</hi>nti tasmiṃ yathāvuttaguṇayutte puggale. <hi rend="bold">Evaṃ sakkāre kayiramāne</hi>ti ‘‘bhaddako vatāyaṃ bhikkhū’’ti ādarajātehi bhikkhūhi sakkāre kayiramāne. <hi rend="bold">Ime</hi> sabrahmacārī. ‘‘Ehi bhikkhū’’ti taṃ bhikkhuṃ attano mukhābhimukhaṃ karontā vadanti. <hi rend="bold">Yañhi ta</hi>nti ettha <hi rend="bold">ta</hi>nti nipātamattaṃ <hi rend="bold">upaddavo</hi>ti vuccati anatthajananato. Patthayati bhajati bajjhatīti <hi rend="bold">patthanā,</hi> abhisaṅgoti āha <hi rend="bold">‘‘abhipatthanāti adhimattapatthanā’’</hi>ti.</p>

<p rend="centre">Tatiyaovādasuttavaṇṇanā niṭṭhitā.</p>

<p rend="subhead">9. Jhānābhiññasuttavaṇṇanā</p>

<p rend="bodytext" n="152"><hi rend="paranum">152</hi><hi rend="dot">.</hi><hi rend="bold">Yāvadevā</hi>ti iminā samānatthaṃ ‘‘yāvade’’ti idaṃ padanti āha <hi rend="bold">‘‘yāvade ākaṅkhāmīti yāvadeva icchāmī’’</hi>ti. Yadicchakaṃ jhānasamāpattīsu vasībhāvadassanatthaṃ tadetaṃ āraddhaṃ. <hi rend="bold">Vitthāritameva,</hi> tasmā tattha vitthāritameva gahetabbanti adhippāyo. <hi rend="bold">Āsavānaṃ khayā</hi>ti āsavānaṃ khayahetu ariyamaggena sabbaso āsavānaṃ khepitattā. <hi rend="bold">Apaccayabhūta</hi>nti ārammaṇapaccayabhāvena apaccayabhūtaṃ.</p>

<p rend="centre">Jhānābhiññasuttavaṇṇanā niṭṭhitā.</p>

<p rend="subhead">10. Upassayasuttavaṇṇanā</p>

<p rend="bodytext" n="153"><hi rend="paranum">153</hi><hi rend="dot">.</hi> Lābhasakkārahetupi <pb ed="V" n="2.0143" /><pb ed="M" n="2.0163" /> ekacce bhikkhū bhikkhunupassayaṃ gantvā bhikkhuniyo ovadanti, evamevaṃ ayaṃ pana thero na lābhasakkārahetu bhikkhunupassayagamanaṃ yācati, atha kasmāti āha <hi rend="bold">‘‘kammaṭṭhānatthikā’’</hi>tiādi. Eso hi ānandatthero ussukkāpetvā paṭipattiguṇaṃ dassento yasmā tā bhikkhuniyo catusaccakammaṭṭhānikā, tasmā pañcannaṃ upādānakkhandhānaṃ udayabbayādipakāsaniyā dhammakathāya vipassanāpaṭipattisampadaṃ dassesi. Aniccādilakkhaṇāni ceva udayabbayādike ca sammā dassesi. Hatthena gahetvā viya paccakkhato dassesi. <hi rend="bold">Samādapesī</hi>ti tattha lakkhaṇārammaṇikavipassanaṃ samādapesi. Yathā vīthipaṭipanno hutvā pavattati, evaṃ <hi rend="bold">gaṇhāpesi. Samuttejesī</hi>ti vipassanāya āraddhāya saṅkhārānaṃ udayabbayādīsu upaṭṭhahantesu yathākālaṃ paggahasamupekkhaṇehi bojjhaṅgānaṃ anupavattanena bhāvanāmajjhimavīthiṃ pāpetvā yathā vipassanāñāṇaṃ suppasannaṃ hutvā vahati, evaṃ indriyānaṃ visadabhāvakaraṇena vipassanācittaṃ sammā uttejesi, nibbānavasena vā samādapesi. <hi rend="bold">Sampahaṃsesī</hi>ti tathā pavattiyamānāya vipassanāya samappavattabhāvanāvasena upari laddhabbabhāvanāvasena cittaṃ sampahaṃsesi, laddhassādavasena suṭṭhu tosesi. Evamettha attho veditabbo.</p>

<p rend="bodytext">Manute pariññādivasena saccāni bujjhatīti <hi rend="bold">muni. Te</hi>ti taṃ. Upayogatthe hi idaṃ sāmivacanaṃ. <hi rend="bold">Uttarī</hi>ti upari, tava yathābhūtasabhāvato paratoti attho. Pakkhapatito agatigamanaṃ <hi rend="bold">atirekaokāso. Upaparikkhī</hi>ti anuvicca nivārako na bahumato. <hi rend="bold">Buddhapaṭibhāgo</hi> thero. ‘‘Bālā bhikkhunī dubbhāsitaṃ āhā’’ti avatvā ‘‘khamatha, bhante’’ti vadantena pakkhapātena viya vuttaṃ hotīti āha <hi rend="bold">‘‘ekā bhikkhunī na vāritā’’</hi>tiādi.</p>

<p rend="bodytext"><hi rend="bold">Cutā</hi> saliṅgato naṭṭhā, desantarapakkamena adassanaṃ na gatā. <hi rend="bold">Kaṇṭakasākhā viyā</hi>ti kuraṇṭakaapāmaggakaṇṭakalasikāhi sākhā viya.</p>

<p rend="centre">Upassayasuttavaṇṇanā niṭṭhitā.</p>

<p rend="subhead">11. Cīvarasuttavaṇṇanā</p>

<p rend="bodytext" n="154"><hi rend="paranum">154</hi><hi rend="dot">.</hi> Rājagahassa <pb ed="M" n="2.0164" /> dakkhiṇabhāge giri dakkhiṇāgiri ṇa-kāre a-kārassa dīghaṃ katvā, tassa dakkhiṇabhāge janapadopi <hi rend="bold">‘‘dakkhiṇāgirī’’</hi>ti vuccati, ‘‘girito dakkhiṇabhāgo’’ti <pb ed="V" n="2.0144" /> katvā. <hi rend="bold">Ekadivasenā</hi>ti ekena divasena uppabbājesuṃ tesaṃ saddhāpabbajitābhāvato.</p>

<p rend="bodytext">Yattha cattāro vā uttari vā bhikkhū akappiyanimantanaṃ sādiyitvā pañcannaṃ bhojanānaṃ aññataraṃ bhojanaṃ ekato paṭiggaṇhitvā bhuñjanti, etaṃ gaṇabhojanaṃ nāma, taṃ tiṇṇaṃ bhikkhūnaṃ bhuñjituṃ vaṭṭatīti <hi rend="bold">‘‘tikabhojanaṃ paññatta’’</hi>nti vacanena gaṇabhojanaṃ paṭikkhittanti vuttaṃ hoti. Tayo atthavase paṭicca anuññātattāpi <hi rend="bold">‘‘tikabhojana’’</hi>nti vadanti.</p>

<p rend="bodytext">‘‘Dummaṅkūnaṃ niggaho eva pesalānaṃ phāsuvihāro’’ti idaṃ ekaṃ aṅgaṃ. Tenevāha <hi rend="bold">‘‘dummaṅkūnaṃ niggahenevā’’</hi>tiādi. ‘‘Yathā devadatto…pe… saṅghaṃ bhindeyyu’’nti <hi rend="bold">iminā kāraṇena</hi> tikabhojanaṃ paññattaṃ.</p>

<p rend="bodytext"><hi rend="bold">Atha kiñcarahī</hi>ti atha kasmā tvaṃ asampannagaṇaṃ bandhitvā carasīti adhippāyo. Asampannāya parisāya cārikācaraṇaṃ kulānuddayāya na hoti, kulānaṃ ghātitattāti adhippāyena thero <hi rend="bold">‘‘sassaghātaṃ maññe carasī’’</hi>tiādimavoca.</p>

<p rend="bodytext"><hi rend="bold">Sodhento</hi> tassā ativiya parisuddhabhāvadassanena. <hi rend="bold">Uddisituṃ na jānāmi</hi> tathā cittasseva anuppannapubbattā. <hi rend="bold">Kiñcanaṃ</hi> kilesavatthu. Saṅgahetabbakhettavatthu <hi rend="bold">palibodho,</hi> ālayo apekkhā. <hi rend="bold">Okāsābhāvato</hi>ti bahukiccakaraṇīyatāya kusalakiriyāya okāsābhāvato. <hi rend="bold">Sannipātaṭṭhānato</hi>ti saṅketaṃ katvā viya kilesarajānaṃ tattha sannijjhapavattanato.</p>

<p rend="bodytext"><hi rend="bold">Sikkhattayabrahmacariya</hi>nti adhisīlasikkhādisikkhattayasaṅgahaṃ brahmaṃ seṭṭhaṃ cariyaṃ. Khaṇḍādibhāvāpādanena <hi rend="bold">akhaṇḍaṃ katvā</hi>. Lakkhaṇavacanañhetaṃ. Kiñci sikkhekadesaṃ asesetvā ekanteneva paripūretabbatāya <hi rend="bold">ekantaparipuṇṇaṃ</hi>. Cittuppādamattampi saṃkilesamalaṃ anuppādetvā accantameva visuddhaṃ katvā pariharitabbatāya <hi rend="bold">ekantaparisuddhaṃ</hi>. Tato eva saṅkhaṃ viya likhitanti <hi rend="bold">saṅkhalikhitaṃ</hi>. Tenāha <hi rend="bold">‘‘likhitasaṅkhasadisa’’</hi>nti. Dāṭhikāpi taggahaṇeneva gahetvā <pb ed="M" n="2.0165" /> ‘‘massu’’tveva vuttaṃ, na ettha kevalaṃ massuyevāti attho. Kasāyena rattāni <hi rend="bold">kāsāyāni</hi>.</p>

<p rend="bodytext"><hi rend="bold">Vaṅgasāṭako</hi>ti vaṅgadese uppannasāṭako. <hi rend="bold">Esā</hi>ti mahākassapatthero. <hi rend="bold">Abhinīhārato paṭṭhāya</hi> paṇidhānato pabhuti, ayaṃ idāni vuccamānā. Aggasāvakadvayaṃ upādāya tatiyattā <hi rend="bold">‘‘tatiyasāvaka’’</hi>nti <pb ed="V" n="2.0145" /> vuttaṃ. <hi rend="bold">Aṭṭhasaṭṭhibhikkhusatasahassa</hi>nti bhikkhūnaṃ satasahassañceva saṭṭhisahassāni ca aṭṭha ca sahassāni.</p>

<p rend="bodytext"><hi rend="bold">Ayañca ayañca guṇo</hi>ti sīlato paṭṭhāya yāva aggaphalā guṇoti kittento mahāsamuddaṃ pūrayamāno viya kathesi.</p>

<p rend="bodytext"><hi rend="bold">Kolāhala</hi>nti devatāhi nibbattito kolāhalo.</p>

<p rend="bodytext">Khuddakādivasena <hi rend="bold">pañcavaṇṇā. Taraṇaṃ vā hotu maraṇaṃ vā</hi>ti mahoghaṃ ogāhanto puriso viya maccherasamuddaṃ uttaranto <hi rend="bold">pacchāpi…pe… pādamūle ṭhapesi</hi> bhagavato dhammadesanāya maccherapahānassa kathitattā.</p>

<p rend="bodytext">Satthu guṇā kathitā nāma hontīti vuttaṃ <hi rend="bold">‘‘satthu guṇe kathentassā’’</hi>ti. <hi rend="bold">Tato paṭṭhāyā</hi>ti tadā satthu sammukhā dhammassavanato paṭṭhāya.</p>

<p rend="bodytext"><hi rend="bold">Tathāgatamañcassā</hi>ti tathāgatassa paribhogamañcassa. <hi rend="bold">Dānaṃ datvā</hi> brāhmaṇassa <hi rend="bold">purohitaṭṭhāne ṭhapesi. Tādisasseva</hi> seṭṭhino <hi rend="bold">dhītā hutvā</hi>.</p>

<p rend="bodytext"><hi rend="bold">Adinnavipākassā</hi>ti pubbe katūpacitassa sabbaso na dinnavipākassa. <hi rend="bold">Tassa kammassā</hi>ti tassa paccekabuddhassa patte piṇḍapātaṃ chinditvā kalalapūraṇakammassa. Tasmiṃyeva attabhāve <hi rend="bold">sattasu ṭhānesu</hi> duggandhasarīratāya <hi rend="bold">paṭinivattitā. Iṭṭhakapantī</hi>ti suvaṇṇiṭṭhakapanti. <hi rend="bold">Ghaṭaniṭṭhakāyā</hi>ti tassa pantiyaṃ paṭhamaṃ ṭhapitaiṭṭhakāya saddhiṃ ghaṭetabbaiṭṭhakāya ūnā hoti. <hi rend="bold">Bhaddake kāle</hi>ti īdisiyā iṭṭhakāya icchitakāleyeva āgatāsi. <hi rend="bold">Tena bandhanenā</hi>ti tena silesasambandhena.</p>

<p rend="bodytext"><hi rend="bold">Olambakā</hi>ti <pb ed="M" n="2.0166" /> muttāmaṇimayā olambakā. <hi rend="bold">Puñña</hi>nti natthi no puññaṃ taṃ, yaṃ nimittaṃ yaṃ kāraṇā ito sukhumatarassa paṭilābho siyāti attho. <hi rend="bold">Puññaniyāmenā</hi>ti puññānubhāvasiddhena niyāmena. So ca <hi rend="bold">assa</hi> bārāṇasirajjaṃ dātuṃ katokāso.</p>

<p rend="bodytext"><hi rend="bold">Phussaratha</hi>nti maṅgalarathaṃ. Uṇhīsaṃ vālabījanī khaggo maṇipādukā setacchattanti <hi rend="bold">pañcavidhaṃ rājakakudhabhaṇḍaṃ</hi><pb ed="V" n="2.0146" />. Setacchattaṃ visuṃ gahitaṃ. Dibbavatthaṃ sādiyituṃ puññānubhāvacodito ‘‘nanu tātā thūla’’ntiādimāha.</p>

<p rend="bodytext"><hi rend="bold">Pañca caṅkamanasatānī</hi>ti ettha <hi rend="bold">iti</hi>-saddena ādiatthena aggisālādīni pabbajitasāruppaṭṭhānāni saṅgaṇhāti.</p>

<p rend="bodytext"><hi rend="bold">Sādhukīḷita</hi>nti ariyānaṃ parinibbutaṭṭhāne kātabbasakkāraṃ vadati.</p>

<p rend="bodytext"><hi rend="bold">Nappamajji nirogā ayyā</hi>ti pucchitākāradassanaṃ. <hi rend="bold">Parinibbutā devā</hi>ti devī paṭivacanaṃ adāsi. <hi rend="bold">Paṭiyādetvā</hi>ti niyyātetvā. <hi rend="bold">Samaṇakapabbajja</hi>nti samitapāpehi ariyehi anuṭṭhātabbapabbajjaṃ. So hi rājā paccekabuddhānaṃ vesassa diṭṭhattā ‘‘idameva bhaddaka’’nti tādisaṃyeva liṅgaṃ gaṇhi.</p>

<p rend="bodytext"><hi rend="bold">Tatthevā</hi>ti brahmalokeyeva. Vīsatime vasse sampatteti āharitvā sambandho. Brahmalokato āgantvā nibbattattā brahmacariyādhikārassa cirakālaṃ saṅgahitattā <hi rend="bold">‘‘evarūpaṃ kathaṃ mā kathethā’’</hi>tiādimāha.</p>

<p rend="bodytext">Vīsati dharaṇāni ‘‘nikkha’’nti vadanti. Alabhanto na vasāmīti saññāpessāmīti sambandho.</p>

<p rend="bodytext"><hi rend="bold">Itthākaro</hi>ti itthiratanassa uppattiṭṭhānaṃ. <hi rend="bold">Ayyadhītā</hi>ti amhākaṃ ayyassa dhītā, bhaddakāpilānīti attho. Pasādarūpena nibbisiṭṭhatāya ‘‘mahāgīva’’nti paṭimāya sadisabhāvamāha. Tenāha <hi rend="bold">‘‘ayyadhītāyā’’</hi>tiādi.</p>

<p rend="bodytext"><hi rend="bold">Samānapaṇṇa</hi>nti sadisapaṇṇaṃ, kumārassa kumāriyā ca vuttantapaṇṇaṃ. <hi rend="bold">Ito ca etto cā</hi>ti te purisā samāgamaṭṭhānato magadharaṭṭhe mahātitthagāmaṃ <pb ed="M" n="2.0167" /> maddaraṭṭhe sāgalanagarañca uddissa pakkamantā aññamaññaṃ vissajjentā nāma hontīti ‘‘ito ca etto ca pesesu’’nti vuttā.</p>

<p rend="bodytext"><hi rend="bold">Pupphadāma</hi>nti hatthihatthappamāṇaṃ pupphadāmaṃ. <hi rend="bold">Tāni</hi> pupphadāmāni. <hi rend="bold">Te</hi>ti ubho bhaddā ceva pippalikumāro ca. <hi rend="bold">Lokāmisenā</hi>ti gehassitapemena, kāmassādenāti attho. <hi rend="bold">Asaṃsaṭṭhā</hi>ti na saṃsaṭṭhā <pb ed="V" n="2.0147" />. Vicārayiṃsu ghaṭe jalantena viya padīpena ajjhāsayena samujjalantena vimokkhabījena samussāhitacittā. <hi rend="bold">Yantabaddhānī</hi>ti sassasampādanatthaṃ tattha tattha iṭṭhakadvārakavāṭayojanavasena yantabaddhaudakanikkhamanatumbāni. <hi rend="bold">Kammanto</hi>ti kasikammakaraṇaṭṭhānaṃ. <hi rend="bold">Dāsagāmā</hi>ti dāsānaṃ vasanagāmā.</p>

<p rend="bodytext"><hi rend="bold">Osāpetvā</hi>ti pakkhipitvā. <hi rend="bold">Ākappakuttavasenā</hi>ti ākāravasena kiriyāvasena ca. <hi rend="bold">Ananucchavika</hi>nti pabbajitavesassa ananurūpaṃ. <hi rend="bold">Tassa matthake</hi>ti dvedhāpathassa dvidhābhūtaṭṭhāne.</p>

<p rend="bodytext">Etesaṃ saṅgahaṃ kātuṃ vaṭṭatīti nisīdīti sambandho. Sā pana satthu tattha nisajjā edisīti dassetuṃ <hi rend="bold">‘‘nisīdanto panā’’</hi>tiādi vuttaṃ. Tattha yā buddhānaṃ aparimitakālasaṅgahitā acinteyyāparimeyyapuññasambhārūpacayanibbattā nirūpitasabhāvabuddhaguṇavijjotitā lakkhaṇānubyañjanasamujjalā byāmappabhāketumālālaṅkatā sabhāvasiddhatāya akittimā rūpakāyasirī, taṃyeva mahākassapassa adiṭṭhapubbaṃ pasādasaṃvaḍḍhanatthaṃ aniggahetvā nisinno bhagavā ‘‘buddhavesaṃ gahetvā…pe… nisīdī’’ti vutto. Asītihatthaṃ padesaṃ byāpetvā pavattiyā ‘‘asītihatthā’’ti vuttā. <hi rend="bold">Satasākho</hi>ti bahusākho anekasākho. <hi rend="bold">Suvaṇṇavaṇṇo ahosi</hi> nirantaraṃ buddharasmīhi samantato samokiṇṇattā. <hi rend="bold">Evaṃ</hi> vuttappakārena <hi rend="bold">veditabbā</hi>.</p>

<p rend="bodytext"><hi rend="bold">Rājagahaṃ nāḷanda</hi>nti ca sāmiatthe upayogavacanaṃ antarāsaddayogatoti āha <hi rend="bold">‘‘rājagahassa nāḷandāya cā’’</hi>ti. <hi rend="bold">Na hi me ito aññena satthārā bhavituṃ sakkā</hi> diṭṭhadhammikasamparāyikaparamatthehi sattānaṃ yathārahaṃ anusāsanasamatthassa aññassa sadevake abhāvato. <hi rend="bold">Na hi me ito aññena sugatena bhavituṃ sakkā</hi> sobhanagamanaguṇagaṇayuttassa aññassa abhāvato. <hi rend="bold">Na hi me ito aññena sammāsambuddhena bhavituṃ sakkā</hi> sammā sabbadhammānaṃ sayambhuñāṇena abhisambuddhassa abhāvato. <hi rend="bold">Iminā</hi>ti ‘‘satthā me, bhante’’ti iminā vacanena.</p>

<p rend="bodytext"><hi rend="bold">Ajānamānova</hi><pb ed="M" n="2.0168" /> sabbaññeyyanti adhippāyo. <hi rend="bold">Sabbacetasā</hi>ti sabbaajjhattikaṅgaparipuṇṇacetasā. <hi rend="bold">Samannāgata</hi>nti sampannaṃ sammadeva anu anu āgataṃ upagataṃ. <hi rend="bold">Phaleyyā</hi>ti vidāleyya. <hi rend="bold">Vilaya</hi>nti vināsaṃ.</p>

<p rend="bodytext"><hi rend="bold">Evaṃ sikkhitabba</hi>nti idāni vuccamānākārena. Hirottappassa bahalatā nāma vipulatāti āha <hi rend="bold">‘‘mahanta’’</hi>nti. <hi rend="bold">Paṭhamataramevā</hi>ti pageva upasaṅkamanato. Tathā atimānapahīno assa, hiriottappaṃ <pb ed="V" n="2.0148" /> yathā saṇṭhāti. <hi rend="bold">Kusalasannissita</hi>nti anavajjadhammanissitaṃ. <hi rend="bold">Aṭṭhika</hi>nti tena dhammena aṭṭhikaṃ. Ādito paṭṭhāya yāva pariyosānā savanacittaṃ ‘‘sabbaceto’’ti adhippetanti āha <hi rend="bold">‘‘cittassa thokampi bahi gantuṃ adento’’</hi>ti. Tena samodhānaṃ dasseti. <hi rend="bold">Sabbena…pe… samannāharitvā</hi> ārambhato pabhuti yāva desanā nipphannā, tāva antarantarā pavattena sabbena samannāhāracittena dhammaṃyeva samannāharitvā. <hi rend="bold">Ṭhapitasoto</hi>ti dhamme nihitasoto. <hi rend="bold">Odahitvā</hi>ti apihitaṃ katvā. <hi rend="bold">Paṭhamajjhānavasenā</hi>ti idaṃ asubhesu tasseva ijjhato, itaratthañca sukhasampayuttatā vuttā.</p>

<p rend="bodytext">Saṃsārasāgare paribbhamantassa iṇaṭṭhāne tiṭṭhanti kilesā āsavasabhāvāpādanatoti āha <hi rend="bold">‘‘saraṇoti sakileso’’</hi>ti. <hi rend="bold">Cattāro hi paribhogā</hi>tiādīsu yaṃ vattabbaṃ, taṃ visuddhimaggattaṃ saṃvaṇṇanāsu vuttanayeneva veditabbaṃ. Ettha ca bhagavā paṭhamaṃ ovādaṃ therassa brāhmaṇajātikattā jātimānapahānatthamabhāsi, dutiyaṃ bāhusaccaṃ nissāya uppajjanakaahaṃkārapahānatthaṃ, tatiyaṃ upadhisampattiṃ nissāya uppajjanakaattasinehapahānatthaṃ. <hi rend="bold">Aṭṭhame divase</hi>ti bhagavatā samāgatadivasato aṭṭhame divase.</p>

<p rend="bodytext"><hi rend="bold">Maggato okkamanaṃ paṭhamataraṃ</hi> bhagavatā samāgatadivaseyeva ahosi. Yadi arahattādhigamo pacchā, atha kasmā pāḷiyaṃ pageva siddhaṃ viya vuttanti āha <hi rend="bold">‘‘desanāvārassā’’</hi>tiādi. ‘‘Sattāhameva khvāhaṃ, āvuso saraṇo, raṭṭhapiṇḍaṃ bhuñji’’nti vatvā avasarappattaṃ arahattaṃ pavedento ‘‘aṭṭhamiyā aññā udapādī’’ti āha. Ayamettha desanāvārassa āgamo. Tato paraṃ bhagavatā attano kataṃ anuggahaṃ cīvaraparivattanaṃ dassento ‘‘atha kho, āvuso’’tiādimāha.</p>

<p rend="bodytext"><hi rend="bold">Antantenā</hi>ti <pb ed="M" n="2.0169" /> catugguṇaṃ katvā paññattāya saṅghāṭiyā antantena. <hi rend="bold">Jātipaṃsukūlikena…pe… bhavituṃ vaṭṭatī</hi>ti etena pubbe jātiāraññakaggahaṇena ca terasa dhutaṅgā gahitā evāti daṭṭhabbaṃ. <hi rend="bold">Anucchavikaṃ kātu</hi>nti anurūpaṃ paṭipattiṃ paṭipajjituṃ. Thero pārupīti sambandho.</p>

<p rend="bodytext">Bhagavato ovādaṃ bhagavato vā dhammakāyaṃ nissāya urassa vasena jātoti <hi rend="bold">oraso</hi>. Bhagavato vā dhammasarīrassa mukhato sattatiṃsabodhipakkhiyato jāto. Teneva dhammajātadhammanimmitabhāvopi saṃvaṇṇitoti daṭṭhabbo. Ovādadhammo eva satthārā dātabbato therena ādātabbato <pb ed="V" n="2.0149" /><hi rend="bold">ovādadhammadāyādo,</hi> ovādadhammadāyajjoti attho, taṃ arahatīti. Esa nayo sesapadesupi.</p>

<p rend="bodytext">‘‘Pabbajjā ca parisodhitā’’ti vatvā tassā sammadeva sodhitabhāvaṃ byatirekamukhena dassetuṃ, <hi rend="bold">‘‘āvuso, yassā’’</hi>tiādi vuttaṃ. Tattha <hi rend="bold">eva</hi>nti yathā ahaṃ labhiṃ, evaṃ so satthu santikā labhatīti yojanā. <hi rend="bold">Sīhanādaṃ naditu</hi>nti etthāpi sīhanādanadanā nāma desanāva, thero satthārā attano katānuggahameva anantarasutte vuttanayena ulliṅgeti, na aññathā. Na hi mahāthero kevalaṃ attano guṇānubhāvaṃ vibhāveti. <hi rend="bold">Sesa</hi>nti yaṃ idha asaṃvaṇṇitaṃ. <hi rend="bold">Purimanayenevā</hi>ti anantarasutte vuttanayeneva.</p>

<p rend="centre">Cīvarasuttavaṇṇanā niṭṭhitā.</p>

<p rend="subhead">12. Paraṃmaraṇasuttavaṇṇanā</p>

<p rend="bodytext" n="155"><hi rend="paranum">155</hi><hi rend="dot">.</hi> Yathā atītakappe atītāsu jātīsu kammakilesavasena āgato, tathā etarahipi āgatoti <hi rend="bold">tathāgato,</hi> yathā yathā vā pana kammaṃ katūpacitaṃ, tathā taṃ taṃ attabhāvaṃ āgato upagato upapannoti <hi rend="bold">tathāgato,</hi> sattoti āha <hi rend="bold">‘‘tathāgatoti satto’’</hi>ti. <hi rend="bold">Eta</hi>nti ‘‘evaṃ hoti bhavati tiṭṭhati sassatisama’’nti evaṃ pavattaṃ diṭṭhigataṃ. <hi rend="bold">Atthasannissitaṃ na hotī</hi>ti diṭṭhadhammikasamparāyikaparamatthato sukhanti pasatthasannissitaṃ na hoti. <hi rend="bold">Ādibrahmacariyaka</hi>nti ettha maggabrahmacariyaṃ adhippetaṃ tassa padhānabhāvato. Tassa pana etaṃ diṭṭhigataṃ ādipaṭipadāmattaṃ <pb ed="M" n="2.0170" /> na hoti anupakārakattā vilomanato ca. Tato eva itarabrahmacariyassapi anissayova. Sesaṃ vuttanayena veditabbaṃ.</p>

<p rend="centre">Paraṃmaraṇasuttavaṇṇanā niṭṭhitā.</p>

<p rend="subhead">13. Saddhammappatirūpakasuttavaṇṇanā</p>

<p rend="bodytext" n="156"><hi rend="paranum">156</hi><hi rend="dot">.</hi> Ājānāti heṭṭhimamaggehi ñātamariyādaṃ anatikkamitvāva jānāti paṭivijjhatīti <hi rend="bold">aññā,</hi> aggamaggapaññā. Aññassa ayanti <hi rend="bold">aññā,</hi> arahattaphalaṃ. Tenāha <hi rend="bold">‘‘arahatte’’</hi>ti.</p>

<p rend="bodytext"><hi rend="bold">Obhāse</hi>ti obhāsanimittaṃ. ‘‘Cittaṃ vikampatī’’ti padadvayaṃ ānetvā sambandho. <hi rend="bold">Obhāse</hi>ti <pb ed="V" n="2.0150" /> visayabhūte. Upakkilesehi cittaṃ vikampatīti yojanā. Tenāha <hi rend="bold">‘‘yehi cittaṃ pavedhatī’’</hi>ti. Sesesupi eseva nayo.</p>

<p rend="bodytext"><hi rend="bold">Upaṭṭhāne</hi>ti satiyaṃ. <hi rend="bold">Upekkhāya cā</hi>ti vipassanupekkhāya ca. Ettha ca vipassanācittasamuṭṭhānasantānavinimuttaṃ pabhāsanaṃ rūpāyatanaṃ <hi rend="bold">obhāso. Ñāṇā</hi>dayo vipassanācittasampayuttāva. Sakasakakicce saviseso hutvā pavatto <hi rend="bold">adhimokkho</hi> saddhādhimokkho. <hi rend="bold">Upaṭṭhānaṃ</hi> sati. <hi rend="bold">Upekkhā</hi>ti āvajjanupekkhā. Sā hi āvajjanacittasampayuttā cetanā. Āvajjanaajjhupekkhanavasena pavattiyā idha ‘‘āvajjanupekkhā’’ti vuccati. Puna <hi rend="bold">upekkhāyā</hi>ti vipassanupekkhāva anena samajjhattatāya evaṃ vuttā. <hi rend="bold">Nikanti</hi> nāma vipassanāya nikāmanā apekkhā. Sukhumatarakileso vā siyā duviññeyyo.</p>

<p rend="bodytext"><hi rend="bold">Imāni dasa ṭhānānī</hi>ti imāni obhāsādīni upakkilesuppattiyā ṭhānāni upakkilesavatthūni. <hi rend="bold">Paññā yassa paricitā</hi>ti yassa paññā paricitavatī yāthāvato jānāti. ‘‘Imāni nissāya addhā maggappatto phalappatto aha’’nti pavattaadhimāno <hi rend="bold">dhammuddhaccaṃ</hi> dhammūpanissayo vikkhepo. Tattha kusalo hi taṃ yāthāvato jānanto <hi rend="bold">na ca</hi> tattha <hi rend="bold">sammohaṃ gacchati</hi>.</p>

<p rend="bodytext"><hi rend="bold">Adhigamasaddhammappatirūpakaṃ</hi><pb ed="M" n="2.0171" /><hi rend="bold">nāma</hi> anadhigate adhigatamānibhāvāvahattā. Yadaggena vipassanāñāṇassa upakkileso, tadaggena paṭipattisaddhammappatirūpakotipi sakkā viññātuṃ. <hi rend="bold">Dhātukathā</hi>ti mahādhātukathaṃ vadati. <hi rend="bold">Vedallapiṭaka</hi>nti vetullapiṭakaṃ. Taṃ nāgabhavanato ānītanti vadanti. Vādabhāsitanti apare. <hi rend="bold">Abuddhavacanaṃ</hi> buddhavacanena virujjhanato. Na hi sambuddho pubbāparaviruddhaṃ vadati. Tattha sallaṃ upaṭṭhapenti kilesavinayaṃ na sandissati, aññadatthu kilesuppattiyā paccayo hotīti.</p>

<p rend="bodytext"><hi rend="bold">Avikkayamāna</hi>nti vikkayaṃ agacchantaṃ. <hi rend="bold">Ta</hi>nti suvaṇṇabhaṇḍaṃ.</p>

<p rend="bodytext"><hi rend="bold">Na sakkhiṃsu</hi> ñāṇassa avisadabhāvato. Esa nayo ito paresupi.</p>

<p rend="bodytext">Idāni ‘‘bhikkhū paṭisambhidāppattā ahesu’’ntiādinā vuttameva atthaṃ kāraṇato vibhāvetuṃ puna <hi rend="bold">‘‘paṭhamabodhiyaṃ hī’’</hi>tiādi vuttaṃ. Tattha <hi rend="bold">paṭipattiṃ pūrayiṃsū</hi>ti atīte kadā te paṭisambhidāvahaṃ <pb ed="V" n="2.0151" /> paṭipattiṃ pūrayiṃsu? Paṭhamabodhikālikā bhikkhū. Na hi attasammāpaṇidhiyā pubbekatapuññatāya ca vinā tādisaṃ bhavati. Esa nayo ito paresupi. <hi rend="bold">Tadā paṭipattisaddhammo antarahito nāma bhavissatī</hi>ti etena ariyamaggena āsannā eva pubbabhāgapaṭipadā paṭipattisaddhammoti dasseti.</p>

<p rend="bodytext"><hi rend="bold">Dvīsū</hi>ti suttābhidhammapiṭakesu antarahitesupi. <hi rend="bold">Anantarahitameva</hi> adhisīlasikkhāyaṃ ṭhitassa itarasikkhādvayasamuṭṭhāpitato. <hi rend="bold">Kiṃ kāraṇā</hi>ti kena kāraṇena, aññasmiṃ dhamme antarahite aññatarassa dhammassa anantaradhānaṃ vuccatīti adhippāyo. <hi rend="bold">Paṭipattiyā paccayo hoti</hi> anavasesato paṭipattikkamassa paridīpanato. <hi rend="bold">Paṭipatti adhigamassa</hi> paccayo visesalakkhaṇapaṭivedhabhāvato. <hi rend="bold">Pariyattiyeva pamāṇaṃ</hi> sāsanassa ṭhitiyāti adhippāyo.</p>

<p rend="bodytext">Nanu ca sāsanaṃ osakkitaṃ pariyattiyā vattamānāyāti adhippāyo. <hi rend="bold">Anārādhakabhikkhū</hi>ti sīlamattassapi na ārādhako dussīlo. <hi rend="bold">Imasmi</hi>nti imasmiṃ pātimokkhe. <hi rend="bold">Vattantā</hi>ti ‘‘sīlaṃ akopetvā ṭhitā atthī’’ti pucchi.</p>

<p rend="bodytext"><hi rend="bold">Etesū</hi>ti <pb ed="M" n="2.0172" /> evaṃ mahantesu sakalaṃ lokaṃ ajjhottharituṃ samatthesu catūsu mahābhūtesu. <hi rend="bold">Tasmā</hi>ti yasmā aññena kenaci atimahantenapi saddhammo na antaradhāyati, samayantarena pana vattabbameva natthi, tasmā. <hi rend="bold">Evamāhā</hi>ti idāni vuccamānākāraṃ vadati.</p>

<p rend="bodytext">Ādānaṃ ādi, ādi eva <hi rend="bold">ādika</hi>nti āha <hi rend="bold">‘‘ādikenāti ādānenā’’</hi>ti. <hi rend="bold">Heṭṭhāgamanīyā</hi>ti adhobhāgagamanīyā, apāyadukkhassa saṃsāradukkhassa ca nibbattakāti attho. <hi rend="bold">Gāravarahitā</hi>ti garukārarahitā. Patissayanaṃ nīcabhāvena patibaddhavuttitā, patisso patissayoti atthato ekaṃ, so etesaṃ natthīti āha <hi rend="bold">‘‘appatissāti appatissayā anīcavuttikā’’</hi>ti. Sesaṃ suviññeyyameva.</p>

<p rend="centre">Saddhammappatirūpakasuttavaṇṇanā niṭṭhitā.</p>

<p rend="centre">Sāratthappakāsiniyā saṃyuttanikāya-aṭṭhakathāya</p>

<p rend="centre">Kassapasaṃyuttavaṇṇanāya līnatthappakāsanā samattā.</p>
</body>
<back></back>
</text>
</TEI.2>