<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">6. Mahāgovindasuttavaṇṇanā</p>

<p rend="bodytext" n="293"><hi rend="paranum">293</hi><hi rend="dot">.</hi><hi rend="bold">Evaṃ</hi><pb ed="V" n="2.0215" /><pb ed="P" n="2.0647" /><pb ed="M" n="2.0240" /><hi rend="bold">me suta</hi>nti mahāgovindasuttaṃ. Tatrāyamanuttānapadavaṇṇanā – <hi rend="bold">pañcasikho</hi>ti pañcacūḷo pañcakuṇḍaliko. So kira manussapathe puññakammakaraṇakāle daharo pañcacūḷakadārakakāle vacchapālakajeṭṭhako hutvā aññepi dārake gahetvā bahigāme catumaggaṭṭhānesu sālaṃ karonto pokkharaṇiṃ khaṇanto setuṃ bandhanto visamaṃ maggaṃ samaṃ karonto yānānaṃ akkhapaṭighātanarukkhe harantoti evarūpāni puññāni karonto vicaritvā daharova kālamakāsi. Tassa so attabhāvo iṭṭho kanto manāpo ahosi. So kālaṃ katvā cātumahārājikadevaloke navutivassasatasahassappamāṇaṃ āyuṃ gahetvā nibbatti. Tassa tigāvutappamāṇo suvaṇṇakkhandhasadiso attabhāvo ahosi. So sakaṭasahassamattaṃ ābharaṇaṃ pasādhetvā navakumbhamatte gandhe vilimpitvā dibbarattavatthadharo rattasuvaṇṇakaṇṇikaṃ piḷandhitvā pañcahi kuṇḍalakehi piṭṭhiyaṃ vattamānehi pañcacūḷakadārakaparihāreneva vicarati. Tenetaṃ ‘‘pañcasikho’’ tveva sañjānanti.</p>

<p rend="bodytext"><hi rend="bold">Abhikkantāya rattiyā</hi>ti abhikkantāya khīṇāya rattiyā, ekakoṭṭhāsaṃ atītāyāti attho. <hi rend="bold">Abhikkantavaṇṇo</hi>ti atiiṭṭhakantamanāpavaṇṇo. Pakatiyāpi hesa kantavaṇṇo, alaṅkaritvā āgatattā pana abhikkantavaṇṇo ahosi. <hi rend="bold">Kevalakappa</hi>nti anavasesaṃ samantato. Anavasesattho ettha kevalasaddo. Kevalaparipuṇṇanti ettha viya. Samantato attho kappasaddo, kevalakappaṃ jetavanantiādīsu viya. <hi rend="bold">Obhāsetvā</hi>ti ābhāya pharitvā, candimā viya sūriyo viya ca ekobhāsaṃ ekapajjotaṃ karitvāti attho.</p>

<p rend="subhead">Devasabhāvaṇṇanā</p>

<p rend="bodytext" n="294"><hi rend="paranum">294</hi><hi rend="dot">.</hi><hi rend="bold">Sudhammāyaṃ sabhāya</hi>nti sudhammāya nāma itthiyā ratanamattakaṇṇikarukkhanissandena nibbattasabhāyaṃ <pb ed="V" n="2.0216" />. Tassā <pb ed="P" n="2.0648" /> kira phalikamayā bhūmi, maṇimayā āṇiyo <pb ed="M" n="2.0241" />, suvaṇṇamayā thambhā, rajatamayā thambhaghaṭikā ca saṅghātā ca, pavāḷamayāni vāḷarūpāni, sattaratanamayā gopānasiyo ca pakkhapāsakā ca mukhavaṭṭi ca, indanīlaiṭṭhakāhi chadanaṃ, sovaṇṇamayaṃ chadanapīṭhaṃ, rajatamayā thūpikā, āyāmato ca vitthārato ca tīṇi yojanasatāni, parikkhepato navayojanasatāni, ubbedhato pañcayojanasatāni, evarūpāyaṃ sudhammāyaṃ sabhāyaṃ.</p>

<p rend="bodytext"><hi rend="bold">Dhataraṭṭho</hi>tiādīsu <hi rend="bold">dhataraṭṭho</hi> gandhabbarājā gandhabbadevatānaṃ koṭisatasahassena parivuto koṭisatasahassasuvaṇṇamayāni phalakāni ca suvaṇṇasattiyo ca gāhāpetvā puratthimāya disāya pacchimābhimukho dvīsu devalokesu devatā purato katvā nisinno.</p>

<p rend="bodytext"><hi rend="bold">Virūḷhako</hi> kumbhaṇḍarājā kumbhaṇḍadevatānaṃ koṭisatasahassena parivuto koṭisatasahassarajatamayāni phalakāni ca suvaṇṇasattiyo ca gāhāpetvā dakkhiṇāya disāya uttarābhimukho dvīsu devalokesu devatā purato katvā nisinno.</p>

<p rend="bodytext"><hi rend="bold">Virūpakkho</hi> nāgarājā nāgānaṃ koṭisatasahassena parivuto koṭisatasahassamaṇimayāni mahāphalakāni ca suvaṇṇasattiyo ca gāhāpetvā pacchimāya disāya puratthimābhimukho dvīsu devalokesu devatā purato katvā nisinno.</p>

<p rend="bodytext"><hi rend="bold">Vessavaṇo</hi> yakkharājā yakkhānaṃ koṭisatasahassena parivuto koṭisatasahassapavāḷamayāni mahāphalakāni ca suvaṇṇasattiyo ca gāhāpetvā uttarāya disāya dakkhiṇābhimukho dvīsu devalokesu devatā purato katvā nisinnoti veditabbo.</p>

<p rend="bodytext"><hi rend="bold">Atha pacchā amhākaṃ āsanaṃ hotī</hi>ti tesaṃ pacchato amhākaṃ nisīdituṃ okāso pāpuṇāti. Tato paraṃ pavisituṃ vā passituṃ vā na labhāma. Sannipātakāraṇaṃ panettha pubbe vuttaṃ catubbidhameva. Tesu vassūpanāyikasaṅgaho vitthārito. Yathā pana vassūpanāyikāya, evaṃ mahāpavāraṇāyapi puṇṇamadivase sannipatitvā ‘‘ajja kattha gantvā kassa santike pavāressāmā’’ti mantenti. Tattha sakko devānamindo yebhuyyena piyaṅgudīpamahāvihārasmiṃyeva pavāreti. Sesā devatā pāricchattakādīni <pb ed="M" n="2.0242" /> dibbapupphāni ceva dibbacandanacuṇṇāni ca gahetvā attano attano manāpaṭṭhānameva gantvā pavārenti. Evaṃ pavāraṇasaṅgahatthāya sannipatanti <pb ed="P" n="2.0649" />.</p>

<p rend="bodytext">Devaloke <pb ed="V" n="2.0217" /> pana <hi rend="bold">āsāvatī</hi> nāma latā atthi. Sā pupphissatīti devā vassasahassaṃ upaṭṭhānaṃ gacchanti. Pāricchattake pupphamāne ekavassaṃ upaṭṭhānaṃ gacchanti. Te tassa paṇḍupalāsādibhāvato paṭṭhāya attamanā honti. Yathāha –</p>

<p rend="indent">‘‘Yasmiṃ, bhikkhave, samaye devānaṃ tāvatiṃsānaṃ pāricchattako koviḷāro paṇḍupalāso hoti, attamanā, bhikkhave, devā tāvatiṃsā tasmiṃ samaye honti – ‘paṇḍupalāso kho dāni pāricchattako koviḷāro, na cirasseva pannapalāso bhavissatī’ti. Yasmiṃ, bhikkhave, samaye devānaṃ tāvatiṃsānaṃ pāricchattako koviḷāro pannapalāso hoti, khārakajāto hoti, jālakajāto hoti, kuṭumalakajāto hoti, korakajāto hoti. Attamanā, bhikkhave, devā tāvatiṃsā tasmiṃ samaye honti – ‘korakajāto dāni pāricchattako koviḷāro na cirasseva sabbapāliphullo bhavissatī’ti (a. ni. 7.69).</p>

<p rend="indent">Sabbapāliphullassa kho pana, bhikkhave, pāricchattakassa koviḷārassa samantā paññāsa yojanāni ābhāya phuṭaṃ hoti, anuvātaṃ yojanasataṃ gandho gacchati. Ayamānubhāvo pāricchattakassa koviḷārassā’’ti.</p>

<p rend="bodytext">Pupphite pāricchattake ārohaṇakiccaṃ vā aṅkusakaṃ gahetvā namanakiccaṃ vā pupphāharaṇatthaṃ caṅkoṭakakiccaṃ vā natthi, kantanakavāto uṭṭhahitvā pupphāni vaṇṭato kantati, sampaṭicchanakavāto sampaṭicchati, pavesanakavāto sudhammaṃ devasabhaṃ paveseti, sammajjanakavāto purāṇapupphāni nīharati, santharaṇakavāto pattakaṇṇikakesarāni naccanto santharati, majjhaṭṭhāne dhammāsanaṃ hoti. Yojanappamāṇo ratanapallaṅko upari tiyojanena setacchattena dhārayamānena, tadanantaraṃ sakkassa devarañño <pb ed="M" n="2.0243" /> āsanaṃ atthariyati. Tato tettiṃsāya devaputtānaṃ, tato aññāsaṃ mahesakkhadevatānaṃ. Aññataradevatānaṃ pana pupphakaṇṇikāva āsanaṃ hoti.</p>

<p rend="bodytext">Devā devasabhaṃ pavisitvā nisīdanti. Tato pupphehi reṇuvaṭṭi uggantvā upari kaṇṇikaṃ āhacca nipatamānā devatānaṃ tigāvutappamāṇaṃ attabhāvaṃ lākhārasaparikammasajjitaṃ viya <pb ed="P" n="2.0650" /> karoti. Tesaṃ sā kīḷā catūhi māsehi pariyosānaṃ gacchati. Evaṃ pāricchattakakīḷānubhavanatthāya sannipatanti.</p>

<p rend="bodytext">Māsassa <pb ed="V" n="2.0218" /> pana aṭṭhadivase devaloke mahādhammasavanaṃ ghusati. Tattha sudhammāyaṃ devasabhāyaṃ sanaṅkumāro vā mahābrahmā, sakko vā devānamindo, dhammakathikabhikkhu vā, aññataro vā dhammakathiko devaputto dhammakathaṃ katheti. Aṭṭhamiyaṃ pakkhassa catunnaṃ mahārājānaṃ amaccā, cātuddasiyaṃ puttā, pannarase sayaṃ cattāro mahārājāno nikkhamitvā suvaṇṇapaṭṭañca jātihiṅgulakañca gaṇhitvā gāmanigamarājadhāniyo anuvicaranti. Te – ‘‘asukā nāma itthī vā puriso vā buddhaṃ saraṇaṃ gato, dhammaṃ saraṇaṃ gato. Saṅghaṃ saraṇaṃ gato. Pañcasīlāni rakkhati. Māsassa aṭṭha uposathe karoti. Mātuupaṭṭhānaṃ pūreti. Pituupaṭṭhānaṃ pūreti. Asukaṭṭhāne uppalahatthakasatena pupphakumbhena pūjā katā. Dīpasahassaṃ āropitaṃ. Akāladhammasavanaṃ kāritaṃ. Chattavedikā puṭavedikā kucchivedikā sīhāsanaṃ sīhasopānaṃ kāritaṃ. Tīṇi sucaritāni pūreti. Dasakusalakammapathe samādāya vattatī’’ti suvaṇṇapaṭṭe jātihiṅgulakena likhitvā āharitvā pañcasikhassa hatthe denti. Pañcasikho mātalissa hatthe deti. Mātali saṅgāhako sakkassa devarañño deti.</p>

<p rend="bodytext">Yadā puññakammakārakā bahū na honti, potthako khuddako hoti, taṃ disvāva devā – ‘‘pamatto, vata bho mahājano viharati, cattāro apāyā paripūrissanti, cha devalokā tucchā bhavissantī’’ti anattamanā honti. Sace pana potthako mahā hoti, taṃ disvāva devā – ‘‘appamatto, vata bho, mahājano viharati, cattāro apāyā suññā bhavissanti <pb ed="M" n="2.0244" />, cha devalokā paripūrissanti, buddhasāsane puññāni karitvā āgate mahāpuññe purakkhatvā nakkhattaṃ kīḷituṃ labhissāmā’’ti attamanā honti. Taṃ potthakaṃ gahetvā sakko devarājā vāceti. Tassa pakatiniyāmena kathentassa saddo dvādasa yojanāni gaṇhāti. Uccena sarena kathentassa ca sakalaṃ dasayojanasahassaṃ devanagaraṃ chādetvā tiṭṭhati. Evaṃ dhammasavanatthāya sannipatanti. Idha pana pavāraṇasaṅgahatthāya sannipatitāti veditabbā.</p>

<p rend="bodytext"><hi rend="bold">Tathāgataṃ namassantā</hi>ti navahi kāraṇehi tathāgataṃ namassamānā <pb ed="P" n="2.0651" />. <hi rend="bold">Dhammassa ca sudhammata</hi>nti svākkhātatādibhedaṃ dhammassa sudhammataṃ ujuppaṭipannatādibhedaṃ saṅghassa ca suppaṭipattinti attho.</p>

<p rend="subhead">Aṭṭhayathābhuccavaṇṇanā</p>

<p rend="bodytext" n="296"><hi rend="paranum">296</hi><hi rend="dot">.</hi><hi rend="bold">Yathābhucce</hi>ti yathābhūte yathāsabhāve. <hi rend="bold">Vaṇṇe</hi>ti guṇe. <hi rend="bold">Payirudāhāsī</hi>ti kathesi. <hi rend="bold">Bahujanahitāya</hi><pb ed="V" n="2.0219" /><hi rend="bold">paṭipanno</hi>ti kathaṃ paṭipanno? Dīpaṅkarapādamūle aṭṭha dhamme samodhānetvā buddhatthāya abhinīharamānopi bahujanahitāya paṭipanno nāma hoti.</p>

<p rend="bodytext">Dānapāramī, sīlapāramī, nekkhammapāramī, paññāpāramī, vīriyapāramī, khantipāramī, saccapāramī, adhiṭṭhānapāramī, mettāpāramī, upekkhāpāramīti kappasatasahassādhikāni cattāri asaṅkhyeyyāni imā dasa pāramiyo pūrentopi bahujanahitāya paṭipanno.</p>

<p rend="bodytext">Khantivāditāpasakāle, cūḷadhammapālakumārakāle, chaddantanāgarājakāle, bhūridattacampeyyasaṅkhapālanāgarājakāle, mahākapikāle ca tādisāni dukkarāni karontopi bahujanahitāya paṭipanno. Vessantarattabhāve ṭhatvā sattasatakamahādānaṃ datvā sattasu ṭhānesu pathaviṃ kampetvā pāramīkūṭaṃ gaṇhantopi bahujanahitāya paṭipanno. Tato anantare attabhāve tusitapure yāvatāyukaṃ tiṭṭhantopi bahujanahitāya paṭipanno.</p>

<p rend="bodytext">Tattha pañca pubbanimittāni disvā dasasahassacakkavāḷadevatāhi yācito pañca mahāvilokanāni viloketvā devānaṃ saṅgahatthāya paṭiññaṃ datvā tusitapurā <pb ed="M" n="2.0245" /> cavitvā mātukucchiyaṃ paṭisandhiṃ gaṇhantopi bahujanahitāya paṭipanno.</p>

<p rend="bodytext">Dasa māse mātukucchiyaṃ vasitvā lumbinīvane mātukucchito nikkhamantopi, ekūnatiṃsavassāni agāraṃ ajjhāvasitvā mahābhinikkhamanaṃ nikkhamitvā anomanadītīre pabbajantopi, chabbassāni padhānena attānaṃ kilametvā bodhipallaṅkaṃ āruyha sabbaññutaññāṇaṃ paṭivijjhantopi, sattasattāhaṃ bodhimaṇḍe yāpentopi, isipatanaṃ āgamma anuttaraṃ dhammacakkaṃ pavattentopi, yamakapāṭihāriyaṃ karontopi, devorohaṇaṃ orohantopi, buddho hutvā pañcacattālīsa vassāni tiṭṭhantopi, āyusaṅkhāraṃ ossajantopi, yamakasālānamantare anupādisesāya nibbānadhātuyā parinibbāyantopi <pb ed="P" n="2.0652" /> bahujanahitāya paṭipanno. Yāvassa sāsapamattāpi dhātuyo dharanti, tāva bahujanahitāya paṭipannoti veditabbo. Sesapadāni etasseva vevacanāni. Tattha pacchimaṃ pacchimaṃ purimassa purimassa attho.</p>

<p rend="bodytext"><hi rend="bold">Neva atītaṃse samanupassāma, na panetarahī</hi>ti atītepi buddhato aññaṃ na samanupassāma, anāgatepi na samanupassāma, etarahi pana aññassa satthuno abhāvatoyeva aññatra tena bhagavatā na samanupassāmāti ayamettha attho. Aṭṭhakathāyampi hi – ‘‘atītānāgatā buddhā amhākaṃ <pb ed="V" n="2.0220" /> satthārā sadisāyeva, kiṃ sakko kathetī’’ti vicāretvā – ‘‘etarahi bahujanahitāya paṭipanno satthā amhākaṃ satthāraṃ muñcitvā añño koci natthi, tasmā na passāmāti kathetī’’ti vuttaṃ. Yathā ca ettha, evaṃ ito paresupi padesu ayamattho veditabbo. Svākkhātādīni ca kusalādīni ca vuttatthāneva.</p>

<p rend="bodytext"><hi rend="bold">Gaṅgodakaṃ yamunodakenā</hi>ti gaṅgāyamunānaṃ samāgamaṭṭhāne udakaṃ vaṇṇenapi gandhenapi rasenapi saṃsandati sameti, majjhe bhinnasuvaṇṇaṃ viya ekasadisameva hoti, na mahāsamuddaudakena saṃsaṭṭhakāle viya visadisaṃ. Parisuddhassa nibbānassa paṭipadāpi parisuddhāva. Na hi daharakāle vejjakammādīni katvā agocare caritvā mahallakakāle nibbānaṃ daṭṭhuṃ sakkā, nibbānagāminī pana paṭipadā parisuddhāva vaṭṭati ākāsūpamā. Yathā hi ākāsampi alaggaṃ parisuddhaṃ candimasūriyānaṃ ākāse icchiticchitaṭṭhānaṃ gacchantānaṃ viya nibbānaṃ gacchantassa bhikkhuno paṭipadāpi kule vā gaṇe vā alaggā <pb ed="M" n="2.0246" /> abaddhā ākāsūpamā vaṭṭati. Sā panesā tādisāva bhagavatā paññattā kathitā desitā. Tena vuttaṃ – ‘‘saṃsandati nibbānañca paṭipadā cā’’ti.</p>

<p rend="bodytext"><hi rend="bold">Paṭipannāna</hi>nti paṭipadāya ṭhitānaṃ. <hi rend="bold">Vusitavata</hi>nti vutthavāsānaṃ etesaṃ. <hi rend="bold">Laddhasahāyo</hi>ti etesaṃ tattha tattha saha ayanato sahāyo. ‘‘Adutiyo asahāyo appaṭisamo’’ti idaṃ pana asadisaṭṭhena vuttaṃ. <hi rend="bold">Apanujjā</hi>ti tesaṃ majjhepi phalasamāpattiyā viharanto cittena apanujja, apanujjeva ekārāmataṃ anuyutto viharatīti attho.</p>

<p rend="bodytext"><hi rend="bold">Abhinipphanno</hi><pb ed="P" n="2.0653" /><hi rend="bold">kho pana tassa bhagavato lābho</hi>ti tassa bhagavato mahālābho uppanno. Kadā paṭṭhāya uppanno? Abhisambodhiṃ patvā sattasattāhaṃ atikkamitvā isipatane dhammacakkaṃ pavattetvā anukkamena devamanussānaṃ damanaṃ karontassa tayo jaṭile pabbājetvā rājagahaṃ gatassa bimbisāradamanato paṭṭhāya uppanno. Yaṃ sandhāya vuttaṃ – ‘‘tena kho pana samayena bhagavā sakkato hoti garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārāna’’nti (saṃ. ni. 2.70). Satasahassakappādhikesu catūsu asaṅkhyeyyesu ussannapuññanissandasamuppanno lābhasakkāro mahogho viya ajjhottharamāno āgacchati.</p>

<p rend="bodytext">Ekasmiṃ kira samaye rājagahe sāvatthiyaṃ sākete kosambiyaṃ bārāṇasiyaṃ bhagavato paṭipāṭibhattaṃ <pb ed="V" n="2.0221" /> nāma uppannaṃ, tattheko – ‘‘ahaṃ sataṃ vissajjetvā dānaṃ dassāmī’’ti paṇṇaṃ likhitvā vihāradvāre bandhi. Añño – ahaṃ dve satāni. Añño – ahaṃ pañca satāni. Añño – ahaṃ sahassaṃ. Añño – ahaṃ dve sahassāni. Añño – ahaṃ pañca. Dasa. Vīsati. Paññāsaṃ; añño – ahaṃ satasahassaṃ. Añño – ahaṃ dve satasahassāni vissajjetvā dānaṃ dassāmī’’ti paṇṇaṃ likhitvā vihāradvāre bandhi. Janapadacārikaṃ carantampi okāsaṃ labhitvā – ‘‘dānaṃ dassāmī’’ti sakaṭāni pūretvā mahājano anubandhiyeva. Yathāha – ‘‘tena kho pana samayena jānapadā manussā bahuṃ loṇampi telampi taṇḍulampi khādanīyampi sakaṭesu āropetvā bhagavato piṭṭhito piṭṭhito anubandhā honti – ‘yattha paṭipāṭiṃ <pb ed="M" n="2.0247" /> labhissāma, tattha bhattaṃ karissāmā’ti’’ (mahāva. 282). Evaṃ aññānipi khandhake ca vinaye ca bahūni vatthūni veditabbāni.</p>

<p rend="bodytext">Asadisadāne panesa lābho matthakaṃ patto. Ekasmiṃ kira samaye bhagavati janapadacārikaṃ caritvā jetavanaṃ sampatte rājā nimantetvā dānaṃ adāsi. Dutiyadivase nāgarā adaṃsu. Puna tesaṃ dānato atirekaṃ rājā, tassa dānato atirekaṃ nāgarāti evaṃ bahūsu divasesu gatesu rājā cintesi – ‘‘ime nāgarā divase divase atirekataraṃ karonti, pathavissaro pana rājā nāgarehi dāne parājitoti garahā bhavissatī’’ti. Athassa mallikā upāyaṃ ācikkhi. So rājaṅgaṇe sālakalyāṇipadarehi maṇḍapaṃ kāretvā taṃ nīluppalehi <pb ed="P" n="2.0654" /> chādetvā pañca āsanasatāni paññāpetvā pañca hatthisatāni āsanānaṃ pacchābhāge ṭhapetvā ekekena hatthinā ekekassa bhikkhuno setacchattaṃ dhārāpesi. Dvinnaṃ dvinnaṃ āsanānaṃ antare sabbālaṅkārapaṭimaṇḍitā ekekā khattiyadhītā catujjātiyagandhaṃ pisati. Niṭṭhitaṃ niṭṭhitaṃ majjhaṭṭhāne gandhambaṇe pakkhipati, taṃ aparā khattiyadhītā nīluppalahatthakena samparivatteti. Evaṃ ekekassa bhikkhuno tisso tisso khattiyadhītaro parivārā, aparā sabbālaṅkārapaṭimaṇḍitā itthī tālavaṇṭaṃ gahetvā bījati, aññā dhamakaraṇaṃ gahetvā udakaṃ parissāveti, aññā pattato udakaṃ harati. Bhagavato cattāri anagghāni ahesuṃ. Pādakathalikā ādhārako apassenaphalakaṃ chattapādamaṇīti imāni cattāri anagghāni ahesuṃ. Saṅghanavakassa deyyadhammo satasahassaṃ agghati. Tasmiñca dāne aṅgulimālatthero saṅghanavako ahosi. Tassa āsanasamīpe ānīto hatthī taṃ upagantuṃ nāsakkhi. Tato rañño ārocesuṃ. Rājā – ‘‘añño hatthī natthī’’ti? Duṭṭhahatthī pana atthi, ānetuṃ na sakkāti. Sammāsambuddho – saṅghanavako kataro mahārājāti? Aṅgulimālatthero bhagavāti. Tena hi taṃ duṭṭhahatthiṃ ānetvā ṭhapetu, mahārājāti. Hatthiṃ maṇḍayitvā ānayiṃsu. So therassa tejena nāsāvātasañcaraṇamattampi <pb ed="V" n="2.0222" /> kātuṃ nāsakkhi. Evaṃ nirantaraṃ satta divasāni dānaṃ dīyittha. Sattame divase rājā dasabalaṃ vanditvā – ‘‘bhagavā mayhaṃ dhammaṃ desethā’’ti āha.</p>

<p rend="bodytext">Tassañca <pb ed="M" n="2.0248" /> parisati kāḷo ca juṇho cāti dve amaccā honti. Kāḷo cintesi – ‘‘nassati rājakulassa santakaṃ, kiṃ nāmete ettakā janā karissanti, bhuñjitvā vihāraṃ gantvā niddāyissanteva, idaṃ pana eko rājapuriso labhitvā kiṃ nāma na kareyya, aho nassati rañño santaka’’nti. Juṇho cintesi – ‘‘mahantaṃ idaṃ rājattanaṃ nāma, ko añño idaṃ kātuṃ sakkhissati? Kiṃ rājā nāma so, yo rājattane ṭhitopi evarūpaṃ dānaṃ dātuṃ na sakkotī’’ti. Bhagavā parisāya ajjhāsayaṃ olokento tesaṃ dvinnaṃ ajjhāsayaṃ viditvā – ‘‘sace ajja juṇhassa ajjhāsayena dhammakathaṃ kathemi, kāḷassa sattadhā muddhā phalissati <pb ed="P" n="2.0655" />. Mayā kho pana sattānuddayatāya pāramiyo pūritā. Juṇho aññasmimpi divase mayi dhammaṃ kathayante maggaphalaṃ paṭivijjhissati, idāni pana kāḷaṃ olokessāmī’’ti rañño catuppadikameva gāthaṃ abhāsi –</p>

<p rend="gatha1">‘‘Na ve kadariyā devalokaṃ vajanti,</p>

<p rend="gatha2">Bālā have nappasaṃsanti dānaṃ;</p>

<p rend="gatha3">Dhīro ca dānaṃ anumodamāno,</p>

<p rend="gathalast">Teneva so hoti sukhī paratthā’’ti. (dha. pa. 177);</p>

<p rend="bodytext">Rājā anattamano hutvā – ‘‘mayā mahādānaṃ dinnaṃ, satthā ca me mandameva dhammaṃ kathesi, nāsakkhiṃ maññe dasabalassa cittaṃ gahetu’’nti. So bhuttapātarāso vihāraṃ gantvā bhagavantaṃ vanditvā pucchi – ‘‘mayā, bhante, mahantaṃ dānaṃ dinnaṃ, anumodanā ca me na mahatī katā, ko nu kho me, bhante, doso’’ti? Natthi, mahārāja, tava doso, parisā pana aparisuddhā, tasmā dhammaṃ na desesinti. Kasmā pana bhagavā parisā na suddhāti? Satthā dvinnaṃ amaccānaṃ parivitakkaṃ ārocesi. Rājā kāḷaṃ pucchi – ‘‘evaṃ, tāta, kāḷā’’ti? ‘‘Evaṃ, mahārājā’’ti. ‘‘Mayi mama santakaṃ dadamāne tava kataraṃ ṭhānaṃ rujjati, na taṃ sakkomi passituṃ, pabbājetha naṃ mama raṭṭhato’’ti āha. Tato juṇhaṃ pakkosāpetvā pucchi – ‘‘evaṃ kira, tāta, cintesī’’ti? ‘‘Āma, mahārājā’’ti. ‘‘Tava cittānurūpameva hotū’’ti tasmiṃyeva maṇḍape evaṃ paññattesuyeva āsanesu pañca bhikkhusatāni nisīdāpetvā tāyeva khattiyadhītaro <pb ed="V" n="2.0223" /> parivārāpetvā rājagehato dhanaṃ gahetvā mayā <pb ed="M" n="2.0249" /> dinnasadisameva satta divasāni dānaṃ dehīti. So tathā adāsi. Datvā sattame divase – ‘‘dhammaṃ bhagavā desethā’’ti āha.</p>

<p rend="bodytext">Satthā dvinnampi dānānaṃ anumodanaṃ ekato katvā dve mahānadiyo ekoghapuṇṇā kurumāno viya mahādhammadesanaṃ desesi. Desanāpariyosāne juṇho sotāpanno ahosi. Rājā pasīditvā dasabalassa bāhiravatthuṃ nāma adāsi. Evaṃ abhinipphanno kho pana tassa bhagavato lābhoti veditabbo.</p>

<p rend="bodytext"><hi rend="bold">Abhinipphanno</hi><pb ed="P" n="2.0656" /><hi rend="bold">siloko</hi>ti vaṇṇaguṇakittanaṃ. Sopi bhagavato dhammacakkappavattanato paṭṭhāya abhinipphanno. Tato paṭṭhāya hi bhagavato khattiyāpi vaṇṇaṃ kathenti. Brāhmaṇāpi gahapatayopi nāgā supaṇṇā gandhabbā devatā brahmānopi kittiṃ vatvā – ‘‘itipi so bhagavā’’tiādinā. Aññatitthiyāpi vararojassa sahassaṃ datvā samaṇassa gotamassa avaṇṇaṃ kathehīti uyyojesuṃ. So sahassaṃ gahetvā dasabalaṃ pādatalato paṭṭhāya yāva kesantā apalokayamāno likkhāmattampi vajjaṃ adisvā – ‘‘vippakiṇṇadvattiṃsamahāpurisalakkhaṇe asītianubyañjanavibhūsite byāmappabhāparikkhitte suphullitapāricchattakatārāgaṇasamujjalitaantalikkhavicittakusumasassirikanandanavanasadise anavajjaattabhāve avaṇṇaṃ vadantassa mukhampi viparivatteyya, muddhāpi sattadhā phaleyya, avaṇṇaṃ vattuṃ upāyo natthi, vaṇṇameva vadissāmī’’ti pādatalato paṭṭhāya yāva kesantā atirekapadasahassena vaṇṇameva kathesi. Yamakapāṭihāriye panesa <hi rend="bold">vaṇṇo</hi> nāma matthakaṃ patto. Evaṃ abhinipphanno silokoti.</p>

<p rend="bodytext"><hi rend="bold">Yāva maññe khattiyā</hi>ti khattiyā brāhmaṇā vessā suddā nāgā supaṇṇā yakkhā asurā devā brahmānoti sabbeva te sampiyāyamānarūpā haṭṭhatuṭṭhā viharanti. <hi rend="bold">Vigatamado kho panā</hi>ti ettakā maṃ janā sampiyāyamānarūpā viharantīti na madapamatto hutvā davādivasena āhāraṃ āhāreti, aññadatthu vigatamado kho pana so bhagavā āhāraṃ āhāreti.</p>

<p rend="bodytext"><hi rend="bold">Yathāvādī</hi>ti <pb ed="M" n="2.0250" /> yaṃ vācāya vadati, tadanvayamevassa kāyakammaṃ hoti. Yañca kāyena karoti, tadanvayamevassa vacīkammaṃ hoti. Kāyo vā vācaṃ, vācā vā kāyaṃ nātikkamati, vācā kāyena, kāyo ca vācāya sameti. Yathā ca –</p>

<p rend="gatha1">‘‘Vāmena <pb ed="V" n="2.0224" /> sūkaro hoti, dakkhiṇena ajāmigo;</p>

<p rend="gathalast">Sarena nelako hoti, visāṇena jaraggavo’’ti. –</p>

<p rend="bodytext">Ayaṃ sūkarayakkho sūkare disvā sūkarasadisaṃ vāmapassaṃ dassetvā te gahetvā khādati, ajāmige disvā taṃsadisaṃ <pb ed="P" n="2.0657" /> dakkhiṇapassaṃ dassetvā te gahetvā khādati, nelakavacchake disvā vacchakaravaṃ ravanto te gahetvā khādati, goṇe disvā tesaṃ visāṇasadisāni visāṇāni māpetvā te dūratova – ‘‘goṇo viya dissatī’’ti evaṃ upagate gahetvā khādati. Yathā ca dhammikavāyasajātake sakuṇehi puṭṭho vāyaso – ‘‘ahaṃ vātabhakkho, vātabhakkhatāya mukhaṃ vivaritvā pāṇakānañca maraṇabhayena ekeneva pādena ṭhito, tasmā tumhepi –</p>

<p rend="gatha1">‘‘Dhammaṃ caratha bhaddaṃ vo, dhammaṃ caratha ñātayo;</p>

<p rend="gathalast">Dhammacārī sukhaṃ seti, asmiṃ loke paramhi cā’’ti.</p>

<p rend="bodytext">Sakuṇesu vissāsaṃ uppādesi, tato –</p>

<p rend="gatha1">‘‘Bhaddako vatāyaṃ pakkhī, dijo paramadhammiko;</p>

<p rend="gathalast">Ekapādena tiṭṭhanto, dhammo dhammoti bhāsatī’’ti.</p>

<p rend="bodytext">Evaṃ vissāsamāgate sakuṇe khādittha. Tena tesaṃ vācā kāyena, kāyo ca vācāya na sameti, na evaṃ bhagavato. Bhagavato pana vācā kāyena, kāyo ca vācāya sametiyevāti dasseti.</p>

<p rend="bodytext">Tiṇṇā taritā vicikicchā assāti <hi rend="bold">tiṇṇavicikiccho. </hi> ‘‘Kathamidaṃ kathamida’’nti evarūpā vigatā kathaṃkathā assāti <hi rend="bold">vigatakathaṃkatho.</hi> Yathā hi mahājano – ‘‘ayaṃ rukkho, kiṃ rukkho nāma, ayaṃ gāmo, ayaṃ janapado, idaṃ raṭṭhaṃ, kiṃ raṭṭhaṃ nāma, kasmā nu kho ayaṃ rukkho ujukkhandho, ayaṃ vaṅkakkhandho, kasmā kaṇṭako koci ujuko hoti, koci vaṅko, pupphaṃ kiñci sugandhaṃ, kiñci duggandhaṃ, phalaṃ kiñci <pb ed="M" n="2.0251" /> madhuraṃ, kiñci amadhura’’nti sakaṅkhova hoti, na evaṃ satthā. Satthā hi – ‘‘imesaṃ nāma dhātūnaṃ ussannussannattā idaṃ evaṃ hotī’’ti vigatakathaṃkathova <pb ed="P" n="2.0658" />. Yathā ca paṭhamajjhānādilābhīnaṃ dutiyajjhānādīsu kaṅkhā hoti. Paccekabuddhānampi <pb ed="V" n="2.0225" /> hi sabbaññutaññāṇe yāthāvasanniṭṭhānābhāvato vohāravasena kaṅkhā nāma hotiyeva, na evaṃ buddhassa. So hi bhagavā sabbattha vigatakathaṃkathoti dasseti.</p>

<p rend="bodytext"><hi rend="bold">Pariyositasaṅkappo</hi>ti yathā keci sīlamattena, keci vipassanāmattena, keci paṭhamajjhānena…pe… keci nevasaññānāsaññāyatanasamāpattiyā, keci sotāpannabhāvamattena…pe… keci arahattena, keci sāvakapāramīñāṇena, keci paccekabodhiñāṇena pariyositasaṅkappā paripuṇṇamanorathā honti, na evaṃ mama satthā. Mama pana satthā sabbaññutaññāṇena pariyositasaṅkappoti dasseti.</p>

<p rend="bodytext"><hi rend="bold">Ajjhāsayaṃ ādibrahmacariya</hi>nti karaṇatthe paccattavacanaṃ, adhikāsayena uttamanissayabhūtena ādibrahmacariyena porāṇabrahmacariyabhūtena ca ariyamaggena tiṇṇavicikiccho vigatakathaṃkatho pariyositasaṅkappoti attho. ‘‘Pubbe ananussutesu dhammesu sāmaṃ saccāni abhisambujjhi, tattha ca sabbaññutaṃ patto, balesu ca vasībhāva’’nti hi vacanato pariyositasaṅkappatāpi bhagavato ariyamaggeneva nipphannāti.</p>

<p rend="bodytext" n="297"><hi rend="paranum">297</hi><hi rend="dot">.</hi><hi rend="bold">Yathariva bhagavā</hi>ti yathā bhagavā, evaṃ ekasmiṃ jambudīpatale catūsu disāsu cārikaṃ caramānā aho vata cattāro jinā dhammaṃ deseyyunti paccāsisamānā vadanti. Athāpare tīsu maṇḍalesu ekato vicaraṇabhāvaṃ ākaṅkhamānā <hi rend="bold">tayo sammāsambuddhā</hi>ti āhaṃsu. Apare – ‘‘dasa pāramiyo nāma pūretvā catunnaṃ tiṇṇaṃ vā uppatti dullabhā, sace pana eko nibaddhavāsaṃ vasanto dhammaṃ deseyya, eko cārikaṃ caranto, evampi jambudīpo sobheyya ceva, bahuñca hitasukhamadhigaccheyyā’’ti cintetvā <hi rend="bold">aho vata, mārisā</hi>ti āhaṃsu.</p>

<p rend="bodytext" n="298"><hi rend="paranum">298</hi><hi rend="dot">.</hi><hi rend="bold">Aṭṭhānametaṃ anavakāso ya</hi>nti ettha ṭhānaṃ avakāsoti ubhayametaṃ kāraṇādhivacanameva. Kāraṇañhi tiṭṭhati <pb ed="P" n="2.0659" /> ettha tadāyattavuttitāya phalanti ṭhānaṃ. Okāso viya cassa taṃ tena vinā aññattha abhāvatoti avakāso. <hi rend="bold">Ya</hi>nti karaṇatthe paccattaṃ. Idaṃ vuttaṃ hoti <pb ed="M" n="2.0252" /> – ‘‘yena kāraṇena ekissā lokadhātuyā dve buddhā ekato uppajjeyyuṃ, taṃ kāraṇaṃ natthī’’ti.</p>

<p rend="bodytext">Ettha ca –</p>

<p rend="gatha1">‘‘Yāvatā <pb ed="V" n="2.0226" /> candimasūriyā, pariharanti disā bhanti virocanā;</p>

<p rend="gathalast">Tāva sahassadhā loko, ettha te vattate vaso’’ti. (ma. ni. 1.503) –</p>

<p rend="bodytext">Gāthāya ekacakkavāḷameva ekā lokadhātu. ‘‘Sahassī lokadhātu akampitthā’’ti (a. ni. 3.126) āgataṭṭhāne cakkavāḷasahassaṃ ekā lokadhātu. ‘‘Ākaṅkhamāno, ānanda, tathāgato tisahassimahāsahassilokadhātuṃ sarena viññāpeyya, obhāsena ca phareyyā’’ti (a. ni. 3.81) āgataṭṭhāne tisahassimahāsahassī ekā lokadhātu. ‘‘Ayañca dasasahassī lokadhātū’’ti (ma. ni. 3.201) āgataṭṭhāne dasacakkavāḷasahassāni ekā lokadhātu. Taṃ sandhāya <hi rend="bold">ekissā lokadhātuyā</hi>ti āha. Ettakañhi <hi rend="bold">jātikhettaṃ nāma.</hi> Tatrāpi ṭhapetvā imasmiṃ cakkavāḷe jambudīpassa majjhimadesaṃ na aññatra buddhā uppajjanti jātikhettato pana paraṃ buddhānaṃ uppattiṭṭhānameva na paññāyati. <hi rend="bold">Yenatthenā</hi>ti yena pavāraṇasaṅgahatthena.</p>

<p rend="subhead">Sanaṅkumārakathāvaṇṇanā</p>

<p rend="bodytext" n="300"><hi rend="paranum">300</hi><hi rend="dot">.</hi><hi rend="bold">Vaṇṇena ceva yasasā cā</hi>ti alaṅkāraparivārena ca puññasiriyā cāti attho.</p>

<p rend="bodytext" n="301"><hi rend="paranum">301</hi><hi rend="dot">.</hi><hi rend="bold">Sādhu mahābrahme</hi>ti ettha sampasādane sādhusaddo. <hi rend="bold">Saṅkhāya modāmā</hi>ti jānitvā modāma.</p>

<p rend="subhead">Govindabrāhmaṇavatthuvaṇṇanā</p>

<p rend="bodytext" n="304"><hi rend="paranum">304</hi><hi rend="dot">.</hi><hi rend="bold">Yāva dīgharattaṃ mahāpaññova so bhagavā</hi>ti ettakanti paricchinditvā na sakkā vattuṃ, atha kho yāva dīgharattaṃ aticirarattaṃ mahāpaññova so bhagavā. <hi rend="bold">No</hi>ti kathaṃ tumhe maññathāti. Atha sayamevetaṃ pañhaṃ byākātukāmo – ‘‘anacchariyametaṃ, mārisā, yaṃ idāni pāramiyo <pb ed="M" n="2.0253" /> pūretvā bodhipallaṅke tiṇṇaṃ mārānaṃ matthakaṃ bhinditvā paṭividdhaasādhāraṇañāṇo so bhagavā mahāpañño bhaveyya, kimettha acchariyaṃ, aparipakkāya pana bodhiyā padesañāṇe <pb ed="P" n="2.0660" /> ṭhitassa sarāgādikālepi mahāpaññabhāvameva vo, mārisā, kathessāmī’’ti bhavapaṭicchannakāraṇaṃ āharitvā dassento <hi rend="bold">bhūtapubbaṃ bho</hi>tiādimāha.</p>

<p rend="bodytext"><hi rend="bold">Purohito</hi>ti sabbakiccāni anusāsanapurohito. <hi rend="bold">Govindo</hi>ti govindiyābhisekena abhisitto <pb ed="V" n="2.0227" />, pakatiyā panassa aññadeva nāmaṃ, abhisittakālato paṭṭhāya ‘‘govindo’’ti saṅkhyaṃ gato. <hi rend="bold">Jotipālo</hi>ti jotanato ca pālanato ca jotipālo. Tassa kira jātadivase sabbāvudhāni ujjotiṃsu. Rājāpi paccūsasamaye attano maṅgalāvudhaṃ pajjalitaṃ disvā bhīto aṭṭhāsi. Govindo pātova rājūpaṭṭhānaṃ gantvā sukhaseyyaṃ pucchi rājā – ‘‘kuto me ācariya, sukhaseyyā’’ti vatvā taṃ kāraṇaṃ ārocesi. Mā bhāyi, mahārāja, mayhaṃ putto jāto, tassānubhāvena sakalanagare āvudhāni pajjaliṃsūti. Rājā – ‘‘kiṃ nu kho me kumāro paccatthiko bhaveyyā’’ti cintetvā suṭṭhutaraṃ bhāyi. ‘‘Kiṃ vitakkesi mahārājā’’ti ca puṭṭho tamatthaṃ ārocesi. Atha naṃ govindo ‘‘mā bhāyi mahārāja, neso kumāro tumhākaṃ dubbhissati, sakalajambudīpe pana tena samo paññāya na bhavissati, mama puttassa vacanena mahājanassa kaṅkhā chijjissati, tumhākañca sabbakiccāni anusāsissatī’’ti samassāseti. Rājā tuṭṭho – ‘‘kumārassa khīramūlaṃ hotū’’ti sahassaṃ datvā ‘‘kumāraṃ mahallakakāle mama dassethā’’ti āha. Kumāro anupubbena vuḍḍhimanuppatto. Jotitattā panassa pālanasamatthatāya ca jotipālotveva nāmaṃ akaṃsu. Tena vuttaṃ – ‘‘jotanato ca pālanato ca jotipālo’’ti.</p>

<p rend="bodytext"><hi rend="bold">Sammā vossajjitvā</hi>ti sammā vossajjitvā. Ayameva vā pāṭho. <hi rend="bold">Alamatthadasataro</hi>ti samattho paṭibalo atthadaso alamatthadaso, taṃ alamatthadasaṃ tiretīti alamatthadasataro. <hi rend="bold">Jotipālasseva māṇavassa anusāsaniyā</hi>ti sopi jotipālaṃyeva pucchitvā anusāsatīti dasseti.</p>

<p rend="bodytext" n="305"><hi rend="paranum">305</hi><hi rend="dot">.</hi><hi rend="bold">Bhavamatthu</hi><pb ed="M" n="2.0254" /><hi rend="bold">bhavantaṃ jotipāla</hi>nti bhoto jotipālassa bhavo vuddhi visesādhigamo sabbakalyāṇañceva maṅgalañca hotūti attho. <hi rend="bold">Sammodanīyaṃ katha</hi>nti? ‘‘Alaṃ, mahārāja, mā cintayi, dhuvadhammo esa sabbasattāna’’ntiādinā nayena maraṇappaṭisaṃyuttaṃ sokavinodanapaṭisanthārakathaṃ pariyosāpetvā. <hi rend="bold">Mā no bhavaṃ jotipālo anusāsaniyā</hi><pb ed="P" n="2.0661" /><hi rend="bold">paccabyāhāsī</hi>ti mā paṭibyākāsi, ‘‘anusāsā’’ti vutto – ‘‘nāhaṃ anusāsāmī’’ti no mā anusāsaniyā paccakkhāsīti attho. <hi rend="bold">Abhisambhosī</hi>ti saṃvidahitvā paṭṭhapesi. <hi rend="bold">Manussā evamāhaṃsū</hi>ti taṃ pitarā mahāpaññataraṃ sabbakiccāni anusāsantaṃ sabbakamme abhisambhavantaṃ disvā tuṭṭhacittā <hi rend="bold">govindo vata, bho, brāhmaṇo, mahāgovindo vata, bho, brāhmaṇo</hi>ti evamāhaṃsu. Idaṃ vuttaṃ hoti, ‘‘govindo vata, bho, brāhmaṇo ahosi etassa pitā; ayaṃ pana mahāgovindo vata, bho, brāhmaṇo’’ti.</p>

<p rend="subhead">Rajjasaṃvibhajanavaṇṇanā</p>

<p rend="bodytext" n="306"><hi rend="paranum">306</hi><hi rend="dot">.</hi><hi rend="bold">Yena</hi><pb ed="V" n="2.0228" /><hi rend="bold">te cha khattiyā</hi>ti ye te ‘‘sahāyā’’ti vuttā cha khattiyā, te kira reṇussa ekapitikā kaniṭṭhabhātaro, tasmā mahāgovindo ‘‘ayaṃ abhisitto etesaṃ rajjasaṃvibhāgaṃ kareyya vā na vā, yaṃnūnāhaṃ te paṭikacceva reṇussa santikaṃ pesetvā paṭiññaṃ gaṇhāpeyya’’nti cintento yena te cha khattiyā tenupasaṅkami. <hi rend="bold">Rājakattāro</hi>ti rājakārakā amaccā.</p>

<p rend="bodytext" n="307"><hi rend="paranum">307</hi><hi rend="dot">.</hi><hi rend="bold">Madanīyā kāmā</hi>ti madakarā pamādakarā kāmā. Gacchante gacchante kāle esa anussaritumpi na sakkuṇeyya, tasmā āyantu bhonto āgacchantūti attho.</p>

<p rend="bodytext" n="308"><hi rend="paranum">308</hi><hi rend="dot">.</hi><hi rend="bold">Sarāmahaṃ bho</hi>ti tadā kira manussānaṃ saccavādikālo hoti, tasmā ‘‘kadā mayā vuttaṃ, kena diṭṭhaṃ, kena suta’’nti abhūtaṃ avatvā ‘‘sarāmahaṃ bho’’ti āha. <hi rend="bold">Sammodanīyaṃ katha</hi>nti kiṃ mahārāja devattaṃ gate raññe mā cintayittha, dhuvadhammo esa sabbasattānaṃ, evaṃbhāvino saṅkhārāti evarūpaṃ paṭisanthārakathaṃ. <hi rend="bold">Sabbāni sakaṭamukhāni paṭṭhapesī</hi>ti sabbāni cha <pb ed="M" n="2.0255" /> rajjāni sakaṭamukhāni paṭṭhapesi. Ekekassa rañño rajjaṃ tiyojanasataṃ hoti, reṇussa rañño rajjosaraṇapadeso dasagāvutaṃ, majjhe pana reṇussa rajjaṃ vitānasadisaṃ ahosi. Kasmā evaṃ paṭṭhapesīti? Kālena kālaṃ rājānaṃ passituṃ āgacchantā aññassa rajjaṃ apīḷetvā attano attano rajjapadeseneva āgamissanti ceva gamissanti ca. Pararajjaṃ otiṇṇassa hi – ‘‘bhattaṃ detha, goṇaṃ dethā’’ti vadato manussā ujjhāyanti – ‘‘ime rājāno attano attano vijitena na gacchanti, amhākaṃ pīḷaṃ <pb ed="P" n="2.0662" /> karontī’’ti. Attano vijitena gacchantassa ‘‘amhākaṃ santikā iminā idañcidañca laddhabbamevā’’ti manussā pīḷaṃ na maññanti. Imamatthaṃ cintayitvā mahāgovindo ‘‘sammodamānā rājāno ciraṃ rajjamanusāsantū’’ti evaṃ paṭṭhapesi.</p>

<p rend="gatha1">‘‘Dantapuraṃ kaliṅgānaṃ, assakānañca potanaṃ;</p>

<p rend="gatha2">Māhissati avantīnaṃ, sovīrānañca rodukaṃ.</p>

<p rend="gatha3">Mithilā ca videhānaṃ, campā aṅgesu māpitā;</p>

<p rend="gathalast">Bārāṇasī ca kāsīnaṃ, ete govindamāpitā’’ti. –</p>

<p rend="bodytext">Etāni <pb ed="V" n="2.0229" /> satta nagarāni mahāgovindeneva tesaṃ rājūnaṃ atthāya māpitāni.</p>

<p rend="gatha1">‘‘Sattabhū brahmadatto ca, vessabhū bharato saha;</p>

<p rend="gathalast">Reṇu dve ca dhataraṭṭhā, tadāsuṃ satta bhāradhā’’ti. –</p>

<p rend="bodytext">Imāni tesaṃ sattannampi nāmāni. Tesu hi eko sattabhū nāma ahosi, eko brahmadatto nāma, eko vessabhū nāma, eko teneva saha bharato nāma, eko reṇu nāma, dve pana dhataraṭṭhāti ime satta jambudīpatale bhāradhā mahārājāno ahesunti.</p>

<p rend="centre">Paṭhamabhāṇavāravaṇṇanā niṭṭhitā.</p>

<p rend="subhead">Kittisaddaabbhuggamanavaṇṇanā</p>

<p rend="bodytext" n="311"><hi rend="paranum">311</hi><hi rend="dot">.</hi><hi rend="bold">Upasaṅkamiṃsū</hi>ti <pb ed="M" n="2.0256" /> ‘‘amhākaṃ ayaṃ issariyasampatti na aññassānubhāvena, mahāgovindassānubhāvena nipphannā. Mahāgovindo amhe satta rājāno samagge katvā jambudīpatale patiṭṭhāpesi, pubbūpakārissa pana na sukarā paṭikiriyā kātuṃ. Amhe sattapi jane esoyeva anusāsatu, etaṃyeva senāpatiñca purohitañca karoma, evaṃ no vuddhi bhavissatī’’ti cintetvā upasaṅkamiṃsu. Mahāgovindopi – ‘‘mayā ete samaggā katā, sace etesaṃ añño senāpati purohito ca bhavissati, tato attano attano senāpatipurohitānaṃ vacanaṃ gahetvā aññamaññaṃ bhindissanti, adhivāsemi nesaṃ senāpatiṭṭhānañca purohitaṭṭhānañcā’’ti cintetvā ‘‘evaṃ bho’’ti paccassosi.</p>

<p rend="bodytext"><hi rend="bold">Satta ca brāhmaṇamahāsāle</hi>ti ‘‘ahaṃ sabbaṭṭhānesu sammukho bhaveyyaṃ vā na vā, yatthāhaṃ sammukho na bhavissāmi, tattheva te kattabbaṃ karissantī’’ti satta <pb ed="P" n="2.0663" /> anupurohite ṭhapesi. Te sandhāya idaṃ vuttaṃ – ‘‘satta ca brāhmaṇamahāsāle’’ti. Divasassa dvikkhattuṃ vā sāyaṃ pāto vā nahāyantīti <hi rend="bold">nahātakā.</hi> Vatacariyapariyosāne vā nahātā, tato paṭṭhāya brāhmaṇehi saddhiṃ na khādanti na pivantīti nahātakā.</p>

<p rend="bodytext" n="312"><hi rend="paranum">312</hi><hi rend="dot">.</hi><hi rend="bold">Abbhuggacchī</hi>ti <pb ed="V" n="2.0230" /> abhiuggacchi. Tadā kira manussānaṃ ‘‘na brahmunā saddhiṃ amantetvā sakkā evaṃ sakalajambudīpaṃ anusāsitu’’nti nisinnanisinnaṭṭhāne ayameva kathā pavattittha. <hi rend="bold">Na kho panāha</hi>nti mahāpuriso kira – ‘‘ayaṃ mayhaṃ abhūto vaṇṇo uppanno, vaṇṇuppatti kho pana na bhāriyā, uppannassa vaṇṇassa rakkhanameva bhāriyaṃ, ayañca me acintetvā amantetvā karontasseva vaṇṇo uppannova, cintetvā mantetvā karontassa pana vitthārikataro bhavissatī’’ti brahmadassane upāyaṃ pariyesanto taṃ disvā <hi rend="bold">sutaṃ kho pana meta</hi>ntiādiatthaṃ parivitakkesi.</p>

<p rend="bodytext" n="313"><hi rend="paranum">313</hi><hi rend="dot">.</hi><hi rend="bold">Yena</hi><pb ed="M" n="2.0257" /><hi rend="bold">reṇu rājā tenupasaṅkamī</hi>ti evaṃ me antarā daṭṭhukāmo vā sallapitukāmo vā na bhavissati, yato chinnapalibodho sukhaṃ viharissāmīti palibodhupacchedanatthaṃ upasaṅkami, esa nayo sabbattha.</p>

<p rend="bodytext" n="316"><hi rend="paranum">316</hi><hi rend="dot">.</hi><hi rend="bold">Sādisiyo</hi>ti samavaṇṇā samajātikā.</p>

<p rend="bodytext" n="317"><hi rend="paranum">317</hi><hi rend="dot">.</hi><hi rend="bold">Navaṃ sandhāgāraṃ kāretvā</hi>ti rattiṭṭhānadivāṭṭhānacaṅkamanasampannaṃ vassike cattāro māse vasanakkhamaṃ bahi naḷaparikkhittaṃ vicittaṃ āvasathaṃ kāretvā. <hi rend="bold">Karuṇaṃ jhānaṃ jhāyī</hi>ti karuṇāya tikacatukkajjhānaṃ jhāyi, karuṇāmukhena panettha avasesāpi tayo brahmavihārā gahitāva. <hi rend="bold">Ukkaṇṭhanā paritassanā</hi>ti jhānabhūmiyaṃ ṭhitassa anabhiratiukkaṇṭhanā vā bhayaparitassanā vā natthi, brahmuno pana āgamanapatthanā āgamanataṇhā ahūti attho.</p>

<p rend="subhead">Brahmunāsākacchāvaṇṇanā</p>

<p rend="bodytext" n="318"><hi rend="paranum">318</hi><hi rend="dot">.</hi><hi rend="bold">Bhaya</hi>nti cittutrāsabhayameva. <hi rend="bold">Ajānantā</hi>ti ajānamānā. <hi rend="bold">Kathaṃ jānemu taṃ maya</hi>nti (dī. ni. 2.179) mayaṃ kinti taṃ jānāma, ayaṃ katthavāsiko, kinnāmo, kiṃ gottotiādīnaṃ ākārānaṃ kena ākārena taṃ dhārayāmāti attho.</p>

<p rend="bodytext"><hi rend="bold">Maṃ ve kumāraṃ jānantī</hi>ti maṃ ‘‘kumāro’’ti ‘‘daharo’’ti jānanti. <hi rend="bold">Brahmaloke</hi>ti seṭṭhaloke. <hi rend="bold">Sanantana</hi>nti ciratanaṃ porāṇakaṃ <pb ed="P" n="2.0664" />. Ahaṃ so porāṇakumāro sanaṅkumāro nāma brahmāti dasseti. <hi rend="bold">Evaṃ govinda jānāhī</hi>ti govinda paṇḍita, tvaṃ evaṃ jānāhi, evaṃ maṃ dhārehi.</p>

<p rend="gatha1">‘‘Āsanaṃ <pb ed="V" n="2.0231" /> udakaṃ pajjaṃ, madhusākañca brahmuno;</p>

<p rend="gathalast">Agghe bhavantaṃ pucchāma, agghaṃ kurutu no bhava’’nti. –</p>

<p rend="bodytext">Ettha <hi rend="bold">aggha</hi>nti atithino upanāmetabbaṃ vuccati. Teneva idamāsanaṃ paññattaṃ, ettha nisīdatha, idaṃ udakaṃ parisuddhaṃ, ito pānīyaṃ pivatha, pāde dhovatha, idaṃ pajjaṃ pādānaṃ hitatthāya abhisaṅkhataṃ telaṃ, ito pāde makkhetha, idaṃ madhusākanti. Bodhisattassa brahmacariyaṃ na aññesaṃ brahmacariyasadisaṃ hoti, na so ‘‘idaṃ sve, idaṃ tatiyadivase bhavissatī’’ti sannidhiṃ <pb ed="M" n="2.0258" /> nāma karoti. Madhusākaṃ pana aloṇaṃ adhūpanaṃ atakkaṃ udakena seditasākaṃ, taṃ sandhāyesa – ‘‘idaṃ paribhuñjathā’’ti vadanto ‘‘agghe bhavantaṃ pucchāmā’’tiādimāha. Ime sabbepi agghā brahmuno atthi. Te <hi rend="bold">agghe bhavantaṃ pucchāma.</hi> Evaṃ pucchantānañca <hi rend="bold">agghaṃ kurutu no bhavaṃ,</hi> paṭiggaṇhātu no bhavaṃ idamagghanti vuttaṃ hoti. Kiṃ panesa – ‘‘ito ekampi brahmā na bhuñjatī’’ti idaṃ na jānātīti. No na jānāti, jānantopi attano santike āgato atithi pucchitabboti vattasīsena pucchati.</p>

<p rend="bodytext">Atha kho brahmā – ‘‘kiṃ nu kho paṇḍito mama paribhogakaraṇābhāvaṃ ñatvā pucchati, udāhu kohaññe ṭhatvā pucchatī’’ti samannāharanto ‘‘vattasīse ṭhito pucchatī’’ti ñatvā paṭiggaṇhituṃ dāni me vaṭṭatīti <hi rend="bold">paṭiggaṇhāma te agghaṃ, yaṃ tvaṃ govinda bhāsasī</hi>ti āha. Yaṃ tvaṃ govinda bhāsasi – ‘‘idamāsanaṃ paññattaṃ, ettha nisīdathā’’tiādi, tatra te mayaṃ āsane nisinnā nāma homa, pānīyaṃ pītā nāma homa, pādāpi me dhotā nāma hontu, telenapi makkhitā nāma hontu, udakasākampi paribhuttaṃ nāma hotu, tayā dinnaṃ adhivāsitakālato paṭṭhāya yaṃ yaṃ tvaṃ bhāsasi, taṃ taṃ mayā paṭiggahitameva hoti. Tena vuttaṃ – ‘‘paṭiggaṇhāma te agghaṃ, yaṃ tvaṃ govinda bhāsasī’’ti. Evaṃ pana agghaṃ paṭiggaṇhitvā pañhassa okāsaṃ karonto <hi rend="bold">diṭṭhadhammahitatthāyā</hi>tiādimāha.</p>

<p rend="bodytext"><hi rend="bold">Kaṅkhī</hi><pb ed="P" n="2.0665" /><hi rend="bold">akaṅkhiṃ paravediyesū</hi>ti ahaṃ savicikiccho bhavantaṃ parena sayaṃ abhisaṅkhatattā parassa pākaṭesu paravediyesu pañhesu nibbicikicchaṃ.</p>

<p rend="bodytext"><hi rend="bold">Hitvā mamatta</hi>nti idaṃ mama, idaṃ mamāti upakaraṇataṇhaṃ cajitvā. <hi rend="bold">Manujesū</hi>ti sattesu, manujesu yo koci manujo mamattaṃ hitvāti attho. <hi rend="bold">Ekodibhūto</hi>ti ekībhūto, eko tiṭṭhanto eko nisīdantoti. Vacanattho panettha eko udeti pavattatīti ekodi, tādiso bhūtoti ekodibhūto <pb ed="V" n="2.0232" />. <hi rend="bold">Karuṇedhimutto</hi>ti karuṇājhāne adhimutto, taṃ jhānaṃ nibbattetvāti attho. <hi rend="bold">Nirāmagandho</hi>ti vissagandhavirahito. <hi rend="bold">Ettha ṭhito</hi>ti etesu dhammesu ṭhito. <hi rend="bold">Ettha ca sikkhamāno</hi>ti <pb ed="M" n="2.0259" /> etesu dhammesu sikkhamāno. Ayamettha saṅkhepo, vitthāro pana upari mahāgovindena ca brahmunā ca vuttoyeva.</p>

<p rend="bodytext" n="320"><hi rend="paranum">320</hi><hi rend="dot">.</hi> Tattha <hi rend="bold">ete avidvā</hi>ti ete āmagandhe ahaṃ avidvā, na jānāmīti attho. <hi rend="bold">Idha brūhi dhīrā</hi>ti te me tvaṃ idha dhīra paṇḍita, brūhi, vada. <hi rend="bold">Kenāvaṭā vāti pajā kurutū</hi>ti katamena kilesāvaraṇena āvaritā pajā pūtikā vāyati. <hi rend="bold">Āpāyikā</hi>ti apāyūpagā. <hi rend="bold">Nivutabrahmalokā</hi>ti nivuto pihito brahmaloko assāti nivutabrahmaloko. Katamena kilesena pajāya brahmalokūpago maggo nivuto pihito paṭicchannoti pucchati.</p>

<p rend="bodytext"><hi rend="bold">Kodho mosavajjaṃ nikati ca dubbho</hi>ti kujjhanalakkhaṇo kodho ca, paravisaṃvādanalakkhaṇo musāvādo ca, sadisaṃ dassetvā vañcanalakkhaṇā nikati ca, mittadubbhanalakkhaṇo dubbho ca. <hi rend="bold">Kadariyatā atimāno usūyā</hi>ti thaddhamacchariyalakkhaṇā kadariyatā ca, atikkamitvā maññanalakkhaṇo atimāno ca, parasampattikhīyanalakkhaṇā <hi rend="bold">usūyā ca. Icchā vivicchā paraheṭhanā cā</hi>ti taṇhālakkhaṇā icchā ca, macchariyalakkhaṇā vivicchā ca, vihiṃsālakkhaṇā paraheṭhanā ca. <hi rend="bold">Lobho ca doso ca mado ca moho</hi>ti yattha katthaci lubbhanalakkhaṇo lobho ca, dussanalakkhaṇo doso ca, majjanalakkhaṇo mado ca, muyhanalakkhaṇo moho ca. <hi rend="bold">Etesu yuttā anirāmagandhā</hi>ti etesu cuddasasu kilesesu yuttā pajā nirāmagandhā na hoti, āmagandhā sakuṇapagandhā <pb ed="P" n="2.0666" /> pūtigandhāyevāti vadati. <hi rend="bold">Āpāyikā nivutabrahmalokā</hi>ti esā pana āpāyikā ceva hoti, paṭicchannabrahmalokamaggā cāti. Idaṃ pana suttaṃ kathentena <hi rend="bold">āmagandhasuttena</hi> dīpetvā kathetabbaṃ, āmagandhasuttampi iminā dīpetvā kathetabbaṃ.</p>

<p rend="bodytext"><hi rend="bold">Te na sunimmadayā</hi>ti te āmagandhā sunimmadayā sukhena nimmadetabbā pahātabbā na honti, duppajahā dujjayāti attho. <hi rend="bold">Yassa dāni bhavaṃ govindo kālaṃ maññatī</hi>ti ‘‘yassā pabbajjāya bhavaṃ govindo kālaṃ maññati, ayameva hotu, evaṃ sati mayhampi tava santike āgamanaṃ svāgamanaṃ bhavissati, kathitadhammakathā sukathitā bhavissati, tvaṃ tāta sakalajambudīpe <pb ed="M" n="2.0260" /> aggapuriso daharo paṭhamavaye ṭhito, evaṃ mahantaṃ nāma sampattisirivilāsaṃ pahāya tava pabbajanaṃ nāma gandhahatthino ayabandhanaṃ chinditvā gamanaṃ viya atiuḷāraṃ, buddhatanti nāmesā’’ti mahāpurisassa daḷhīkammaṃ katvā brahmā sanaṅkumāro brahmalokameva gato.</p>

<p rend="subhead">Reṇurājaāmantanāvaṇṇanā</p>

<p rend="bodytext" n="321"><hi rend="paranum">321</hi><hi rend="dot">.</hi> Mahāpurisopi <pb ed="V" n="2.0233" /> ‘‘mama itova nikkhamitvā pabbajanaṃ nāma na yuttaṃ, ahaṃ rājakulassa atthaṃ anusāsāmi, tasmā rañño ārocessāmi. Sace sopi pabbajissati, sundarameva. No ce pabbajissati, purohitaṭṭhānaṃ niyyātetvā ahaṃ pabbajissāmī’’ti cintetvā rājānaṃ upasaṅkami, tena vuttaṃ – ‘‘atha kho bho mahāgovindo,…pe… nāhaṃ porohacce rame’’ti.</p>

<p rend="bodytext">Tattha <hi rend="bold">tvaṃ pajānassu rajjenā</hi>ti tava rajjena tvameva jānāhi. <hi rend="bold">Nāhaṃ porohicce rame</hi>ti ahaṃ purohitabhāve na ramāmi, ukkaṇṭhitosmi, aññaṃ anusāsakaṃ jānāhi, nāhaṃ porohicce rameti.</p>

<p rend="bodytext">Atha rājā – ‘‘dhuvaṃ cattāro māse paṭisallīnassa brāhmaṇassa gehe bhogā mandā jātā’’ti cintetvā dhanena nimantento – ‘‘sace te ūnaṃ kāmehi. Ahaṃ paripūrayāmi te’’ti vatvā puna – ‘‘kinnu kho esa ekako viharanto kenaci vihiṃsito bhaveyyā’’ti cintetvā,</p>

<p rend="gatha1">‘‘Yo taṃ hiṃsati vāremi, bhūmisenāpati ahaṃ;</p>

<p rend="gathalast">Tuvaṃ pitā ahaṃ putto, mā no govinda pājahī’’ti. –</p>

<p rend="bodytext">Āha <pb ed="P" n="2.0667" />. Tassattho – yo taṃ hiṃsati, taṃ vāremi, kevalaṃ tumhe ‘‘asuko’’ti ācikkhatha, ahamettha kattabbaṃ jānissāmīti. <hi rend="bold">Bhūmisenāpati aha</hi>nti atha vā ahaṃ pathaviyā sāmī, svāhaṃ imaṃ rajjaṃ tumheyeva paṭicchāpessāmi. <hi rend="bold">Tuvaṃ pitā ahaṃ putto</hi>ti tvaṃ pitiṭṭhāne ṭhassasi, ahaṃ puttaṭṭhāne. So tvaṃ mama manaṃ haritvā attanoyeva manaṃ govinda, pājehi; yathā icchasi tathā pavattassu. Ahaṃ pana tava manaṃyeva anuvattanto tayā dinnapiṇḍaṃ paribhuñjanto taṃ asicammahattho vā upaṭṭhahissāmi, rathaṃ vā te pājessāmi. ‘‘Mā no govinda, pajahī’’ti vā pāṭho <pb ed="M" n="2.0261" />. Tassattho – tvaṃ pitiṭṭhāne tiṭṭha, ahaṃ puttaṭṭhāne ṭhassāmi. Mā no tvaṃ bho govinda, pajahi, mā pariccajīti. Atha mahāpuriso yaṃ rājā cintesi, tassa attani abhāvaṃ dassento –</p>

<p rend="gatha1">‘‘Na <pb ed="V" n="2.0234" /> matthi ūnaṃ kāmehi, hiṃsitā me na vijjati;</p>

<p rend="gathalast">Amanussavaco sutvā, tasmāhaṃ na gahe rame’’ti. –</p>

<p rend="bodytext">Āha. Tattha <hi rend="bold">na matthī</hi>ti na me atthi. <hi rend="bold">Gahe</hi>ti gehe. Atha naṃ rājā pucchi –</p>

<p rend="gatha1">‘‘Amanusso kathaṃ vaṇṇo, kiṃ te atthaṃ abhāsatha;</p>

<p rend="gathalast">Yañca sutvā jahāsi no, gehe amhe ca kevalī’’ti.</p>

<p rend="bodytext">Tattha <hi rend="bold">jahāsi no, gehe amhe ca kevalī</hi>ti brāhmaṇassa sampattibharite gehe saṅgahavasena attano gehe karonto yaṃ sutvā amhākaṃ gehe ca amhe ca kevalī sabbe aparisese jambudīpavāsino jahāsīti vadati.</p>

<p rend="bodytext">Athassa ācikkhanto mahāpuriso <hi rend="bold">upavutthassa me pubbe</hi>tiādimāha. Tattha <hi rend="bold">upavutthassā</hi>ti cattāro māse ekībhāvaṃ upagantvā vutthassa. <hi rend="bold">Yiṭṭhakāmassa me sato</hi>ti yajitukāmassa me <pb ed="P" n="2.0668" /> samānassa. <hi rend="bold">Aggi pajjalito āsi, kusapattaparitthato</hi>ti kusapattehi paritthato sappidadhimadhuādīni pakkhipitvā aggi jalayitumāraddho āsi, evaṃ aggiṃ jāletvā ‘‘mahājanassa dānaṃ dassāmī’’ti evaṃ cintetvā ṭhitassa mamāti ayamettha attho.</p>

<p rend="bodytext"><hi rend="bold">Sanantano</hi>ti sanaṅkumāro brahmā. Tato rājā sayampi pabbajitukāmo hutvā <hi rend="bold">saddahāmī</hi>tiādimāha. Tattha <hi rend="bold">kathaṃ vattetha aññathā</hi>ti kathaṃ tumhe aññathā vattissatha. <hi rend="bold">Te taṃ anuvattissāmā</hi>ti te mayampi tumheyeva anuvattissāma, anupabbajissāmāti attho. ‘‘Anuvajissāmā’’tipi pāṭho, tassa anugacchissāmāti attho. <hi rend="bold">Akāco</hi>ti nikkāco akakkaso. <hi rend="bold">Govindassānusāsane</hi>ti tava govindassa sāsane. Bhavantaṃ govindameva satthāraṃ karitvā carissāmāti vadati.</p>

<p rend="subhead">Cha khattiyaāmantanāvaṇṇanā</p>

<p rend="bodytext" n="322"><hi rend="paranum">322</hi><hi rend="dot">.</hi><hi rend="bold">Yena</hi><pb ed="M" n="2.0262" /><hi rend="bold">te cha khattiyā tenupasaṅkamī</hi>ti reṇuṃ rājānaṃ ‘‘sādhu mahārāja rajjaṃ nāma mātaraṃ pitaraṃ bhātibhaginīādayopi māretvā gaṇhantesu sattesu evaṃ mahantaṃ rajjasiriṃ pahāya pabbajitukāmena uḷāraṃ mahārājena kata’’nti upatthambhetvā daḷhataramassa ussāhaṃ katvā upasaṅkami <pb ed="V" n="2.0235" />. <hi rend="bold">Evaṃ samacintesu</hi>nti rañño cintitanayeneva kadāci brāhmaṇassa bhogā parihīnā bhaveyyunti maññamānā samacintesuṃ. <hi rend="bold">Dhanena sikkheyyāmā</hi>ti upalāpeyyāma saṅgaṇheyyāma. <hi rend="bold">Tāvatakaṃ āharīyata</hi>nti tāvatakaṃ āharāpiyatu gaṇhiyatu, yattakaṃ icchatha, tattakaṃ gaṇhathāti vuttaṃ hoti. <hi rend="bold">Bhavantānaṃyeva vāhasā</hi>ti bhavante paccayaṃ katvā, tumhehi dinnattāyeva pahūtaṃ sāpateyyaṃ jātaṃ.</p>

<p rend="bodytext" n="323"><hi rend="paranum">323</hi><hi rend="dot">.</hi><hi rend="bold">Sace jahatha kāmānī</hi>ti sace vatthukāme ca kilesakāme ca pariccajatha. <hi rend="bold">Yattha satto puthujjano</hi>ti yesu kāmesu puthujjano satto laggo laggito. <hi rend="bold">Ārambhavho daḷhā hothā</hi>ti evaṃ sante vīriyaṃ ārabhatha, asithilaparakkamataṃ adhiṭṭhāya daḷhā bhavatha. <hi rend="bold">Khantībalasamāhitā</hi>ti khantibalena samannāgatā bhavathāti rājūnaṃ ussāhaṃ janeti.</p>

<p rend="bodytext"><hi rend="bold">Esa maggo ujumaggo</hi>ti esa karuṇājhānamaggo ujumaggo nāma. <hi rend="bold">Esa maggo anuttaro</hi>ti eseva <pb ed="P" n="2.0669" /> brahmalokūpapattiyā asadisamaggo uttamamaggo nāma. <hi rend="bold">Saddhammo sabbhi rakkhito</hi>ti eso eva ca buddhapaccekabuddhasāvakehi sabbhirakkhitadhammo nāma. Iti karuṇājhānassa vaṇṇabhaṇanenāpi tesaṃ anivattanatthāya daḷhīkammameva karoti.</p>

<p rend="bodytext"><hi rend="bold">Ko nu kho pana bho jānāti jīvitāna</hi>nti bho jīvitaṃ nāma udakapupphuḷūpamaṃ tiṇagge ussāvabindūpamaṃ taṅkhaṇaviddhaṃsanadhammaṃ, tassa ko gatiṃ jānāti, kismiṃ khaṇe bhijjissati? <hi rend="bold">Gamanīyo samparāyo</hi>ti paraloko pana avassaṃ gantabbova, tattha paṇḍitena kulaputtena <hi rend="bold">mantāyaṃ boddhabbaṃ.</hi> Mantā vuccati paññā, tāya mantetabbaṃ bujjhitabbaṃ, upaparikkhitabbañca jānitabbañcāti attho. Karaṇatthe vā bhummaṃ. <hi rend="bold">Mantāyaṃ boddhabba</hi>nti mantāya bujjhitabbaṃ, ñāṇena jānitabbanti attho. Kiṃ bujjhitabbaṃ? Jīvitassa dujjānatā, samparāyassa <pb ed="M" n="2.0263" /> ca avassaṃ gamanīyatā, bujjhitvā ca pana sabbapalibodhe chinditvā <hi rend="bold">kattabbaṃ kusalaṃ caritabbaṃ brahmacariyaṃ.</hi> Kasmā? Yasmā natthi jātassa amaraṇaṃ.</p>

<p rend="subhead">Brāhmaṇamahāsālādīnaṃ āmantanāvaṇṇanā</p>

<p rend="bodytext" n="324"><hi rend="paranum">324</hi><hi rend="dot">.</hi><hi rend="bold">Appesakkhā ca appalābhā cā</hi>ti bho pabbajjā nāma appayasā ceva, pabbajitakālato paṭṭhāya hi rajjaṃ pahāya pabbajitaṃ viheṭhetvā viheṭhetvā lāmakaṃ anāthaṃ katvāva kathenti. Appalābhā ca, sakalagāmaṃ caritvāpi ajjhoharaṇīyaṃ dullabhameva. Idaṃ pana <hi rend="bold">brahmaññaṃ</hi><pb ed="V" n="2.0236" /><hi rend="bold">mahesakkhañca</hi> mahāyasattā, <hi rend="bold">mahālābhañca</hi> lābhasakkārasampannattā. Bhavañhi etarahi sakalajambudīpe aggapurohito sabbattha aggāsanaṃ aggodakaṃ aggabhattaṃ aggagandhaṃ aggamālaṃ labhatīti.</p>

<p rend="bodytext"><hi rend="bold">Rājāva rañña</hi>nti ahañhi bho etarahi pakatiraññaṃ majjhe cakkavattirājā viya. <hi rend="bold">Brahmāva brahmāna</hi>nti pakatibrahmānaṃ majjhe mahābrahmasadiso. <hi rend="bold">Devatāva gahapatikāna</hi>nti avasesagahapatikānaṃ panamhi sakkadevarājasadiso.</p>

<p rend="subhead">Bhariyānaṃ āmantanāvaṇṇanā</p>

<p rend="bodytext" n="325"><hi rend="paranum">325</hi><hi rend="dot">.</hi><hi rend="bold">Cattārīsā bhariyā sādisiyo</hi>ti sādisiyova cattārīsā bhariyā, aññā panassa tīsu vayesu nāṭakitthiyo bahukāyeva.</p>

<p rend="subhead">Mahāgovindapabbajjāvaṇṇanā</p>

<p rend="bodytext" n="326"><hi rend="paranum">326</hi><hi rend="dot">.</hi><hi rend="bold">Cārikaṃ caratī</hi>ti gāmanigamapaṭipāṭiyā cārikaṃ carati, gatagataṭṭhāne <pb ed="P" n="2.0670" /><hi rend="bold">buddhakolāhalaṃ</hi> viya hoti. Manussā ‘‘mahāgovindapaṇḍito kira āgacchatī’’ti sutvā puretarameva maṇḍapaṃ kāretvā maggaṃ alaṅkaritvā paccuggantvā gaṇhitvā enti, mahālābhasakkāro mahogho viya ajjhottharanto uppajji. <hi rend="bold">Sattapurohitassā</hi>ti sattannaṃ rājūnaṃ purohitassa. Iti yathā etarahi evarūpesu vā ṭhānesu kismiñcideva dukkhe uppanne ‘‘namo buddhassā’’ti vadanti, evaṃ tadā ‘‘namatthu mahāgovindassa brāhmaṇassa, namatthu sattapurohitassā’’ti vadanti.</p>

<p rend="bodytext" n="327"><hi rend="paranum">327</hi><hi rend="dot">.</hi><hi rend="bold">Mettāsahagatenā</hi>tiādinā <pb ed="M" n="2.0264" /> nayena pāḷiyaṃ brahmavihārāva āgatā, mahāpuriso pana sabbāpi aṭṭha samāpattiyo ca pañca ca abhiññāyo nibbattesi. <hi rend="bold">Sāvakānañca brahmalokasahabyatāya maggaṃ desesī</hi>ti brahmaloke brahmunā sahabhāvāya maggaṃ kathesi.</p>

<p rend="bodytext" n="328"><hi rend="paranum">328</hi><hi rend="dot">.</hi><hi rend="bold">Sabbenasabba</hi>nti ye aṭṭha ca samāpattiyo pañca ca abhiññāyo nibbattesuṃ. <hi rend="bold">Ye na sabbena sabbaṃ sāsanaṃ ājāniṃsū</hi>ti ye aṭṭhasu samāpattīsu ekasamāpattimpi na jāniṃsu, na sakkhiṃsu nibbattetuṃ. <hi rend="bold">Amoghā</hi>ti savipākā. <hi rend="bold">Avañjhā</hi>ti na vañjhā. Sabbanihīnaṃ pasavanti gandhabbakāyaṃ <pb ed="V" n="2.0237" /> pasavi. <hi rend="bold">Saphalā</hi>ti avasesadevalokūpapattīhi sātthā. <hi rend="bold">Saudrayā</hi>ti brahmalokūpapattiyā savuḍḍhi.</p>

<p rend="bodytext" n="329"><hi rend="paranum">329</hi><hi rend="dot">.</hi><hi rend="bold">Sarāmaha</hi>nti sarāmi ahaṃ pañcasikha, iminā kira padena ayaṃ suttanto buddhabhāsito nāma jāto. <hi rend="bold">Na nibbidāyā</hi>ti na vaṭṭe nibbindanatthāya. <hi rend="bold">Na virāgāyā</hi>ti na vaṭṭe virāgatthāya. <hi rend="bold">Na nirodhāyā</hi>ti na vaṭṭassa nirodhatthāya. <hi rend="bold">Na upasamāyā</hi>ti na vaṭṭassa upasamanatthāya. <hi rend="bold">Na abhiññāyā</hi>ti na vaṭṭaṃ abhijānanatthāya. <hi rend="bold">Na sambodhāyā</hi>ti na kilesaniddāvigamena vaṭṭato pabujjhanatthāya. <hi rend="bold">Na nibbānāyā</hi>ti na amatanibbānatthāya.</p>

<p rend="bodytext"><hi rend="bold">Ekantanibbidāyā</hi>ti ekantameva vaṭṭe nibbindanatthāya. Ettha pana <hi rend="bold">nibbidāyā</hi>ti vipassanā. <hi rend="bold">Virāgāyā</hi>ti maggo. <hi rend="bold">Nirodhāya upasamāyā</hi>ti nibbānaṃ. <hi rend="bold">Abhiññāya sambodhāyā</hi>ti maggo. <hi rend="bold">Nibbānāyā</hi>ti nibbānameva. Evaṃ ekasmiṃ ṭhāne vipassanā, tīsu maggo, tīsu nibbānaṃ vuttanti evaṃ vavatthānakathā veditabbā. Pariyāyena pana sabbānipetāni <pb ed="P" n="2.0671" /> maggavevacanānipi nibbānavevacanānipi hontiyeva. <hi rend="bold">Sammādiṭṭhi</hi>ādīsu yaṃ vattabbaṃ, taṃ visuddhimagge saccavaṇṇanāyaṃ vuttameva.</p>

<p rend="bodytext" n="330"><hi rend="paranum">330</hi><hi rend="dot">.</hi><hi rend="bold">Ye na sabbenasabba</hi>nti ye cattāropi ariyamagge paripūretuṃ na jānanti, tīṇi vā dve vā ekaṃ vā nibbattenti. <hi rend="bold">Sabbesaṃyeva imesaṃ kulaputtāna</hi>nti brahmacariyaciṇṇakulaputtānaṃ. <hi rend="bold">Amoghā…pe… saphalā saudrayā</hi>ti arahattanikūṭena desanaṃ niṭṭhāpesi.</p>

<p rend="bodytext"><hi rend="bold">Bhagavantaṃ</hi><pb ed="M" n="2.0265" /><hi rend="bold">abhivādetvā padakkhiṇaṃ katvā</hi>ti (dī. ni. 2.188) bhagavato dhammadesanaṃ cittena sampaṭicchanto abhinanditvā vācāya pasaṃsamāno anumoditvā mahantaṃ añjaliṃ sirasmiṃ patiṭṭhapetvā pasannalākhārase nimujjamāno viya dasabalassa chabbaṇṇarasmijālantaraṃ pavisitvā catūsu ṭhānesu vanditvā tikkhattuṃ padakkhiṇaṃ katvā bhagavantaṃ abhitthavanto abhitthavanto satthu purato antaradhāyitvā attano devalokameva agamāsīti.</p>

<p rend="centre">Iti sumaṅgalavilāsiniyā dīghanikāyaṭṭhakathāyaṃ</p>

<p rend="centre">Mahāgovindasuttavaṇṇanā niṭṭhitā.</p>
</body>
<back></back>
</text>
</TEI.2>