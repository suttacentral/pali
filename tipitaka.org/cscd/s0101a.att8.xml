<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">8. Mahāsīhanādasuttavaṇṇanā</p>

<p rend="subhead">Acelakassapavatthuvaṇṇanā</p>

<p rend="bodytext" n="381"><hi rend="paranum">381</hi><hi rend="dot">.</hi><hi rend="bold">Evaṃ</hi><pb ed="P" n="2.0349" /><pb ed="V" n="1.0259" /><pb ed="M" n="1.0287" /><hi rend="bold">me sutaṃ…pe… uruññāyaṃ viharatī</hi>ti mahāsīhanādasuttaṃ. Tatrāyaṃ apubbapadavaṇṇanā. <hi rend="bold">Uruññāya</hi>nti uruññāti tassa raṭṭhassapi nagarassapi etadeva nāmaṃ, bhagavā uruññānagaraṃ upanissāya viharati. <hi rend="bold">Kaṇṇakatthale migadāye</hi>ti tassa nagarassa avidūre kaṇṇakatthalaṃ nāma eko ramaṇīyo bhūmibhāgo atthi. So migānaṃ abhayatthāya dinnattā ‘‘migadāyo’’ti vuccati, tasmiṃ kaṇṇakatthale migadāye. <hi rend="bold">Acelo</hi>ti naggaparibbājako. <hi rend="bold">Kassapo</hi>ti tassa nāmaṃ. <hi rend="bold">Tapassi</hi>nti tapanissitakaṃ. <hi rend="bold">Lūkhājīvi</hi>nti acelakamuttācārādivasena lūkho ājīvo assāti lūkhājīvī, taṃ lūkhājīviṃ. <hi rend="bold">Upakkosatī</hi>ti upaṇḍeti. <hi rend="bold">Upavadatī</hi>ti hīḷeti vambheti. <hi rend="bold">Dhammassa ca anudhammaṃ byākarontī</hi>ti bhotā gotamena vuttakāraṇassa anukāraṇaṃ kathenti. <hi rend="bold">Sahadhammiko vādānuvādo</hi>ti parehi vuttakāraṇena sakāraṇo hutvā tumhākaṃ vādo vā anuvādo vā viññūhi garahitabbaṃ, kāraṇaṃ koci appamattakopi kiṃ na āgacchati. Idaṃ vuttaṃ hoti, ‘‘kiṃ sabbākārenapi tava vāde gārayhaṃ kāraṇaṃ <pb ed="P" n="2.0350" /> natthī’’ti. <hi rend="bold">Anabbhakkhātukāmā</hi>ti na abhūtena vattukāmā.</p>

<p rend="bodytext" n="382"><hi rend="paranum">382</hi><hi rend="dot">.</hi><hi rend="bold">Ekaccaṃ tapassiṃ lūkhājīvi</hi>ntiādīsu idhekacco acelakapabbajjāditapanissitattā tapassī ‘‘lūkhena jīvitaṃ kappessāmī’’ti tiṇagomayādibhakkhanādīhi nānappakārehi attānaṃ kilameti, appapuññatāya ca sukhena jīvitavuttimeva na labhati, so tīṇi duccaritāni pūretvā niraye nibbattati.</p>

<p rend="bodytext">Aparo tādisaṃ tapanissitopi puññavā hoti, labhati lābhasakkāraṃ. So ‘‘na dāni mayā sadiso atthī’’ti attānaṃ ucce ṭhāne sambhāvetvā ‘‘bhiyyosomattāya lābhaṃ uppādessāmī’’ti <pb ed="V" n="1.0260" /> anesanavasena tīṇi duccaritāni pūretvā niraye nibbattati. Ime dve sandhāya paṭhamanayo vutto.</p>

<p rend="bodytext">Aparo tapanissitako lūkhājīvī appapuñño hoti, na labhati sukhena jīvitavuttiṃ. So ‘‘mayhaṃ pubbepi akatapuññatāya sukhajīvikā nuppajjati <pb ed="M" n="1.0288" />, handadāni puññāni karomī’’ti tīṇi sucaritāni pūretvā sagge nibbattati.</p>

<p rend="bodytext">Aparo lūkhājīvī puññavā hoti, labhati sukhena jīvitavuttiṃ. So – ‘‘mayhaṃ pubbepi katapuññatāya sukhajīvikā uppajjatī’’ti cintetvā anesanaṃ pahāya tīṇi sucaritāni pūretvā sagge nibbattati. Ime dve sandhāya dutiyanayo vutto.</p>

<p rend="bodytext">Eko pana tapassī appadukkhavihārī hoti bāhirakācārayutto tāpaso vā channaparibbājako vā, appapuññatāya ca manāpe paccaye na labhati. So anesanavasena tīṇi duccaritāni pūretvā attānaṃ sukhe ṭhapetvā niraye nibbattati.</p>

<p rend="bodytext">Aparo <pb ed="P" n="2.0351" /> puññavā hoti, so – ‘‘na dāni mayā sadiso atthī’’ti mānaṃ uppādetvā anesanavasena lābhasakkāraṃ vā uppādento micchādiṭṭhivasena – ‘‘sukho imissā paribbājikāya daharāya mudukāya lomasāya samphasso’’tiādīni cintetvā kāmesu pātabyataṃ vā āpajjanto tīṇi duccaritāni pūretvā niraye nibbattati. Ime dve sandhāya tatiyanayo vutto.</p>

<p rend="bodytext">Aparo pana appadukkhavihārī appapuñño hoti, so – ‘‘ahaṃ pubbepi akatapuññatāya sukhena jīvikaṃ na labhāmī’’ti tīṇi sucaritāni pūretvā sagge nibbattati.</p>

<p rend="bodytext">Aparo puññavā hoti, so – ‘‘pubbepāhaṃ katapuññatāya sukhaṃ labhāmi, idāni puññāni karissāmī’’ti tīṇi sucaritāni pūretvā sagge nibbattati. Ime dve sandhāya catutthanayo vutto. Idaṃ titthiyavasena āgataṃ, sāsanepi pana labbhati.</p>

<p rend="bodytext">Ekacco hi dhutaṅgasamādānavasena lūkhājīvī hoti, appapuññatāya vā sakalampi gāmaṃ vicaritvā udarapūraṃ na labhati. So – ‘‘paccaye uppādessāmī’’ti vejjakammādivasena vā anesanaṃ <pb ed="V" n="1.0261" /> katvā, arahattaṃ vā paṭijānitvā, tīṇi vā kuhanavatthūni paṭisevitvā niraye nibbattati.</p>

<p rend="bodytext">Aparo <pb ed="M" n="1.0289" /> ca tādisova puññavā hoti. So tāya puññasampattiyā mānaṃ janayitvā uppannaṃ lābhaṃ thāvaraṃ kattukāmo anesanavasena tīṇi duccaritāni pūretvā niraye uppajjati.</p>

<p rend="bodytext">Aparo samādinnadhutaṅgo appapuññova hoti, na labhati sukhena jīvitavuttiṃ. So – ‘‘pubbepāhaṃ akatapuññatāya kiñci na labhāmi, sace idāni anesanaṃ karissaṃ, āyatimpi dullabhasukho bhavissāmī’’ti tīṇi sucaritāni pūretvā arahattaṃ pattuṃ asakkonto sagge nibbattati.</p>

<p rend="bodytext">Aparo puññavā hoti, so – ‘‘pubbepāhaṃ katapuññatāya etarahi sukhito, idānipi puññaṃ karissāmī’’ti anesanaṃ pahāya tīṇi sucaritāni pūretvā arahattaṃ pattuṃ asakkonto sagge nibbattati.</p>

<p rend="bodytext" n="383"><hi rend="paranum">383</hi><hi rend="dot">.</hi><hi rend="bold">Āgatiñcā</hi>ti – ‘‘asukaṭṭhānato nāma ime āgatā’’ti evaṃ āgatiñca. <hi rend="bold">Gatiñcā</hi>ti idāni gantabbaṭṭhānañca. <hi rend="bold">Cutiñcā</hi>ti tato cavanañca. <hi rend="bold">Upapattiñcā</hi>ti tato cutānaṃ puna upapattiñca. <hi rend="bold">Kiṃ sabbaṃ tapaṃ garahissāmī</hi>ti – ‘‘kena kāraṇena garahissāmi, garahitabbameva hi mayaṃ garahāma, pasaṃsitabbaṃ pasaṃsāma, na bhaṇḍikaṃ karonto mahārajako viya dhotañca adhotañca ekato karomā’’ti dasseti. Idāni tamatthaṃ pakāsento – ‘‘santi kassapa eke samaṇabrāhmaṇā’’tiādimāha.</p>

<p rend="bodytext" n="384"><hi rend="paranum">384</hi><hi rend="dot">.</hi><hi rend="bold">Yaṃ te ekacca</hi>nti pañcavidhaṃ sīlaṃ, tañhi loke na koci ‘‘na sādhū’’ti vadati. Puna <hi rend="bold">yaṃ te ekacca</hi>nti pañcavidhaṃ veraṃ, taṃ na <pb ed="P" n="2.0352" /> koci ‘‘sādhū’’ti vadati. Puna <hi rend="bold">yaṃ te ekacca</hi>nti pañcadvāre asaṃvaraṃ, te kira – ‘‘cakkhu nāma na nirundhitabbaṃ, cakkhunā manāpaṃ rūpaṃ daṭṭhabba’’nti vadanti, esa nayo sotādīsu. Puna <hi rend="bold">yaṃ te ekacca</hi>nti pañcadvāre saṃvaraṃ.</p>

<p rend="bodytext">Evaṃ paresaṃ vādena saha attano vādassa samānāsamānataṃ dassetvā idāni attano vādena <pb ed="V" n="1.0262" /> saha paresaṃ vādassa samānāsamānataṃ dassento ‘‘yaṃ maya’’ntiādimāha. Tatrāpi pañcasīlādivaseneva attho veditabbo.</p>

<p rend="subhead">Samanuyuñjāpanakathāvaṇṇanā</p>

<p rend="bodytext" n="385"><hi rend="paranum">385</hi><hi rend="dot">.</hi><hi rend="bold">Samanuyuñjanta</hi>nti <pb ed="M" n="1.0290" /> samanuyuñjantu, ettha ca laddhiṃ pucchanto samanuyuñjati nāma, kāraṇaṃ pucchanto samanugāhati nāma, ubhayaṃ pucchanto samanubhāsati nāma. <hi rend="bold">Satthārā vā satthāra</hi>nti satthārā vā saddhiṃ satthāraṃ upasaṃharitvā – ‘‘kiṃ te satthā te dhamme sabbaso pahāya vattati, udāhu samaṇo gotamo’’ti. Dutiyapadepi eseva nayo.</p>

<p rend="bodytext">Idāni tamatthaṃ yojetvā dassento – ‘‘ye imesaṃ bhavata’’ntiādimāha. Tattha <hi rend="bold">akusalā akusalasaṅkhātā</hi>ti akusalā ceva ‘‘akusalā’’ti ca saṅkhātā ñātā koṭṭhāsaṃ vā katvā ṭhapitāti attho. Esa nayo sabbapadesu. Api cettha <hi rend="bold">sāvajjā</hi>ti sadosā. <hi rend="bold">Na alamariyā</hi>ti niddosaṭṭhena ariyā bhavituṃ nālaṃ asamatthā.</p>

<p rend="bodytext" n="386-392"><hi rend="paranum">386-392</hi><hi rend="dot">.</hi><hi rend="bold">Yaṃ viññū samanuyuñjantā</hi>ti yena viññū amhe ca aññe ca pucchantā evaṃ vadeyyuṃ, taṃ ṭhānaṃ vijjati, atthi taṃ kāraṇanti attho. <hi rend="bold">Yaṃ vā pana bhonto pare gaṇācariyā</hi>ti pare pana bhonto gaṇācariyā yaṃ vā taṃ vā appamattakaṃ pahāya vattantīti attho. <hi rend="bold">Amheva tattha yebhuyyena pasaṃseyyu</hi>nti idaṃ bhagavā satthārā satthāraṃ samanuyuñjanepi āha – saṅghena saṃghaṃ samanuyuñjanepi. Kasmā? Saṅghapasaṃsāyapi satthuyeva pasaṃsāsiddhito. Pasīdamānāpi hi buddhasampattiyā saṅghe, saṅghasampattiyā ca buddhe pasīdanti, tathā hi bhagavato sarīrasampattiṃ <pb ed="P" n="2.0353" /> disvā, dhammadesanaṃ vā sutvā bhavanti vattāro – ‘‘lābhā vata bho sāvakānaṃ ye evarūpassa satthu santikāvacarā’’ti, evaṃ buddhasampattiyā saṅghe pasīdanti. Bhikkhūnaṃ panācāragocaraṃ abhikkamapaṭikkamādīni ca disvā bhavanti vattāro – ‘‘santikāvacarānaṃ vata bho sāvakānaṃ ayañca upasamaguṇo satthu kīva rūpo bhavissatī’’ti, evaṃ saṅghasampattiyā buddhe pasīdanti. Iti yā satthupasaṃsā, sā saṅghassa. Yā saṅghassa pasaṃsā, sā satthūti saṅghapasaṃsāyapi satthuyeva pasaṃsāsiddhito bhagavā dvīsupi nayesu – <hi rend="bold">‘‘amheva tattha yebhuyyena pasaṃseyyu’’</hi>nti āha. <hi rend="bold">Samaṇo gotamo ime dhamme anavasesaṃ pahāya vattati, yaṃ vā pana bhonto pare gaṇācariyā</hi>tiādīsupi panettha ayamadhippāyo – sampattasamādānasetughātavasena <pb ed="M" n="1.0291" /> hi tisso viratiyo. Tāsu sampattasamādāna viratimattameva aññesaṃ hoti, setughātavirati pana sabbena sabbaṃ <pb ed="V" n="1.0263" /> natthi. Pañcasu pana tadaṅgavikkhambhanasamucchedapaṭipassaddhinissaraṇappahānesu aṭṭhasamāpattivasena ceva vipassanāmattavasena ca tadaṅgavikkhambhanappahānamattameva aññesaṃ hoti. Itarāni tīṇi pahānāni sabbena sabbaṃ natthi. Tathā sīlasaṃvaro, khantisaṃvaro, ñāṇasaṃvaro, satisaṃvaro, vīriyasaṃvaroti pañca saṃvarā, tesu pañcasīlamattameva adhivāsanakhantimattameva ca aññesaṃ hoti, sesaṃ sabbena sabbaṃ natthi.</p>

<p rend="bodytext">Pañca kho panime uposathuddesā, tesu pañcasīlamattameva aññesaṃ hoti. Pātimokkhasaṃvarasīlaṃ sabbena sabbaṃ natthi. Iti akusalappahāne ca kusalasamādāne ca, tīsu viratīsu, pañcasu pahānesu, pañcasu saṃvaresu, pañcasu uddesesu, – ‘‘ahameva ca mayhañca sāvakasaṅgho loke paññāyati, mayā hi sadiso satthā nāma, mayhaṃ sāvakasaṅghena sadiso saṅgho nāma natthī’’ti bhagavā sīhanādaṃ nadati.</p>

<p rend="subhead">Ariyaaṭṭhaṅgikamaggavaṇṇanā</p>

<p rend="bodytext" n="393"><hi rend="paranum">393</hi><hi rend="dot">.</hi> Evaṃ sīhanādaṃ <pb ed="P" n="2.0354" /> naditvā tassa sīhanādassa aviparītabhāvāvabodhanatthaṃ – ‘‘atthi, kassapa, maggo’’tiādimāha. Tattha <hi rend="bold">maggo</hi>ti lokuttaramaggo. <hi rend="bold">Paṭipadā</hi>ti pubbabhāgapaṭipadā. <hi rend="bold">Kālavādī</hi>tiādīni brahmajāle vaṇṇitāni. Idāni taṃ duvidhaṃ maggañca paṭipadañca ekato katvā dassento – ‘‘ayameva ariyo’’tiādimāha. Idaṃ pana sutvā acelo cintesi – ‘‘samaṇo gotamo mayhaṃyeva maggo ca paṭipadā ca atthi, aññesaṃ natthīti maññati, handassāhaṃ amhākampi maggaṃ kathemī’’ti. Tato acelakapaṭipadaṃ kathesi. Tenāha – ‘‘evaṃ vutte acelo kassapo bhagavantaṃ etadavoca…pe… udakorohanānuyogamanuyutto viharatī’’ti.</p>

<p rend="subhead">Tapopakkamakathāvaṇṇanā</p>

<p rend="bodytext" n="394"><hi rend="paranum">394</hi><hi rend="dot">.</hi> Tattha <hi rend="bold">tapopakkamā</hi>ti tapārambhā, tapakammānīti attho. <hi rend="bold">Sāmaññasaṅkhātā</hi>ti samaṇakammasaṅkhātā. <hi rend="bold">Brahmaññasaṅkhātā</hi>ti brāhmaṇakammasaṅkhātā. <hi rend="bold">Acelako</hi>ti niccolo, naggoti attho. <hi rend="bold">Muttācāro</hi>ti visaṭṭhācāro, uccārakammādīsu lokiyakulaputtācārena virahito <pb ed="M" n="1.0292" /> ṭhitakova uccāraṃ karoti, passāvaṃ karoti, khādati, bhuñjati ca. <hi rend="bold">Hatthāpalekhano</hi>ti hatthe piṇḍamhi ṭhite jivhāya hatthaṃ apalikhati, uccāraṃ vā katvā hatthasmiññeva daṇḍakasaññī hutvā hatthena apalikhati. ‘‘Bhikkhāgahaṇatthaṃ ehi, bhante’’ti vutto na etīti na <hi rend="bold">ehibhaddantiko.</hi> ‘‘Tena hi <pb ed="V" n="1.0264" /> tiṭṭha, bhante’’ti vuttopi na tiṭṭhatīti <hi rend="bold">natiṭṭhabhaddantiko.</hi> Tadubhayampi kira so – ‘‘etassa vacanaṃ kataṃ bhavissatī’’ti na karoti. <hi rend="bold">Abhihaṭa</hi>nti puretaraṃ gahetvā āhaṭaṃ bhikkhaṃ, <hi rend="bold">uddissakata</hi>nti ‘‘imaṃ tumhe uddissa kata’’nti evaṃ ārocitaṃ bhikkhaṃ. <hi rend="bold">Na nimantana</hi>nti ‘‘asukaṃ nāma kulaṃ vā vīthiṃ vā gāmaṃ vā paviseyyāthā’’ti evaṃ nimantitabhikkhampi na sādiyati, na gaṇhati. <hi rend="bold">Na</hi><pb ed="P" n="2.0355" /><hi rend="bold">kumbhimukhā</hi>ti kumbhito uddharitvā diyyamānaṃ bhikkhaṃ na gaṇhati. <hi rend="bold">Na kaḷopimukhā</hi>ti <hi rend="bold">kaḷopī</hi>ti ukkhali vā pacchi vā, tatopi na gaṇhati. Kasmā? Kumbhikaḷopiyo maṃ nissāya kaṭacchunā pahāraṃ labhantīti. <hi rend="bold">Na eḷakamantara</hi>nti ummāraṃ antaraṃ katvā diyyamānaṃ na gaṇhati. Kasmā? ‘‘Ayaṃ maṃ nissāya antarakaraṇaṃ labhatī’’ti. Daṇḍamusalesupi eseva nayo.</p>

<p rend="bodytext"><hi rend="bold">Dvinna</hi>nti dvīsu bhuñjamānesu ekasmiṃ uṭṭhāya dente na gaṇhati. Kasmā? ‘‘Ekassa kabaḷantarāyo hotī’’ti. <hi rend="bold">Na gabbhiniyā</hi>tiādīsu pana ‘‘gabbhiniyā kucchiyaṃ dārako kilamati. Pāyantiyā dārakassa khīrantarāyo hoti, purisantaragatāya ratiantarāyo hotī’’ti na gaṇhati. <hi rend="bold">Saṃkittīsū</hi>ti saṃkittetvā katabhattesu, dubbhikkhasamaye kira acelakasāvakā acelakānaṃ atthāya tato tato taṇḍulādīni samādapetvā bhattaṃ pacanti. Ukkaṭṭho acelako tatopi na paṭiggaṇhati. <hi rend="bold">Na yattha sā</hi>ti yattha sunakho – ‘‘piṇḍaṃ labhissāmī’’ti upaṭṭhito hoti, tattha tassa adatvā āhaṭaṃ na gaṇhati. Kasmā? Etassa piṇḍantarāyo hotīti. <hi rend="bold">Saṇḍasaṇḍacārinī</hi>ti samūhasamūhacārinī, sace hi acelakaṃ disvā – ‘‘imassa bhikkhaṃ dassāmā’’ti manussā bhattagehaṃ pavisanti, tesu ca pavisantesu kaḷopimukhādīsu nilīnā makkhikā uppatitvā saṇḍasaṇḍā caranti, tato āhaṭaṃ bhikkhaṃ na gaṇhati. Kasmā? Maṃ nissāya makkhikānaṃ gocarantarāyo jātoti.</p>

<p rend="bodytext"><hi rend="bold">Thusodaka</hi>nti <pb ed="M" n="1.0293" /> sabbasassasambhārehi kataṃ sovīrakaṃ. Ettha ca surāpānameva sāvajjaṃ, ayaṃ pana sabbesupi sāvajjasaññī. <hi rend="bold">Ekāgāriko</hi>ti yo ekasmiṃyeva gehe bhikkhaṃ labhitvā nivattati <pb ed="P" n="2.0356" />. <hi rend="bold">Ekālopiko</hi>ti yo ekeneva ālopena yāpeti. <hi rend="bold">Dvāgārikādīsu</hi>pi eseva nayo. <hi rend="bold">Ekissāpi dattiyā</hi>ti ekāya dattiyā. Datti nāma ekā khuddakapāti hoti, yattha aggabhikkhaṃ pakkhipitvā ṭhapenti. <hi rend="bold">Ekāhika</hi>nti ekadivasantarikaṃ. <hi rend="bold">Addhamāsika</hi>nti addhamāsantarikaṃ. <hi rend="bold">Pariyāyabhattabhojana</hi>nti vārabhattabhojanaṃ, ekāhavārena dvīhavārena sattāhavārena aḍḍhamāsavārenāti evaṃ divasavārena āgatabhattabhojanaṃ.</p>

<p rend="bodytext" n="395"><hi rend="paranum">395</hi><hi rend="dot">.</hi><hi rend="bold">Sākabhakkho</hi>ti <pb ed="V" n="1.0265" /> allasākabhakkho. <hi rend="bold">Sāmākabhakkho</hi>ti sāmākataṇḍulabhakkho. <hi rend="bold">Nīvārā</hi>dīsu nīvāro nāma araññe sayaṃjātā vīhijāti. <hi rend="bold">Daddula</hi>nti cammakārehi cammaṃ likhitvā chaḍḍitakasaṭaṃ. <hi rend="bold">Haṭaṃ</hi> vuccati silesopi sevālopi. <hi rend="bold">Kaṇa</hi>nti kuṇḍakaṃ. <hi rend="bold">Ācāmo</hi>ti bhattaukkhalikāya laggo jhāmakaodano, taṃ chaḍḍitaṭṭhānatova gahetvā khādati, ‘‘odanakañjiya’’ntipi vadanti. <hi rend="bold">Piññākā</hi>dayo pākaṭā eva. <hi rend="bold">Pavattaphalabhojī</hi>ti patitaphalabhojī.</p>

<p rend="bodytext" n="396"><hi rend="paranum">396</hi><hi rend="dot">.</hi><hi rend="bold">Sāṇānī</hi>ti sāṇavākacoḷāni. <hi rend="bold">Masāṇānī</hi>ti missakacoḷāni. <hi rend="bold">Chavadussānī</hi>ti matasarīrato chaḍḍitavatthāni, erakatiṇādīni vā ganthetvā katanivāsanāni. <hi rend="bold">Paṃsukūlānī</hi>ti pathaviyaṃ chaḍḍitanantakāni. <hi rend="bold">Tirīṭānī</hi>ti rukkhatacavatthāni. <hi rend="bold">Ajina</hi>nti ajinamigacammaṃ. <hi rend="bold">Ajinakkhipa</hi>nti tadeva majjhe phālitakaṃ. <hi rend="bold">Kusacīra</hi>nti kusatiṇāni ganthetvā katacīraṃ. <hi rend="bold">Vākacīraphalakacīresu</hi>pi eseva nayo. <hi rend="bold">Kesakambala</hi>nti manussakesehi katakambalaṃ. Yaṃ sandhāya <pb ed="P" n="2.0357" /> vuttaṃ –</p>

<p rend="indent">‘‘Seyyathāpi bhikkhave, yāni kānici tantāvutāni vatthāni, kesakambalo tesaṃ paṭikiṭṭho akkhāyati. Kesakambalo, bhikkhave, sīte sīto, uṇhe uṇho appaggho ca dubbaṇṇo ca duggandho dukkhasamphasso’’ti.</p>

<p rend="bodytext"><hi rend="bold">Vāḷakambala</hi>nti <pb ed="M" n="1.0294" /> assavālehi katakambalaṃ. <hi rend="bold">Ulūkapakkhika</hi>nti ulūkapakkhāni ganthetvā katanivāsanaṃ. <hi rend="bold">Ukkuṭikappadhānamanuyutto</hi>ti ukkuṭikavīriyaṃ anuyutto, gacchantopi ukkuṭikova hutvā uppatitvā uppatitvā gacchati. <hi rend="bold">Kaṇṭakāpassayiko</hi>ti ayakaṇṭake vā pakatikaṇṭake vā bhūmiyaṃ koṭṭetvā tattha cammaṃ attharitvā ṭhānacaṅkamādīni karoti. <hi rend="bold">Seyya</hi>nti sayantopi tattheva seyyaṃ kappeti. <hi rend="bold">Phalakaseyya</hi>nti rukkhaphalake seyyaṃ. <hi rend="bold">Thaṇḍilaseyya</hi>nti thaṇḍile ucce bhūmiṭhāne seyyaṃ. <hi rend="bold">Ekapassayiko</hi>ti ekapasseneva sayati. <hi rend="bold">Rajojalladharo</hi>ti sarīraṃ telena makkhitvā rajuṭṭhānaṭṭhāne tiṭṭhati, athassa sarīre rajojallaṃ laggati, taṃ dhāreti. <hi rend="bold">Yathāsanthatiko</hi>ti laddhaṃ āsanaṃ akopetvā yadeva labhati, tattheva nisīdanasīlo. <hi rend="bold">Vekaṭiko</hi>ti vikaṭakhādanasīlo. <hi rend="bold">Vikaṭa</hi>nti gūthaṃ vuccati. <hi rend="bold">Apānako</hi>ti paṭikkhittasītudakapāno. Sāyaṃ tatiyamassāti <hi rend="bold">sāyatatiyakaṃ.</hi> Pāto, majjhanhike, sāyanti divasassa tikkhattuṃ pāpaṃ pavāhessāmīti <hi rend="bold">udakorohanānuyogaṃ anuyutto viharatī</hi>ti.</p>

<p rend="subhead">Tapopakkamaniratthakatāvaṇṇanā</p>

<p rend="bodytext" n="397"><hi rend="paranum">397</hi><hi rend="dot">.</hi> Atha <pb ed="V" n="1.0266" /> bhagavā sīlasampadādīhi vinā tesaṃ tapopakkamānaṃ niratthakataṃ dassento – ‘‘acelako cepi kassapa hotī’’tiādimāha. Tattha <hi rend="bold">ārakā vā</hi>ti dūreyeva. <hi rend="bold">Avera</hi>nti <pb ed="P" n="2.0358" /> dosaveravirahitaṃ. <hi rend="bold">Abyāpajja</hi>nti domanassabyāpajjarahitaṃ.</p>

<p rend="bodytext" n="398"><hi rend="paranum">398</hi><hi rend="dot">.</hi><hi rend="bold">Dukkaraṃ, bho gotamā</hi>ti idaṃ kassapo ‘‘mayaṃ pubbe ettakamattaṃ sāmaññañca brahmaññañcāti vicarāma, tumhe pana aññaṃyeva sāmaññañca brahmaññañca vadathā’’ti dīpento āha. <hi rend="bold">Pakati kho esā</hi>ti pakatikathā esā. <hi rend="bold">Imāya ca, kassapa, mattāyā</hi>ti ‘‘kassapa yadi iminā pamāṇena evaṃ parittakena paṭipattikkamena sāmaññaṃ vā brahmaññaṃ vā dukkaraṃ sudukkaraṃ nāma abhavissa, tato netaṃ abhavissa kallaṃ vacanāya dukkaraṃ sāmañña’’nti ayamettha padasambandhena saddhiṃ attho. Etena nayena sabbattha padasambandho veditabbo.</p>

<p rend="bodytext" n="399"><hi rend="paranum">399</hi><hi rend="dot">.</hi><hi rend="bold">Dujjāno</hi>ti <pb ed="M" n="1.0295" /> idampi so ‘‘mayaṃ pubbe ettakena samaṇo vā brāhmaṇo vā hotīti vicarāma, tumhe pana aññathā vadathā’’ti idaṃ sandhāyāha. Athassa bhagavā taṃ pakativādaṃ paṭikkhipitvā sabhāvatova dujjānabhāvaṃ āvikaronto punapi – ‘‘pakati kho’’tiādimāha. Tatrāpi vuttanayeneva padasambandhaṃ katvā attho veditabbo.</p>

<p rend="subhead">Sīlasamādhipaññāsampadāvaṇṇanā</p>

<p rend="bodytext" n="400-401"><hi rend="paranum">400-401</hi><hi rend="dot">.</hi><hi rend="bold">Katamā pana sā, bho gotamā</hi>ti kasmā pucchati. Ayaṃ kira paṇḍito bhagavato kathentasseva kathaṃ uggahesi, atha attano paṭipattiyā niratthakataṃ viditvā samaṇo gotamo – ‘‘tassa ‘cāyaṃ sīlasampadā, cittasampadā, paññāsampadā abhāvitā hoti asacchikatā, atha kho so ārakāva sāmaññā’tiādimāha. Handa dāni naṃ tā sampattiyo pucchāmī’’ti sīlasampadādivijānanatthaṃ pucchati. Athassa bhagavā buddhuppādaṃ dassetvā tantidhammaṃ kathento tā sampattiyo dassetuṃ – ‘‘idha kassapā’’tiādimāha. <hi rend="bold">Imāya ca kassapa sīlasampadāyā</hi>ti idaṃ arahattaphalameva sandhāya vuttaṃ. Arahattaphalapariyosānañhi bhagavato sāsanaṃ. Tasmā arahattaphalasampayuttāhi sīlacittapaññāsampadāhi <pb ed="P" n="2.0359" /> aññā uttaritarā vā paṇītatarā vā sīlādisampadā natthīti āha.</p>

<p rend="subhead">Sīhanādakathāvaṇṇanā</p>

<p rend="bodytext" n="402"><hi rend="paranum">402</hi><hi rend="dot">.</hi> Evañca <pb ed="V" n="1.0267" /> pana vatvā idāni anuttaraṃ mahāsīhanādaṃ nadanto – ‘‘santi kassapa eke samaṇabrāhmaṇā’’tiādimāha. Tattha <hi rend="bold">ariya</hi>nti nirupakkilesaṃ paramavisuddhaṃ. <hi rend="bold">Parama</hi>nti uttamaṃ, pañcasīlāni hiādiṃ katvā yāva pātimokkhasaṃvarasīlā sīlameva, lokuttaramaggaphalasampayuttaṃ pana paramasīlaṃ nāma. <hi rend="bold">Nāhaṃ tatthā</hi>ti tattha sīlepi paramasīlepi ahaṃ attano samasamaṃ mama sīlasamena sīlena mayā samaṃ puggalaṃ na passāmīti attho. <hi rend="bold">Ahameva tattha bhiyyo</hi>ti ahameva tasmiṃ sīle uttamo. Katamasmiṃ? <hi rend="bold">Yadidaṃ adhisīla</hi>nti yaṃ etaṃ uttamaṃ sīlanti attho. Iti imaṃ paṭhamaṃ sīhanādaṃ nadati.</p>

<p rend="bodytext"><hi rend="bold">Tapojigucchavādā</hi>ti <pb ed="M" n="1.0296" /> ye tapojigucchaṃ vadanti. Tattha tapatīti tapo, kilesasantāpakavīriyassetaṃ nāmaṃ, tadeva te kilese jigucchatīti jigucchā. <hi rend="bold">Ariyā paramā</hi>ti ettha niddosattā ariyā, aṭṭhaārambhavatthuvasenapi uppannā vipassanāvīriyasaṅkhātā tapojigucchā tapojigucchāva, maggaphalasampayuttā paramā nāma. <hi rend="bold">Adhijeguccha</hi>nti idha jigucchabhāvo jegucchaṃ, uttamaṃ jegucchaṃ adhijegucchaṃ, tasmā yadidaṃ adhijegucchaṃ, tattha ahameva bhiyyoti evamettha attho daṭṭhabbo. Paññādhikārepi kammassakatāpaññā ca vipassanāpaññā ca paññā nāma, maggaphalasampayuttā paramā paññā nāma. <hi rend="bold">Adhipañña</hi>nti ettha liṅgavipallāso veditabbo, ayaṃ panetthattho – yāyaṃ adhipaññā nāma ahameva tattha bhiyyoti vimuttādhikāre <pb ed="P" n="2.0360" /> tadaṅgavikkhambhanavimuttiyo vimutti nāma, samucchedapaṭipassaddhinissaraṇavimuttiyo pana paramā vimuttīti veditabbā. Idhāpi ca <hi rend="bold">yadidaṃ adhivimuttī</hi>ti yā ayaṃ adhivimutti, ahameva tattha bhiyyoti attho.</p>

<p rend="bodytext" n="403"><hi rend="paranum">403</hi><hi rend="dot">.</hi><hi rend="bold">Suññāgāre</hi>ti suññe ghare, ekakova nisīditvāti adhippāyo. <hi rend="bold">Parisāsu cā</hi>ti aṭṭhasu parisāsu. Vuttampi cetaṃ –</p>

<p rend="indent">‘‘Cattārimāni, sāriputta, tathāgatassa vesārajjāni. Yehi vesārajjehi samannāgato tathāgato āsabhaṃ ṭhānaṃ paṭijānāti, parisāsu sīhanādaṃ nadatī’’ti (ma. ni. 1.150) suttaṃ vitthāretabbaṃ.</p>

<p rend="bodytext"><hi rend="bold">Pañhañca naṃ pucchantī</hi>ti paṇḍitā devamanussā naṃ pañhaṃ abhisaṅkharitvā pucchanti. <hi rend="bold">Byākarotī</hi>ti <pb ed="V" n="1.0268" /> taṅkhaṇaññeva vissajjesi. <hi rend="bold">Cittaṃ ārādhetī</hi>ti pañhāvissajjanena mahājanassa cittaṃ paritosetiyeva. <hi rend="bold">No ca kho sotabbaṃ maññantī</hi>ti cittaṃ ārādhetvā kathentassapissa vacanaṃ pare sotabbaṃ na maññantīti, evañca vadeyyunti attho. <hi rend="bold">Sotabbañcassa maññantī</hi>ti devāpi manussāpi mahanteneva ussāhena sotabbaṃ maññanti. <hi rend="bold">Pasīdantī</hi>ti supasannā kallacittā muducittā honti. <hi rend="bold">Pasannākāraṃ karontī</hi>ti na muddhappasannāva honti, paṇītāni cīvarādīni veḷuvanavihārādayo ca mahāvihāre pariccajantā pasannākāraṃ karonti. <hi rend="bold">Tathattāyā</hi>ti yaṃ so dhammaṃ deseti tathā bhāvāya, dhammānudhammapaṭipattipūraṇatthāya paṭipajjantīti attho. <hi rend="bold">Tathattāya ca paṭipajjantī</hi>ti tathabhāvāya paṭipajjanti, tassa hi <pb ed="M" n="1.0297" /> bhagavato dhammaṃ sutvā keci saraṇesu keci pañcasu sīlesu patiṭṭhahanti, apare nikkhamitvā pabbajanti. <hi rend="bold">Paṭipannā ca ārādhentī</hi>ti tañca pana paṭipadaṃ paṭipannā pūretuṃ sakkonti, sabbākārena pana pūrenti, paṭipattipūraṇena <pb ed="P" n="2.0361" /> tassa bhoto gotamassa cittaṃ ārādhentīti vattabbā.</p>

<p rend="bodytext">Imasmiṃ panokāse ṭhatvā sīhanādā samodhānetabbā. Ekaccaṃ tapassiṃ niraye nibbattaṃ passāmīti hi bhagavato eko sīhanādo. Aparaṃ sagge nibbattaṃ passāmīti eko. Akusaladhammappahāne ahameva seṭṭhoti eko. Kusaladhammasamādānepi ahameva seṭṭhoti eko. Akusaladhammappahāne mayhameva sāvakasaṅgho seṭṭhoti eko. Kusaladhammasamādānepi mayhaṃyeva sāvakasaṅgho seṭṭhoti eko. Sīlena mayhaṃ sadiso natthīti eko. Vīriyena mayhaṃ sadiso natthīti eko. Paññāya…pe… vimuttiyā…pe… sīhanādaṃ nadanto parisamajjhe nisīditvā nadāmīti eko. Visārado hutvā nadāmīti eko. Pañhaṃ maṃ pucchantīti eko. Pañhaṃ puṭṭho vissajjemīti eko. Vissajjanena parassa cittaṃ ārādhemīti eko. Sutvā sotabbaṃ maññantīti eko. Sutvā me pasīdantīti eko. Pasannākāraṃ karontīti eko. Yaṃ paṭipattiṃ desemi, tathattāya paṭipajjantīti eko. Paṭipannā ca maṃ ārādhentīti eko. Iti purimānaṃ dasannaṃ ekekassa – ‘‘parisāsu ca nadatī’’ti ādayo dasa dasa parivārā. Evaṃ te dasa purimānaṃ dasannaṃ parivāravasena sataṃ purimā ca dasāti dasādhikaṃ sīhanādasataṃ hoti. Ito aññasmiṃ pana sutte ettakā sīhanādā dullabhā, tenidaṃ suttaṃ mahāsīhanādanti vuccati. Iti bhagavā ‘‘sīhanādaṃ kho samaṇo gotamo nadati, tañca kho suññāgāre nadatī’’ti evaṃ vādānu vādaṃ paṭisedhetvā idāni parisati naditapubbaṃ sīhanādaṃ dassento ‘‘ekamidāha’’ntiādimāha.</p>

<p rend="subhead">Titthiyaparivāsakathāvaṇṇanā</p>

<p rend="bodytext" n="404"><hi rend="paranum">404</hi><hi rend="dot">.</hi> Tattha <pb ed="P" n="2.0362" /><pb ed="V" n="1.0269" /><hi rend="bold">tatra maṃ aññataro tapabrahmacārī</hi>ti tatra rājagahe gijjhakūṭe pabbate viharantaṃ maṃ aññataro tapabrahmacārī nigrodho nāma paribbājako <pb ed="M" n="1.0298" />. <hi rend="bold">Adhijegucche</hi>ti vīriyena pāpajigucchanādhikāre pañhaṃ pucchi. Idaṃ yaṃ taṃ bhagavā gijjhakūṭe mahāvihāre nisinno udumbarikāya deviyā uyyāne nisinnassa nigrodhassa ca paribbājakassa sandhānassa ca upāsakassa dibbāya sotadhātuyā kathāsallāpaṃ sutvā ākāsenāgantvā tesaṃ santike paññatte āsane nisīditvā nigrodhena adhijegucche puṭṭhapañhaṃ vissajjesi, taṃ sandhāya vuttaṃ. <hi rend="bold">Paraṃ viya mattāyā</hi>ti paramāya mattāya, atimahanteneva pamāṇenāti attho. <hi rend="bold">Ko hi, bhante</hi>ti ṭhapetvā andhabālaṃ diṭṭhigatikaṃ añño paṇḍitajātiko ‘‘ko nāma bhagavato dhammaṃ sutvā na attamano assā’’ti vadati. <hi rend="bold">Labheyyāha</hi>nti idaṃ so – ‘‘ciraṃ vata me aniyyānikapakkhe yojetvā attā kilamito, ‘sukkhanadītīre nhāyissāmī’ti samparivattentena viya thuse koṭṭentena viya na koci attho nipphādito. Handāhaṃ attānaṃ yoge yojessāmī’’ti cintetvā āha. Atha bhagavā yo anena khandhake titthiyaparivāso paññatto, yo aññatitthiyapubbo sāmaṇerabhūmiyaṃ ṭhito – ‘‘ahaṃ bhante, itthannāmo aññatitthiyapubbo imasmiṃ dhammavinaye ākaṅkhāmi upasampadaṃ, svāhaṃ, bhante, saṃghaṃ cattāro māse parivāsaṃ yācāmī’’tiādinā (mahāva. 86) nayena samādiyitvā parivasati, taṃ sandhāya – ‘‘yo kho, kassapa, aññatitthiyapubbo’’tiādimāha.</p>

<p rend="bodytext" n="405"><hi rend="paranum">405</hi><hi rend="dot">.</hi> Tattha <hi rend="bold">pabbajja</hi>nti vacanasiliṭṭhatāvaseneva vuttaṃ, aparivasitvāyeva hi pabbajjaṃ labhati. Upasampadatthikena pana nātikālena gāmappavesanādīni aṭṭha vattāni pūrentena parivasitabbaṃ. <hi rend="bold">Āraddhacittā</hi>ti aṭṭhavattapūraṇena <pb ed="P" n="2.0363" /> tuṭṭhacittā, ayamettha saṅkhepattho. Vitthārato panesa titthiyaparivāso samantapāsādikāya <hi rend="bold">vinayaṭṭhakathāyaṃ</hi> pabbajjakhandhakavaṇṇanāya vuttanayena veditabbo. <hi rend="bold">Api ca metthā</hi>ti api ca me ettha. <hi rend="bold">Puggalavemattatā viditā</hi>ti puggalanānattaṃ viditaṃ. ‘‘Ayaṃ puggalo parivāsāraho, ayaṃ na parivāsāraho’’ti idaṃ mayhaṃ pākaṭanti dasseti. Tato kassapo cintesi – ‘‘aho acchariyaṃ buddhasāsanaṃ, yattha evaṃ ghaṃsitvā koṭṭetvā yuttameva gaṇhanti, ayuttaṃ chaḍḍentī’’ti, tato suṭṭhutaraṃ pabbajjāya sañjātussāho – ‘‘sace bhante’’tiādimāha.</p>

<p rend="bodytext">Atha <pb ed="M" n="1.0299" /> kho bhagavā tassa tibbacchandataṃ viditvā – ‘‘na kassapo parivāsaṃ arahatī’’ti aññataraṃ bhikkhuṃ āmantesi – ‘‘gaccha bhikkhu kassapaṃ nhāpetvā pabbājetvā ānehī’’ti. So <pb ed="V" n="1.0270" /> tathā katvā taṃ pabbājetvā bhagavato santikaṃ āgamāsi. Bhagavā taṃ gaṇamajjhe nisīdāpetvā upasampādesi. Tena vuttaṃ – ‘‘alattha kho acelo kassapo bhagavato santike pabbajjaṃ, alattha upasampada’’nti. <hi rend="bold">Acirūpasampanno</hi>ti upasampanno hutvā nacirameva. <hi rend="bold">Vūpakaṭṭho</hi>ti vatthukāmakilesakāmehi kāyena ceva cittena ca vūpakaṭṭho. <hi rend="bold">Appamatto</hi>ti kammaṭṭhāne satiṃ avijahanto. <hi rend="bold">Ātāpī</hi>ti kāyikacetasikasaṅkhātena vīriyātāpena ātāpī. <hi rend="bold">Pahitatto</hi>ti kāye ca jīvite ca anapekkhatāya pesitacitto vissaṭṭhaattabhāvo. <hi rend="bold">Yassatthāyā</hi>ti yassa atthāya. <hi rend="bold">Kulaputtā</hi>ti ācārakulaputtā. <hi rend="bold">Sammadevā</hi>ti hetunāva kāraṇeneva. <hi rend="bold">Tadanuttara</hi>nti taṃ anuttaraṃ. <hi rend="bold">Brahmacariyapariyosāna</hi>nti maggabrahmacariyassa pariyosānabhūtaṃ arahattaphalaṃ. Tassa hi atthāya kulaputtā pabbajanti. <hi rend="bold">Diṭṭheva dhamme</hi>ti imasmiṃyeva attabhāve. <hi rend="bold">Sayaṃ abhiññā sacchikatvā</hi>ti attanāyeva paññāya paccakkhaṃ <pb ed="P" n="2.0364" /> katvā, aparappaccayaṃ katvāti attho. <hi rend="bold">Upasampajja vihāsī</hi>ti pāpuṇitvā sampādetvā vihāsi, evaṃ viharanto <hi rend="bold">ca khīṇā jāti…pe… abbhaññāsī</hi>ti.</p>

<p rend="bodytext">Evamassa paccavekkhaṇabhūmiṃ dassetvā arahattanikūṭena desanaṃ niṭṭhāpetuṃ ‘‘aññataro kho panāyasmā kassapo arahataṃ ahosī’’ti vuttaṃ. Tattha <hi rend="bold">aññataro</hi>ti eko. <hi rend="bold">Arahata</hi>nti arahantānaṃ, bhagavato sāvakānaṃ arahantānaṃ abbhantaro ahosīti ayamettha adhippāyo. Yaṃ yaṃ pana antarantarā na vuttaṃ, taṃ taṃ tattha tattha vuttattā pākaṭamevāti.</p>

<p rend="centre">Iti sumaṅgalavilāsiniyā dīghanikāyaṭṭhakathāyaṃ</p>

<p rend="centre">Mahāsīhanādasuttavaṇṇanā niṭṭhitā.</p>
</body>
<back></back>
</text>
</TEI.2>