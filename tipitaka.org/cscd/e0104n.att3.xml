<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">15. Āyatanadhātuniddesavaṇṇanā</p>

<p rend="subhead">Āyatanavitthārakathāvaṇṇanā</p>

<p rend="bodytext" n="510"><hi rend="paranum">510</hi><hi rend="dot">.</hi> ‘‘Khandhāyatanā’’tiādinā <pb ed="M" n="2.0170" /><pb ed="V" n="2.0159" /> heṭṭhā uddiṭṭhāni paduddhāravasena ‘‘āyatanānī’’ti vatvā gaṇanaparicchedenāha <hi rend="bold">‘‘dvādasāyatanānī’’</hi>ti. Tattha vattabbaṃ parato sayameva vakkhati. <hi rend="bold">Cakkhāyatana</hi>ntiādi nesaṃ sarūpadassanaṃ.</p>

<p rend="bodytext"><hi rend="bold">Attho</hi> nāma saddattho, bhāvattho pana <hi rend="bold">lakkhaṇameva</hi>. So pana saddattho duvidho – asādhāraṇo sādhāraṇoti. Tattha asādhāraṇo cakkhādisaddattho, sādhāraṇo āyatanasaddattho dvādasannampi samānattā.</p>

<p rend="bodytext">Tesu asādhāraṇaṃ tāva dassento <hi rend="bold">‘‘visesato tāvā’’</hi>tiādimāha. Tattha <hi rend="bold">visesato</hi>ti visesatthato, cakkhādisaddatthatoti attho. <hi rend="bold">Assādetī</hi>ti cakkhati-saddo ‘‘madhuṃ cakkhati, byañjanaṃ cakkhatī’’ti rasasāyanattho atthīti tassa vasena atthaṃ vadati. ‘‘Cakkhuṃ kho pana, māgaṇḍiya, rūpārāmaṃ rūparataṃ rūpasammudita’’nti (ma. ni. 2.209) vacanato cakkhu <hi rend="bold">rūpaṃ assādeti</hi>. Satipi sotādīnaṃ saddārāmatādibhāve yo ‘‘yaṃ cakkhu catunnaṃ mahābhūtānaṃ upādāya pasādo’’tiādinā (dha. sa. 597) pāḷiyaṃ, ‘‘rūpābhighātārahabhūtappasādalakkhaṇa’’ntiādinā (dha. sa. aṭṭha. 600; visuddhi. 2.433) aṭṭhakathāyañca vutto atthaviseso, tattheva niruḷhattā cakkhumhi eva cakkhusaddo pavattati gavādīsu gosaddādi viyāti daṭṭhabbaṃ.</p>

<p rend="bodytext"><hi rend="bold">Vibhāveti cā</hi>ti saddalakkhaṇasiddhassa cakkhati-saddassa vasena atthaṃ vadati. <hi rend="bold">Cakkhatī</hi>ti hi ācikkhati, abhibyattaṃ vadatīti attho. Nettassa ca vadantassa viya samavisamavibhāvanameva <pb ed="V" n="2.0160" /> ācikkhananti katvā āha <hi rend="bold">‘‘vibhāveti cāti attho’’</hi>ti, anekatthattā vā dhātūnaṃ vibhāvanatthatā ca cakkhati-saddassa daṭṭhabbā. Rattaduṭṭhādikālesu kakaṇṭakarūpaṃ viya, uddarūpaṃ viya ca vaṇṇavikāraṃ āpajjamānaṃ rūpaṃ hadayaṅgatabhāvaṃ rūpayati rūpamiva pakāsaṃ karoti, saviggahamiva katvā dassetīti attho. Vitthāraṇaṃ vā <pb ed="M" n="2.0171" /> rūpasaddassa attho, vitthāraṇañca pakāsanamevāti āha <hi rend="bold">‘‘pakāsetīti attho’’</hi>ti. Anekatthattā vā dhātūnaṃ pakāsanattho eva rūpasaddo daṭṭhabbo. Vaṇṇavācakassa rūpasaddassa rūpayatīti nibbacanaṃ, rūpakkhandhavācakassa ruppatīti ayaṃ viseso. <hi rend="bold">Udāharīyatī</hi>ti vuccatīti atthe vacanasaddo eva gahito siyā, na ca vacanasaddo evettha saddo, atha kho sabbopi sotaviññeyyoti. <hi rend="bold">Sappatī</hi>ti sakehi paccayehi sappīyati, sotaviññeyyabhāvaṃ gamīyatīti attho.</p>

<p rend="bodytext"><hi rend="bold">Sūcayatī</hi>ti attano vatthuṃ apākaṭaṃ gandhavasena ‘‘idaṃ sugandhaṃ, duggandha’’nti pakāseti, paṭicchannaṃ vā pupphādivatthuṃ ‘‘ettha pupphamatthi, campakādiphalamatthi, ambādī’’ti pesuññaṃ karontaṃ viya hotīti attho. Rasaggahaṇamūlakattā ajjhoharaṇassa jīvitahetumhi āhārarase ninnatāya <hi rend="bold">jīvitaṃ avhayatīti jivhā</hi> niruttilakkhaṇena. <hi rend="bold">Kucchitānaṃ sāsavadhammānaṃ āyo</hi>ti visesena <hi rend="bold">kāyo</hi> vutto anuttariyahetubhāvaṃ anāgacchantesu kāmarāganidānakammajanitesu, kāmarāgassa ca visesapaccayesu ghānajivhākāyesu kāyassa visesatarasāsavapaccayattā. Tena hi phoṭṭhabbasukhaṃ assādentā sattā methunampi sevanti. <hi rend="bold">Uppattideso</hi>ti uppattiṭṭhānanti attho, kāyindriyavatthukā vā cattāro khandhā balavakāmāsavādihetubhāvato visesena sāsavāti vuttāti tesaṃ uppattiṭṭhānanti attho.</p>

<p rend="bodytext"><hi rend="bold">Munātī</hi>ti nāḷiyā minamāno viya, mahātulāya dhārayamāno viya ca ārammaṇaṃ vijānātīti attho. Manate iti vā <hi rend="bold">mano,</hi> taṃ taṃ ārammaṇaṃ paricchedavasena jānātīti vuttaṃ hoti. <hi rend="bold">Attano lakkhaṇaṃ dhārentī</hi>ti ye visesalakkhaṇena āyatanasaddaparā vattabbā, te cakkhādayo tathā vuttāti tato aññe manogocarabhūtā dhammā sāmaññalakkhaṇeneva ekāyatanabhāvaṃ upanetvā vuttā. Yathā hi oḷārikavatthārammaṇamananasaṅkhātehi visayavisayībhāvehi purimāni pākaṭāni, tathā apākaṭā ca aññe manogocarā na attano sabhāvaṃ na dhārentīti imassa atthassa dīpanattho dhammasaddo. Dhārīyanti sāmaññarūpena avadhārīyantīti vā <hi rend="bold">dhammā</hi>. Yathā hi rūpādayo cakkhuviññāṇādīhi asādhāraṇato eva yathāsakaṃ <pb ed="V" n="2.0261" /> sabhāvato viññāyanti <pb ed="M" n="2.0172" />, na evamete, ete pana anekadhammabhāvato, sādhāraṇato, sabhāvasāmaññatopi manasā viññāyantīti.</p>

<p rend="bodytext" n="511"><hi rend="paranum">511</hi><hi rend="dot">.</hi><hi rend="bold">Sena senā</hi>ti sakena sakena. <hi rend="bold">Uṭṭhahantī</hi>ti uṭṭhānaṃ karonti. <hi rend="bold">Vāyamantī</hi>ti ussahanti, attano kiccaṃ karonticceva attho. Imasmiṃ ca atthe āyatanti etthāti āyatanānīti adhikaraṇattho āyatanasaddo, dutiyatatiyesu kattuattho. <hi rend="bold">Te cā</hi>ti cittacetasike dhamme. Te hi taṃtaṃdvārārammaṇesu ayanti gacchanti pavattantīti <hi rend="bold">āyā. Vitthārentī</hi>ti pubbe anuppannattā līnāni apākaṭāni pubbantato uddhaṃ pattharenti pākaṭāni karonti, uppādentīti attho. <hi rend="bold">Idañca</hi> saṃsāradukkhaṃ. <hi rend="bold">Na nivattatī</hi>ti anuppādanirodhavasena na nirujjhati. <hi rend="bold">Āyatanaṃ āyatana</hi>nti āmeḍitavacanaṃ assā samaññāya cakkhādīsu niruḷhabhāvadassanatthaṃ.</p>

<p rend="bodytext" n="512"><hi rend="paranum">512</hi><hi rend="dot">.</hi> Evaṃ avayavabhedavasena āyatanasaddassa atthaṃ vatvā idāni tattha pariyāyatopi dassetuṃ <hi rend="bold">‘‘apicā’’</hi>tiādi āraddhaṃ. Sādhuphalabharitatāya, aparissayatāya ca <hi rend="bold">manoramme</hi>.</p>

<p rend="bodytext">Tattha <hi rend="bold">nivasantī</hi>ti nivasantā viya honti. Tenāha <hi rend="bold">‘‘tadāyattavuttitāyā’’</hi>ti. Yattha suvaṇṇaratanādīni nivutthāni viya ākiṇṇāni tiṭṭhanti, so padeso tesaṃ <hi rend="bold">ākaro,</hi> evaṃ cittacetasikā cakkhādīsūti te tesaṃ ākaroti dassento āha <hi rend="bold">‘‘cakkhādīsu ca…pe… ākaro’’</hi>ti. <hi rend="bold">Tannissitattā</hi>ti ettha mano manoviññāṇādīnaṃ cittacetasikānaṃ nissayapaccayo na hotīti tassa tesaṃ dvārabhāvo nissayabhāvoti daṭṭhabbo. Ahutvā eva paccayasāmaggivasena uppajjantāpi cittacetasikā aneke ekajjhaṃ tattha labbhamānā samosaṭā viya hontīti vuttaṃ <hi rend="bold">‘‘vatthudvārārammaṇavasena samosaraṇato’’</hi>ti. Na hi dhammānaṃ anāgataddhe vijjamānatālesopi atthi. Tenāha ‘‘puñjo natthi anāgate’’ti (mahāni. 10). <hi rend="bold">Tattheva uppattito</hi>ti tesu cakkhādīsu eva uppattito. Uppattiyā paccayabhūte cakkhādike uppattiṭṭhānaṃ viya katvā upacāravasena vuttaṃ. Na hi arūpadhammānaṃ nippariyāyato uppattideso nāma atthi. Yadaggena vā te <pb ed="M" n="2.0173" /> tesaṃ nissayārammaṇabhūtā, tadaggena <hi rend="bold">sañjātideso</hi>. Na hi paccayabhāvamantarena rūpadhammānampi ādhārādheyyabhāvo atthi. Tenāha <hi rend="bold">‘‘nissayārammaṇabhāvenā’’</hi>ti. Byatirekapadhānatāya kāraṇalakkhaṇassa <hi rend="bold">‘‘tesaṃ abhāve abhāvato’’</hi> iccevāha, na ‘‘bhāve bhāvato’’ti.</p>

<p rend="bodytext"><hi rend="bold">Yathāvuttenatthenā</hi>ti <pb ed="V" n="2.0162" /> ‘‘cakkhatī’’tiādinā, ‘‘āyatanato āyānaṃ tananato’’tiādinā, ‘‘nivāsaṭṭhāna’’ntiādinā ca vuttappakārena atthena. Dhammāyatanapariyāpannānaṃ dhammānaṃ bahubhāvato yebhuyyena ca te bahū eva hutvā kiccakarāti <hi rend="bold">‘‘dhammā ca te āyatanañcā’’</hi>ti bahuvacananiddeso.</p>

<p rend="bodytext" n="513"><hi rend="paranum">513</hi><hi rend="dot">.</hi> Tathā tathā lakkhitabbato lakkhīyati etenāti vā <hi rend="bold">lakkhaṇaṃ,</hi> sabhāvo.</p>

<p rend="bodytext"><hi rend="bold">Tāvabhāvato</hi>ti tattakato, tena anūnādhikabhāvaṃ dasseti. Tattha dvādasāyatanavinimuttassa kassaci dhammassa abhāvā adhikabhāvato codanā natthi, salakkhaṇadhāraṇaṃ pana sabbesaṃ sāmaññalakkhaṇanti ūnacodanā sambhavatīti taṃ dassento āha <hi rend="bold">‘‘cakkhādayopi hī’’</hi>tiādi. <hi rend="bold">Bhavaṅgamanasaṅkhāto</hi>ti dvikkhattuṃ calitvā pavattabhavaṅgamanasaṅkhāto. Calanavasena bhavaṅgappavattiyā sati eva āvajjanuppatti, na aññatthāti āvajjanassāpi kāraṇabhūtanti katvā vuttaṃ <hi rend="bold">‘‘bhavaṅgamanasaṅkhāto…pe… uppattidvāra’’</hi>nti. <hi rend="bold">Asādhāraṇa</hi>nti cakkhuviññāṇādīnaṃ asādhāraṇaṃ. Satipi asādhāraṇabhāve cakkhādīnaṃ dvārabhāvena gahitattā dhammāyatanena aggahaṇaṃ daṭṭhabbaṃ. Dvārārammaṇabhāvehi vā asādhāraṇataṃ sandhāya ‘‘asādhāraṇa’’nti vuttaṃ.</p>

<p rend="bodytext" n="514"><hi rend="paranum">514</hi><hi rend="dot">.</hi> Yebhuyyasahuppattiādīhi uppattikkamādīsu ayutti yojetabbā. Yebhuyyena hi cakkhāyatanādīni kassaci kadāci ekato uppajjanti. Tathā hi vuttaṃ ‘‘kāmadhātuyā upapattikkhaṇe kassaci ekādasāyatanāni pātubhavantī’’tiādi (yama. aṭṭha. āyatanayamaka 18-21). Tasmā āyatanānaṃ uppattikkamo tāva na yujjati, na pahānakkamo kusalābyākatānaṃ appahātabbato, na paṭipattikkamo akusalānaṃ ekaccaabyākatānañca appaṭipajjanīyato <pb ed="M" n="2.0174" />, na bhūmikkamo aḍḍhekādasannaṃ āyatanānaṃ ekantakāmāvacarattā, itaresañca catubhūmipariyāpannattā, ekaccassa lokuttarabhāvato cāti. <hi rend="bold">‘‘Ajjhattikesu hī’’</hi>ti etena ajjhattikabhāvena, visayībhāvena ca ajjhattikānaṃ paṭhamaṃ desetabbataṃ dasseti, tesupi paṭhamaṃ desetabbesu pākaṭattā paṭhamataraṃ cakkhāyatanaṃ desitanti.</p>

<p rend="bodytext"><hi rend="bold">Tato ghānāyatanādīnī</hi>ti ettha bahupakārattābhāvena cakkhusotehi purimataraṃ adesetabbāni, saha vattuṃ asakkuṇeyyattā ekena kamena desetabbānīti ghānādikkamena desitānīti adhippāyo <pb ed="V" n="2.0163" />. Aññathāpi hi desitesu na na sakkā codetuṃ, na ca sakkā bodhetabbāni na desetunti. Paccuppannārammaṇattā vā cakkhādīni paṭhamaṃ vuttāni ārammaṇato supākaṭānīti, manāyatanaṃ pana kiñci paccunnārammaṇaṃ…pe… kiñci yāva navattabbārammaṇanti pacchā vuttaṃ. Paccuppannārammaṇesupi upādārūpārammaṇāni cattāri paṭhamaṃ vuttāni, tato bhūtarūpārammaṇaṃ. Upādārūpārammaṇesupi dūratare dūre, sīghataraṃ sīghañca ārammaṇasampaṭicchanadīpanatthaṃ cakkhādīnaṃ desanākkamo. Cakkhusotadvayañhi dūragocaranti paṭhamaṃ vuttaṃ, tatrāpi cakkhu dūrataragocaranti sabbapaṭhamaṃ vuttaṃ. Passantopi hi dūratare nadīsotaṃ, na tassa sotapaṭighātasaddaṃ suṇāti. Ghānajivhāsupi ghānaṃ sīghataravuttīti paṭhamaṃ vuttaṃ purato ṭhapitamattassapi bhojanassa gandho gayhatīti. Yathāṭhānaṃ vā tesaṃ desanākkamo. Imasmiñhi sarīre sabbupari cakkhussa adhiṭṭhānaṃ, tassa adho sotassa, tassa adho ghānassa, tassa adho jivhāya, tathā kāyassa yebhuyyato, mano pana arūpibhāvato sabbapacchā vutto. Taṃtaṃgocarattā tassa tassa anantaraṃ bāhirāyatanāni vuttānīti vuttovāyamatthoti evampi imesaṃ kamo veditabbo. Gocaro visayo etassāti <hi rend="bold">gocaravisayo,</hi> mano. Kassa pana gocaro etassa visayo? Cakkhādīnaṃ pañcannampi. <hi rend="bold">Viññāṇuppattikāraṇavavatthānato</hi>ti cakkhuviññāṇādīnaṃ uppattikāraṇassa vavatthitabhāvato savibhattibhāvato. Etena cakkhādianantaraṃ rūpādivacanassa ca kāraṇamāha.</p>

<p rend="bodytext" n="515"><hi rend="paranum">515</hi><hi rend="dot">.</hi><hi rend="bold">Saṅgahitattā</hi>ti gaṇanasaṅgahavasena saṅgahitattā. <hi rend="bold">Jātivasenā</hi>ti cakkhubhāvasamānatāvasena. <hi rend="bold">Paccayabhedo</hi> kammādibhedo. Dānādipāṇātipātādibhedabhinnassa <pb ed="M" n="2.0175" /> hi kusalākusalakammassa, tassa ca sahakārīkāraṇabhūtānaṃ abbhantarānaṃ, bāhirānañca paccayānaṃ bhedena cakkhāyatanaṃ bhinnaṃ visadisaṃ hotīti. Nirayādiko, apadādigatinānākaraṇañca <hi rend="bold">gatibhedo</hi> gatīnaṃ, gatīsu vā bhedoti katvā. Hatthiassādiko, khattiyādiko ca <hi rend="bold">nikāyabhedo</hi>. Taṃtaṃsattasantānabhedo <hi rend="bold">puggalabhedo</hi>. Yā cakkhādīnaṃ vatthūnaṃ anantappabhedatā vuttā, so eva hadayavatthussa bhedo tādisabhedānātivattanato. Tato manāyatanassa anantappabhedatā yojetabbā. Yasmā jhānavirahitaṃ nāma lokuttaraṃ natthi, tasmā pañcannaṃ jhānānaṃ vasena aṭṭha lokuttaracittāni cattālīsaṃ hontīti tāni ekāsītiyā lokiyacittesu pakkhipitvā āha <hi rend="bold">‘‘ekavīsuttarasatappabhedañcā’’</hi>ti. <hi rend="bold">Vatthū</hi>ti cakkhādivatthu. Tappabhedena viññāṇaṃ <hi rend="bold">anantappabhedaṃ. Paṭipadā</hi> dukkhāpaṭipadādi. <hi rend="bold">Ādi</hi>-saddena jhānādhipatibhūmiārammaṇādīnaṃ saṅgaho daṭṭhabbo. Nīlaṃ nīlassa sabhāgaṃ, aññaṃ <hi rend="bold">visabhāgaṃ. Paccayo</hi> kammādi. Tatthāpi kusalasamuṭṭhānāditā, sītautusamuṭṭhānāditā <pb ed="V" n="2.0164" /> ca bhedo veditabbo. <hi rend="bold">Ādi</hi>saddena gatinikāyabhedo. <hi rend="bold">Sabhāvanānattabhedato</hi>ti sukhā dukkhā adukkhamasukhāti evamādiko <hi rend="bold">sabhāvabhedo</hi>. Cakkhusamphassajā sotasamphassajāti evamādikaṃ <hi rend="bold">nānattaṃ</hi>.</p>

<p rend="bodytext" n="516"><hi rend="paranum">516</hi><hi rend="dot">.</hi> ‘‘Anāgamanato aniggamanato’’ti saṅkhepena vuttamatthaṃ vivarituṃ <hi rend="bold">‘‘na hī’’</hi>tiādi vuttaṃ. Pubbantāparantesu avijjamānasarūpattā udayato pubbe kutoci nāgacchanti, vayato ca uddhaṃ na katthaci gacchanti, vijjamānakkhaṇepi ittarakālatāya aniccā dukkhā vipariṇāmadhammā. Tenāha <hi rend="bold">‘‘atha kho’’</hi>tiādi. Saparipphandakiriyāvasena īhanaṃ īhā, cintanavasena byāpāranaṃ byāpāro, tattha byāpāraṃ dassento āha <hi rend="bold">‘‘na hi cakkhurūpādīnaṃ evaṃ hotī’’</hi>ti. Īhaṃ dassento <hi rend="bold">‘‘na ca tānī’’</hi>tiādi. Ubhayampi pana īhā ca hoti byāpāro cāti uppaṭipāṭivacanaṃ. <hi rend="bold">Dhammatāvā</hi>ti sabhāvo eva, kāraṇasamatthatā vā īhābyāpārarahitānaṃ dvārādibhāvo <hi rend="bold">dhammatā</hi>. Imasmiñca atthe <hi rend="bold">‘‘ya’’</hi>nti etassa yasmāti attho. Purimasmiṃ sambhavanavisesanaṃ yaṃ-saddo. ‘‘Suñño gāmoti kho, bhikkhave, channetaṃ ajjhattikānaṃ āyatanānaṃ adhivacana’’nti (saṃ. ni. 4.238) vacanato <hi rend="bold">suññagāmo</hi><hi rend="bold">viya</hi><pb ed="M" n="2.0176" /><hi rend="bold">daṭṭhabbāni</hi>. Annapānasahitanti gahite suññagāme yaṃ yadeva bhājanaṃ parāmasīyati, taṃ taṃ rittakaṃyeva parāmasīyati, evaṃ dhuvādibhāvena gahitāni yoniso upaparikkhiyamānāni rittakāneva etāni dissantīti. Tenāha <hi rend="bold">‘‘dhuvasubhasukhattabhāvavirahitattā’’</hi>ti. Cakkhādidvāresu abhijjhādomanassuppādakabhāvena rūpādīni cakkhādīnaṃ abhighātakānīti vuttāni. Ahisusumārapakkhīkukkurasiṅgālamakkaṭā <hi rend="bold">cha pāṇakā</hi>. Visamabilākāsagāmasusānavanāni <hi rend="bold">tesaṃ gocarā</hi>. Tattha visamādiajjhāsayehi cakkhādīhi visamabhāvabilākāsagāmasusānasannissitasadisūpādinnadhammavanabhāvehi abhiramitattā rūpādīnaṃ visamādisadisatā yojetabbā.</p>

<p rend="centre">Iti āyatanānaṃ vitthārakathāmukhavaṇṇanā.</p>

<p rend="subhead">Dhātuvitthārakathāvaṇṇanā</p>

<p rend="bodytext" n="517"><hi rend="paranum">517</hi><hi rend="dot">.</hi><hi rend="bold">Cakkhussa viññāṇa</hi>nti cakkhussa kāraṇabhūtassa viññāṇaṃ. Kāmaṃ rūpālokamanasikārādayopi <pb ed="V" n="2.0165" /> tassa viññāṇassa kāraṇā, te pana sādhāraṇakāraṇaṃ, cakkhu asādhāraṇanti asādhāraṇakāraṇenāyaṃ niddeso yathā bherisaddo, yavaṅkuroti. Tathā hi cakkhu puggalantarāsādhāraṇaṃ, nīlādisabbarūpasādhāraṇañcāti sāmibhāvena niddiṭṭhaṃ.</p>

<p rend="bodytext"><hi rend="bold">Vidahatī</hi>ti evaṃ evañca tayā pavattitabbanti viniyuñjamānaṃ viya uppādetīti attho. <hi rend="bold">Vidahatī</hi>ti ca dhātvattho eva visiṭṭho upasaggena dīpīyatīti vināpi upasaggena <hi rend="bold">dhātū</hi>ti esa saddo tamatthaṃ vadatīti daṭṭhabbo. Kattukammabhāvakaraṇādhikaraṇesu ca dhātusaddasiddhi hotīti pañcāpi te atthā vuttā. Lokuttarā dhātuyo saṃsāradukkhaṃ na vidahanti, aññadatthu vidhaṃsentīti katvā <hi rend="bold">‘‘lokiyā’’</hi>ti visesitaṃ. <hi rend="bold">Vavatthitā</hi>ti avatthitā, aññamaññaṃ vā asaṃkiṇṇā. <hi rend="bold">Suvaṇṇarajatādidhātuyo</hi> suvaṇṇādīnaṃ bījabhūtā selādayo. <hi rend="bold">Yathāsambhava</hi>nti ettha keci ‘‘lokiyalokuttarāsu dhātūsu yo yo attho sambhavati, tadanurūpa’’nti atthaṃ vadanti, tadayuttaṃ ‘‘lokiyā hi dhātuyo’’ti visesetvā vuttattā. Atthavasena cetaṃ yathāsambhavaggahaṇaṃ kataṃ, na dhātuvasena <pb ed="M" n="2.0177" />. Kāmaṃ pañcapi atthā cakkhādīnaṃ sabbesaṃ icchitabbā, tathāpi cakkhādīsu yassa yassa dhammassa yadā kattuvacanicchā, na tadā kammabhāvo. Yadā pana kammavacanicchā, na tadā kattubhāvo. Evaṃ sesesupīti yathāsambhavaggahaṇaṃ. Tenāha <hi rend="bold">‘‘iti cakkhādīsū’’</hi>tiādi.</p>

<p rend="bodytext" n="518"><hi rend="paranum">518</hi><hi rend="dot">.</hi><hi rend="bold">Attano sabhāvaṃ dhārentīti dhātuyo</hi>ti etthāpi dhātīti dhātūti padasiddhi veditabbā dhāraṇattho dhā-saddoti katvā. Kattuatthopi cāyaṃ purimena asadiso vidhānadhāraṇatthānaṃ bhinnasabhāvattā. Nissattasabhāvamattadhāraṇañca dhātusaddassa padhāno atthoti visuṃ vutto. <hi rend="bold">Dhātuyo viya dhātuyo</hi>ti ettha sīhasaddo viya kesarimhi niruḷhā purise selāvayavesu niruḷho dhātusaddo cakkhādīsu upacaritoti daṭṭhabbo. Ñāṇañca ñeyyañca ñāṇañeyyāni, tesaṃ avayavā tappabhedabhūtā dhātuyo <hi rend="bold">ñāṇañeyyāvayavā</hi>. Tattha <hi rend="bold">ñāṇappabhedo</hi> dhammadhātuekadeso, <hi rend="bold">ñeyyappabhedo</hi> aṭṭhārasāpīti ñāṇañeyyāvayavamattā dhātuyo hontīti. Atha vā ñāṇena ñātabbo sabhāvo aviparīto dhātusaddena vuccamāno <hi rend="bold">ñāṇañeyyo,</hi> na diṭṭhiādīhi viparītaggāhakehi ñeyyoti attho, tassa ñāṇañeyyassa <hi rend="bold">avayavā</hi> cakkhādayo, visabhāgalakkhaṇāvayavesu rasādīsu niruḷho dhātusaddo tādisesu aññāvayavesu cakkhādīsu upacaritoti daṭṭhabbo. Rasādīsu viya vā cakkhādīsupi niruḷho eva. <hi rend="bold">‘‘Nijjīvamattassetaṃ adhivacana’’</hi>nti etena nijjīvamattapadatthe dhātusaddassa niruḷhataṃ dasseti. Cha dhātuyo etassāti <hi rend="bold">chadhāturo</hi>. Yo loke purisoti dhammasamudāyo <pb ed="V" n="2.0166" /> vuccati, so chadhāturo channaṃ pathavīādīnaṃ nijjīvamattānaṃ sabhāvānaṃ samudāyamatto, na ettha jīvo vā puriso vā atthīti attho.</p>

<p rend="bodytext" n="519"><hi rend="paranum">519</hi><hi rend="dot">.</hi> Cakkhādīnaṃ kamo pubbe vuttoti idhekekasmiṃ tike tiṇṇaṃ dhātūnaṃ kamaṃ dassento āha <hi rend="bold">‘‘hetuphalānupubbavavatthānavasenā’’</hi>ti. Hetuphalānaṃ anupubbavavatthānaṃ hetuphalabhāvo eva, manodhammadhātūnañca manoviññāṇassa hetubhāvo yathāsambhavaṃ yojetabbo. Kiriyamanodhātu manoviññāṇassa upanissayakoṭiyā, vipākamanodhātu vipākamanoviññāṇassa anantarādināpi, itarassa sabbāpi upanissayakoṭiyā <pb ed="M" n="2.0178" /> ca, dhammadhātu pana vedanādikā sahajātā sahajātādinā, asahajātā anantarādinā, upanissayena, ārammaṇādinā ca manoviññāṇassa paccayo hotīti dvārabhūtamanovasena vā. Dvārabhūtamanopi hi suttesu manodhātūti vuccatīti tassā vā manodhātuyā manoviññāṇassa hetubhāvo yathāsambhavaṃ yojetabbo. Tattha <hi rend="bold">hetū</hi>ti paccayo adhippeto, <hi rend="bold">phala</hi>nti paccayuppannanti āha <hi rend="bold">‘‘cakkhudhātū’’</hi>tiādi.</p>

<p rend="bodytext" n="520"><hi rend="paranum">520</hi><hi rend="dot">.</hi><hi rend="bold">Sabbāsaṃ vasenā</hi>ti yathāvuttānaṃ ābhādhātuādīnaṃ pañcatiṃsāya dhātūnaṃ vasena. Aparamatthasabhāvassa paramatthasabhāvesu na kadāci antogadhatā atthīti āha <hi rend="bold">‘‘sabhāvato vijjamānāna’’</hi>nti.</p>

<p rend="bodytext">Candābhāsūriyābhādikā vaṇṇanibhā evāti āha <hi rend="bold">‘‘rūpadhātuyeva hi ābhādhātū’’</hi>ti. <hi rend="bold">Rūpādipaṭibaddhā</hi>ti rāgavatthubhāvena gahetabbākāro subhanimittanti katvā ‘‘rūpādayo evā’’ti avatvā paṭibaddhavacanaṃ vuttaṃ. Asatipi rāgavatthubhāve kusalavipākārammaṇaṃ <hi rend="bold">subhadhātū</hi>ti dutiyo vikappo vutto. <hi rend="bold">Sesā</hi>ti manoviññāṇadhātusampayuttā. <hi rend="bold">Dhātudvayanirodhamatta</hi>nti manoviññāṇadhātūnaṃ nirodhamattaṃ catutthāruppacittuppādanirodhabhāvato. Tadaññaviññāṇanirodho viya hi viññāṇadhātumanodhātūnaṃ nirodho samāpattibalasiddhoti katvā dhātudvayaggahaṇaṃ.</p>

<p rend="bodytext"><hi rend="bold">‘‘Dhammadhātumatta’’</hi>nti idaṃ kāmadhātuyā dhammadhātupariyāpannattā vuttaṃ. <hi rend="bold">Kāmapaṭisaṃyutto</hi>ti kāmarāgasampayutto, ārammaṇakaraṇena vā kāmaguṇopasaṃhito. <hi rend="bold">Yaṃ etasmiṃ antare</hi>ti ye etasmiṃ avīciparanimmitavasavattiparicchinne okāse. Ogāḷhā hutvā adhobhāge ca okāse carantīti <hi rend="bold">etthāvacarā</hi>. Aññattha carantāpi yathāvutte eva ṭhāne pariyāpannāti <hi rend="bold">ettha pariyāpannā</hi>.</p>

<p rend="bodytext"><hi rend="bold">Nekkhammadhātu</hi><pb ed="V" n="2.0167" /><hi rend="bold">dhammadhātu eva</hi> vitakkapakkhe. <hi rend="bold">Sabbepi kusalā dhammā</hi>ti dānamayapuññakiriyato, sīlamayapuññakiriyato, pabbajjato ca paṭṭhāya yāva aggamaggādhigamā pavattā sabbepi anavajjadhammā. <hi rend="bold">Vihiṃsādhātu</hi> cetanā, paraviheṭhanacchando vā. <hi rend="bold">Avihiṃsā</hi> karuṇā.</p>

<p rend="bodytext"><hi rend="bold">Hīnā</hi>ti <pb ed="M" n="2.0179" /> hīḷitā. <hi rend="bold">Paṇītā</hi>ti sambhāvitā. ‘‘Nātihīḷitā nātisambhāvitā majjhimā’’ti <hi rend="bold">khandhaniddese</hi> āgatā hīnadukato eva nīharitvā <hi rend="bold">majjhimā</hi> dhātu vuttāti veditabbā. <hi rend="bold">Ubhopī</hi>ti dhammadhātumanoviññāṇadhātuyo.</p>

<p rend="bodytext">Viññāṇadhātu yadipi chaviññāṇadhātuvasena vibhattā, tathāpi viññāṇadhātuggahaṇena tassa purecārikapacchācārikattā manodhātu gahitāva hotīti āha <hi rend="bold">‘‘viññāṇadhātu cakkhuviññāṇādisattaviññāṇadhātu saṅkhepoyevā’’</hi>ti. Anekesaṃ cakkhudhātuādīnaṃ, tāsu ca ekekissā nānappakāratāya nānādhātūnaṃ vasena <hi rend="bold">anekadhātu nānādhātu loko</hi> vuttoti āha <hi rend="bold">‘‘aṭṭhārasadhātuppabhedamattamevā’’</hi>ti.</p>

<p rend="bodytext" n="521"><hi rend="paranum">521</hi><hi rend="dot">.</hi><hi rend="bold">Cakkhusotaghānajivhākāyamanodhātumanoviññāṇadhātubhedenā</hi>ti bahūsu potthakesu likhitaṃ, kesuci ‘‘cakkhusotaghānajivhākāyamanomanoviññāṇadhātubhedenā’’ti. Tattha na cakkhādīnaṃ kevalena dhātusaddena sambandho adhippeto vijānanasabhāvassa pabhedavacanato. Viññāṇadhātusaddena ca sambandhe kariyamāne dve manogahaṇāni na kātabbāni. Na hi dve manoviññāṇadhātuyo santi. Antarā vā manodhātugahaṇaṃ akatvā ‘‘cakkhu…pe… kāyamanoviññāṇadhātumanodhātū’’ti vattabbaṃ atulyayoge dvandasamāsābhāvato. Ayaṃ panettha pāṭho siyā ‘‘cakkhu…pe… kāyaviññāṇamanomanoviññāṇadhātubhedenā’’ti. <hi rend="bold">Tassa</hi> viññāṇassa yebhuyyena attavādino tassa ekamekassa attassa advayataṃ, niccattañca pavedentīti anekatāniccatāpakāsanaṃ tesaṃ jīvasaññāsamūhananāya hoti. Khandhāyatanadesanā <hi rend="bold">saṅkhepadesanā,</hi> indriyadesanā <hi rend="bold">vitthāradesanā,</hi> tadubhayaṃ apekkhitvā ayaṃ <hi rend="bold">anatisaṅkhepavitthārā</hi> dhātudesanā. Abhidhamme vā <hi rend="bold">suttantabhājanīye</hi> (vibha. 172 ādayo) vuttā dhātudesanā atisaṅkhepadesanā, ābhādhātuādīnaṃ anekadhātunānādhātuantānaṃ vasena desetabbā ativitthāradesanā, tadubhayaṃ apekkhitvā ayaṃ anatisaṅkhepavitthārā.</p>

<p rend="bodytext"><hi rend="bold">Assa</hi><pb ed="V" n="2.0168" /> bhagavato. Saddhammatejasā vihataṃ <hi rend="bold">saddhammatejavihataṃ</hi>.</p>

<p rend="bodytext" n="522"><hi rend="paranum">522</hi><hi rend="dot">.</hi><hi rend="bold">Saṅkhato</hi>ti <pb ed="M" n="2.0180" /> gaṇanato. <hi rend="bold">Jātito</hi>ti cakkhubhāvasāmaññato. Atha vā <hi rend="bold">jātito</hi>ti cakkhusabhāvato. Tenāha <hi rend="bold">‘‘cakkhupasādo’’</hi>ti. <hi rend="bold">Vīsati dhammāti saṅkhaṃ gacchati</hi> vedanādīnaṃ abhinditvā gahaṇato. <hi rend="bold">Sesakusalākusalābyākataviññāṇavasenā</hi>ti ettha abyākatāpekkhāya sesaggahaṇaṃ, kusalākusalaṃ pana sabbaso aggahitamevāti.</p>

<p rend="bodytext" n="523"><hi rend="paranum">523</hi><hi rend="dot">.</hi><hi rend="bold">Tā ca</hi> cakkhuviññāṇadhātuādayo <hi rend="bold">pañcapi</hi>.</p>

<p rend="bodytext"><hi rend="bold">Purimehevā</hi>ti anantarādīhi eva. Javanamanoviññāṇadhātu pana javanamanoviññāṇadhātuyā āsevanapaccayenāpi paccayo hotīti vuttovāyamattho. <hi rend="bold">Dhammadhātū</hi>ti pana sahajāto vedanādikkhandho adhippeto. Tenāha <hi rend="bold">‘‘sahajāta…pe… paccayo hotī’’</hi>ti. <hi rend="bold">Avigatādīhī</hi>ti ettha <hi rend="bold">ādi</hi>-saddena manoviññāṇadhātuyā yathārahaṃ hetuadhipatikammavipākāhārindriyajhānamaggapaccayabhāvo saṅgayhati. Tenāha <hi rend="bold">‘‘bahudhā paccayo hotī’’</hi>ti. <hi rend="bold">Ekaccā ca dhammadhātu</hi> sukhumarūpanibbānappakārā, yā ca sampayogānantarabhāvādīnaṃ abhāvena ārammaṇakaraṇe yogyā. Pañcadvārikavipākavajjanatthaṃ <hi rend="bold">‘‘ekaccāya manoviññāṇadhātuyā’’</hi>ti vuttaṃ, manodvārikā pana vipākāpi tadārammaṇabhūtā ekaccaṃ dhammadhātuṃ ārabbha pavattatīti. Atha vā <hi rend="bold">‘‘ekaccāya manoviññāṇadhātuyā’’</hi>ti idaṃ sabbaṃ kāmāvacarakusalaṃ kāmāvacarakiriyaṃ abhiññādvayaṃ āruppadvayanti evarūpaṃ manoviññāṇadhātuṃ sandhāya vuttaṃ, lokuttaramanoviññāṇadhātuyā pana ekaccā dhammadhātu ārammaṇapaccayoti pākaṭoyamattho. Cakkhuviññāṇadhātuādīnaṃ cakkhādīnaṃ yathāvuttapaccayadhammato atirekepi paccayadhamme dassetuṃ <hi rend="bold">‘‘na kevala’’</hi>ntiādi āraddhaṃ. Tattha <hi rend="bold">ālokādayo</hi>ti āloko nāma sūriyālokādi. Tassa suttantanayena upanissayabhāvo veditabbo, evaṃ sesānipi.</p>

<p rend="bodytext"><hi rend="bold">Vivaraṃ</hi> nāma visesato sotabilaṃ. <hi rend="bold">Vāyu</hi> gandhūpasaṃharaṇakavāto. <hi rend="bold">Āpo</hi> mukhe pakkhittaāhārassa temanakaudakaṃ. <hi rend="bold">Pathavī</hi> kāyappasādassa nissayabhūtā pathavīdhātu. <hi rend="bold">Bhavaṅgamanaṃ</hi> dvikkhattuṃ calitaṃ bhavaṅgacittaṃ. Sabbattha <hi rend="bold">manasikāro</hi> āvajjanamanasikāro.</p>

<p rend="bodytext" n="524"><hi rend="paranum">524</hi><hi rend="dot">.</hi> Avisesato <pb ed="M" n="2.0181" /><pb ed="V" n="2.0169" /> daṭṭhabbākārassa vuccamānattā āha <hi rend="bold">‘‘sabbā evā’’</hi>ti. Visesato vipassanāya bhūmivicāro esoti <hi rend="bold">‘‘saṅkhatā’’</hi>ti visesitaṃ. <hi rend="bold">Pubbantāparantavivittato</hi>ti ettha ‘‘<hi rend="bold">pubbanto</hi>nāma atīto addhā, <hi rend="bold">aparanto</hi> nāma anāgato. Ubhayattha ca saṅkhatā dhātuyo sabhāvavivittā anupalabbhamānasabhāvattā. <hi rend="bold">Pubbanto</hi> vā sabhāvadhammassa udayo tato pubbe avijjamānattā. <hi rend="bold">Aparanto</hi> vayo tato paraṃ abhāvato. Tasmā <hi rend="bold">pubbantāparantavivittato</hi>ti pākābhāvato viddhaṃsābhāvatoti vuttaṃ hoti.</p>

<p rend="bodytext"><hi rend="bold">Bheritalaṃ viya cakkhudātu</hi> saddassa viya viññāṇassa nissayabhāvato. Ādāsatalādīsupi eseva nayo. <hi rend="bold">Yantaṃ</hi> nāma ucchuyantaṃ. <hi rend="bold">Cakkayaṭṭhī</hi>ti tilamanthaṃ āha. So hi acakkabaṇdhopi taṃsadisatāya cakkayaṭṭhītveva vuccati, cakkabandhameva vā sandhāya tathā vuttaṃ. Imāhi ca upamāhi nijjīvāna. Bheritaladaṇḍādīnaṃ samāyoge, nijjīvānaṃ saddādīnaṃ viya nijjīvānaṃ cakkhurūpādīnaṃ samāyoge nijjīvānaṃ cakkhuviññāṇādīnaṃ pavattīti kāraṇaphalānaṃ dhātumattataṃ, kārakavedakavirahañca dasseti.</p>

<p rend="bodytext"><hi rend="bold">Purecarānucarā viyā</hi>ti nijjīvassa kassaci keci nijjīvā purecarānucarā viyāti attho. Manodhātuyeva vā attano khaṇaṃ anativattantī attano khaṇa anativattantānaṃyeva cakkhuviññāṇādīnaṃ avijjamānāyapi purecarānucarābhisandhiyaṃ anantarapubbakālāparakālatāya purecarānucarā viya daṭṭhabbā.</p>

<p rend="bodytext">Channañhi viññāṇadhātūnaṃ ekajjhaṃ anekānantarapaccayābhāvato ekajjhaṃ uppattiabhāvo viya aññamaññānantarapaccayatābhāvato anantaruppattipi natthi. Yadi siyā, chaḷārammaṇasannidhāne manasikāramantarenāpi chaḷārammaṇūpaladdhi siyā, na ca hoti, tasmā dassanādianantaraṃ savanādīnaṃ abhāvo viya manoviññāṇadhātānantaraṃ na dassanādīni, na ca dassanādianantaraṃ manoviññāṇadhātu hoti. Tattha bhavaṅgassa, dassanādīnañca bhinnārammaṇatāya manoviññāṇadhātānantaraṃ dassanādīni, dassanādīnaṃ anantarañca savanādīni na uppajjantīti yuttametaṃ. Dassanādīnaṃ, pana santīramaṇassa ca abhinnavisayatāya dassanādianantaraṃ na manāviññāṇadātu hotīti ayuttanti <pb ed="M" n="2.0182" />? Nayidamevaṃ niyatāniyatavisayānaṃ bhinnavisayabhāvupapattito. Yadi ca dassanādianantaraṃ kāci viññāṇadhātu uppajjeyya, sāpi dassanādidvāratāya <pb ed="V" n="2.0170" /> dassanādiviññāṇadhātu eva siyā, na manoviññāṇadhātu, tato ca dassanādikiccavidhuraṃ cintanaṃ manananti manodvārappavattānaṃ mananakiccāpariccāgo viya dassanaviññāṇadhātuyā dassanakiccāpariccāgo āpajjati. Tathā tadanantarassāti sabbāyapi dassanaviññāṇabhāvato ca viññāṇakāyā na bhaveyyuṃ.</p>

<p rend="bodytext">Yathā pana manoviññāṇadhātānantaraṃ manodhātu, tato cakkhuviññāṇādīni, evaṃ dassanaviññāṇadhātānantaraṃ manodhātu, tato sotaviññāṇādīni hontīti ce? Na, manodhātuyā dassanadhātubhāvappasaṅgato. Yathā hi manaso nibbisesāvatthā mananamattatāya manodhātu, evaṃ dassanassa nibbisesāvatthā dassanamattatāya dassanadhātu siyā. Tañca cakkhūviññāṇaṃ rūpavisayanti saddādivisayābhogābhāvato savanaviññāṇādīnaṃ asambhavo. Tato ca rūpārammaṇapasutameva viññāṇaṃ siyā manoviññāṇānaṃ viya dassanaviññāṇādīnaṃ samānavatthubhāvappasaṅgato, aññavatthusannissitañca viññāṇaṃ na siyā, na cetaṃ yuttaṃ. Tasmā sukhadukkhānaṃ viya upekkhā cakkhuviññāṇādīnaṃ, manoviññāṇassa ca byavadhāyikā <hi rend="bold">manodhātu</hi> daṭṭhabbā, na cassā upekkhāya viya adukkhamasukhatā adassanādiamananatā, ata kho mananakiccāvisesato manoviññāṇasabhāgatā. Mano hi hadayavatthumhi vattamāno aññavatthusannissitānaṃ viññāṇānaṃ visayaṃ dassetvā nivattamāno aggi viya usumamatte mananamatte ṭhatvā nivattati, aññavatthusannissitaviññāṇanirodhe ca uṭṭhahanto aggi viya usumamatte uṭṭhahati. Paccayānurūpapavattikāni ca mananamattāni manoviññāṇadhātuyā antāni honti. Paṭighasaññāsahagatānañhi pañcannaṃ viññāṇānaṃ indriyārammanapaṭighātajatāya abhinipātamattakiccaṃ, mananalakkhaṇindriyasamuppannassa ca manoviññāṇassa visayavicintanāsambhūtatāya tadanurūpācintanā. Tasmā abhinipātappaccayapaṭighaṭṭanānighaṃsabalena bhavaṅgalakkhaṇaṃ cittaṃ calanāvatthaṃ hutvā nivattamānaṃ cintanāvisesavirahato abhinipātānuguṇaṃ cintanāvasānaṃ mananamattaṃ uppādeti.</p>

<p rend="bodytext">Dassanādipi <pb ed="M" n="2.0183" /> abhinipātamattaṃ dutiyaṃ khaṇaṃ anativattamānaṃ attānuguṇaṃ cintanāmananasamaññāvirahato dassanādiabhinipātavisesavicittaṃ cittabhāvādinā samānaṃ cintanādimananamattaṃ aññavatthusmiṃ nibbatteti, tasmā vatthukiccehi taṃ manoviññāṇakāyasaṅgahitāpi manodhātu manodvāranikkhamapavesabhūtā ārammaṇantare dvārantaramanasikāratabbisayasampaṭicchanabhāvena <pb ed="V" n="2.0171" /> pañcannaṃ viññāṇadhātūnaṃ yathākkamaṃ purecarā, anucarāti ca vuttā. Sā panāyaṃ satipi viññāṇabhāve manaso sambhūya visiṭṭhamananakiccābhāvato dhātubhāvasāmaññena manomattā dhātu <hi rend="bold">manodhātū</hi>ti vuccati.</p>

<p rend="bodytext">Yathāvutteneva ca hetunā matta-saddalopaṃ katvā viññāṇaṭṭhayogato manomattaṃ viññāṇanti manoviññāṇakāyasaṅgahopi cassā yujjati eva. Aññaviññāṇehi pana dvārārammaṇehi ca visesanatthaṃ ‘‘manodhātū’’ti vuttāti. <hi rend="bold">Manoviññāṇadhātū</hi>ti pana viññāṇadhātuvisesanaṃ manogahaṇaṃ. Dhātuvisesanatthe ca manoviññāṇaggahaṇe viññāṇavisesanaṃ dvārabhūtamanodassanamevāti dvārasamaññārahattā na manodhātūti vuccati. Tañhi manodvārantogadhaṃ, na ca dassanādipurecarānucaranti manaso viññāṇadhātu, manaso viññāṇanti ca manodvārasamaññārahaṃ, savisesañca tassa mananakiccaṃ, viññāṇakiccañcāti mattasaddassa lopamantarena ‘‘manoviññāṇa’’nti, nijjīvabhāvavibhāvanatthaṃ ‘‘manoviññāṇadhātū’’ti ca vuccatīti.</p>

<p rend="bodytext"><hi rend="bold">Sallamiva sūlamiva</hi> tividhadukkhatāsamāyogato <hi rend="bold">daṭṭhabbo. Vedanāsallasūlayogā</hi>ti vedanāsaṅkhātasallasūlayogato. <hi rend="bold">Āturā viyā</hi>ti tena āturibhūtā puggalā viya. Āsāyeva dukkhaṃ <hi rend="bold">āsādukkhaṃ,</hi> āsāvighātaṃ dukkhaṃ vā. Saññā hi asubhādikampi subhādito sajjānantī āsaṃ, tassā ca vighātaṃ āsīsitasubhādiasiddhiyā janetīti. Vanamigo tiṇapurisaṃ purisoti gaṇhanto <hi rend="bold">ayathābhūccanimittaggāhako,</hi> tathā saññāpīti āha <hi rend="bold">‘‘vanamigo viyā’’</hi>ti. Kammapadhānā saṅkhārāti <hi rend="bold">‘‘paṭisandhiyaṃ pakkhipanato’’</hi>tiādi vuttaṃ. <hi rend="bold">Jātidukkhānubandhato</hi>ti attanā nibbattiyamānena jātidukkhena anubandhatā. Bhavapaccayā jāti hi jātidukkhanti. Padumaṃ viya dissamānaṃ khuracakkaṃ viya rūpampi <pb ed="M" n="2.0184" /> itthiādibhāvena dissamānaṃ nānāvidhupaddavaṃ janeti. Sabbe anatthā rāgādayo, jātiādayo ca visayabhūtā, anupasantā, sappaṭibhayā cāti. Tappaṭipakkhabhūtattā <hi rend="bold">asaṅkhatā dhātu amatādito</hi> daṭṭhabbā.</p>

<p rend="bodytext"><hi rend="bold">Vavatthānābhāvo</hi> ‘‘idameva imassa ārammaṇa’’nti niyamābhāvo, tena yathā araññamakkaṭo kenaci anivārito gahitaṃ ekaṃ rukkhasākhaṃ muñcitvā aññaṃ gaṇhāti, tampi muñcitvā aññanti katthaci anavaṭṭhito paribbhamati, evaṃ gahitaṃ ekaṃ ārammaṇaṃ muñcitvā aññaṃ, tampi muñcitvā aññanti anavaṭṭhitatā, ārammaṇaṃ aggahetvā pavattituṃ asamatthatā ca makkaṭasamānatāti <pb ed="V" n="2.0172" /> dasseti. Aṭṭhivedhaviddhopi uppathaṃ anugaccchanto duṭṭhasso <hi rend="bold">assakhaḷuṅko. Yatthakāmanipātito</hi>ti yattha katthaci icchitārammaṇe nipātibhāvato. Nānāvesadhārī <hi rend="bold">raṅganaṭo</hi>.</p>

<p rend="centre">Āyatanadātuniddesavaṇṇanā niṭṭhitā.</p>

<p rend="centre">Iti pannarasamaparicchedavaṇṇanā.</p>
</body>
<back></back>
</text>
</TEI.2>