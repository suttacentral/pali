<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">15. Aṭṭhānapāḷi (dutiyavagga)</p>

<p rend="subhead">(15) 2. Aṭṭhānapāḷi-dutiyavaggavaṇṇanā</p>

<p rend="bodytext" n="278"><hi rend="paranum">278</hi><hi rend="dot">.</hi><hi rend="bold">Vivādupacchedato</hi>ti <pb ed="V" n="1.0205" /> vivādupacchedakāraṇā. Dvīsu uppannesu yo vivādo bhaveyya, tassa anuppādoyevettha vivādupacchedo. <hi rend="bold">Ekasmiṃ dīpe</hi>tiādinā dīpantarepi ekajjhaṃ na uppajjati, pageva ekadīpeti dasseti. <hi rend="bold">Sopi parihāyethā</hi>ti cakkavāḷassa padese eva pavattitabbattā parihāyeyya.</p>

<p rend="bodytext" n="279-280"><hi rend="paranum">279-280</hi><hi rend="dot">.</hi><hi rend="bold">Manussatta</hi>nti <pb ed="M" n="1.0220" /> manussabhāvo tasseva pabbajjādiguṇānaṃ yoggabhāvato. <hi rend="bold">Liṅgasampattī</hi>ti purisabhāvo. <hi rend="bold">Hetū</hi>ti manovacīpaṇidhānapubbikā hetusampadā. <hi rend="bold">Satthāradassana</hi>nti satthusammukhībhāvo. <hi rend="bold">Pabbajjā</hi>ti kammakiriyavādīsu tāpasesu, bhikkhūsu vā pabbajjā. <hi rend="bold">Guṇasampattī</hi>ti abhiññādiguṇasampadā. <hi rend="bold">Adhikāro</hi>ti buddhe uddissa adhiko kāro, savisesā upakārakiriyā adhiko sakkāroti vuttaṃ hoti. Chandova <hi rend="bold">chandatā,</hi> sammāsambodhiṃ uddissa sātisayo kattukamyatākusalacchando. <hi rend="bold">Aṭṭhadhammasamodhānā</hi>ti etesaṃ aṭṭhannaṃ dhammānaṃ samāyogena. <hi rend="bold">Abhinīhāro</hi>ti kāyapaṇidhānaṃ. <hi rend="bold">Samijjhatī</hi>ti nipphajjati. Ayamettha saṅkhepo, vitthāro pana paramatthadīpaniyā <hi rend="bold">cariyāpiṭakavaṇṇanāya</hi> (cariyā. aṭṭha. pakiṇṇakakathā) vuttanayena veditabbo. <hi rend="bold">Sabbākāraparipūramevā</hi>ti paripuṇṇalakkhaṇatāya sattuttamādīhi sabbākārena sampannameva. Na hi itthiyā kosohitavatthaguyhatādi sambhavati. Dutiyapakati ca nāma paṭhamapakatito nihīnā eva. Tenevāha – anantaravāre <hi rend="bold">‘‘yasmā’’</hi>tiādi.</p>

<p rend="bodytext" n="281"><hi rend="paranum">281</hi><hi rend="dot">.</hi><hi rend="bold">Idha purisassa tattha nibbattanato</hi>ti imasmiṃ manussaloke purisabhūtassa tattha brahmaloke brahmattabhāvena nibbattanato. Tena asatipi purisaliṅge purisākārā brahmāno hontīti dasseti. Taṃyeva ca purisākāraṃ sandhāya vuttaṃ bhagavatā ‘‘yaṃ puriso brahmattaṃ kāreyyā’’ti. Tenevāha – <hi rend="bold">‘‘samānepī’’</hi>tiādi. Yadi evaṃ itthiyo brahmaloke na uppajjeyyunti āha – <hi rend="bold">‘‘brahmatta’’</hi>ntiādi.</p>

<p rend="bodytext" n="290-295"><hi rend="paranum">290-295</hi><hi rend="dot">.</hi> ‘‘Kāyaduccaritassā’’tiādipāḷiyā <pb ed="V" n="1.0206" /> kammaniyāmo nāma kathito. Samañjanaṃ samaṅgo, samannāgamo, so etassa atthīti samaṅgī, samannāgato, samañjanasīlo vā samaṅgī, pubbabhāge upakaraṇasamudāyato pabhuti āyūhanavasena <hi rend="bold">āyūhanasamaṅgītā,</hi> sanniṭṭhāpakacetanāvasena <hi rend="bold">cetanāsamaṅgitā</hi>. Cetanāsantativasena vā <hi rend="bold">āyūhanasamaṅgitā,</hi> taṃtaṃcetanākkhaṇavasena <hi rend="bold">cetanāsamaṅgītā</hi>. Katūpacitassa avipakkavipākassa kammassa vasena <hi rend="bold">kammasamaṅgitā</hi>. Kamme pana vipaccituṃ āraddhe vipākappavattivasena <hi rend="bold">vipākasamaṅgitā</hi>. Kammādīnaṃ upaṭṭhānakālavasena <hi rend="bold">upaṭṭhānasamaṅgitā. Kusalākusalakammāyūhanakkhaṇe</hi>ti kusalakammassa akusalakammassa <pb ed="M" n="1.0221" /> ca samīhanakkhaṇe. <hi rend="bold">Tathā</hi>ti iminā kusalākusalakammapadaṃ ākaḍḍhati. Yathā kataṃ kammaṃ phaladānasamatthaṃ hoti, tathā kataṃ <hi rend="bold">upacitaṃ. Vipākāraha</hi>nti dutiyabhavādīsu vipaccanārahaṃ. Uppajjamānānaṃ upapattinimittaṃ upaṭṭhātīti yojanā. Upapattiyā uppajjanassa nimittaṃ kāraṇanti <hi rend="bold">upapattinimittaṃ,</hi> kammaṃ, kammanimittaṃ, gatinimittañca. Aṭṭhakathāyaṃ pana gatinimittavaseneva yojanā dassitā. Kammakammanimittānampi upaṭṭhānaṃ yathārahaṃ daṭṭhabbaṃ. ‘‘Yānissa tāni pubbe katāni kammāni, tānissa tasmiṃ samaye olambanti ajjholambanti abhilambanti’’ti (ma. ni. 3.248) vacanato sāyanhe mahantānaṃ pabbatakūṭānaṃ chāyā viya āsannamaraṇassa sattassa citte supine viya vipaccituṃ katokāsaṃ kammaṃ, tassa nimittaṃ gatinimittaṃ upatiṭṭhateva. <hi rend="bold">Calatī</hi>ti parivattati. Ekena hi kammunā tajje nimitte upaṭṭhite paccayavisesavasena tato aññena kammunā tadaññassa nimittassa upaṭṭhānaṃ parivattanaṃ. <hi rend="bold">Sesā niccalā</hi> avasesā catubbidhāpi samaṅgitā niccalā aparivattanato.</p>

<p rend="bodytext"><hi rend="bold">Sunakhavājiko</hi>ti sunakhehi migavājavasena vajanasīlo, sunakhaluddakoti attho. <hi rend="bold">Talasantharaṇapūja</hi>nti bhūmitalassa pupphehi santharaṇapūjaṃ. <hi rend="bold">Āyūhanacetanā kammasamaṅgitāvasenā</hi>ti kāyaduccaritassa aparāparaṃ āyūhanena sanniṭṭhāpakacetanāya tasseva pakappane kammakkhayakarañāṇena akhepitattā yathūpacitakammunā ca samaṅgibhāvassa vasena.</p>

<p rend="bodytext"><hi rend="bold">Kamma</hi>nti akusalakammaṃ. <hi rend="bold">Tasmiṃyeva khaṇe</hi>ti āyūhanakkhaṇeyeva. <hi rend="bold">Tassā</hi>ti kammasamaṅgino puggalassa saggo vārito, tañce kammaṃ vipākavāraṃ labheyyāti adhippāyo. <hi rend="bold">Saggo vārito</hi>ti ca nidassanamattaṃ. Manussalokopissa vāritovāti. Apare pana purimehi vipākāvaraṇassa anuddhaṭattā ‘‘tasmiṃyeva khaṇe’’ti ca avisesena vuttattā taṃ dosaṃ pariharituṃ <hi rend="bold">‘‘āyūhitakammaṃ nāmā’’</hi>tiādimāha. <hi rend="bold">Yadā kammaṃ vipākavāraṃ labhatī</hi>ti idaṃ katokāsassa appaṭibāhiyattā vuttaṃ <pb ed="V" n="1.0207" />. Tathā hi bhagavā <hi rend="bold">tatiyapārājikavatthusmiṃ</hi> (pārā. 162 ādayo) paṭisallīyi, imasmiṃ sutte ‘‘kāyaduccaritasamaṅgī’’ti āgatattā vipākūpaṭṭhānasamaṅgitā na labbhanti.</p>

<p rend="centre">(Dutiyavaggavaṇṇanā niṭṭhitā.)</p>

<p rend="centre">Aṭṭhānapāḷivaṇṇanāyaṃ anuttānatthadīpanā niṭṭhitā.</p>
</body>
<back></back>
</text>
</TEI.2>