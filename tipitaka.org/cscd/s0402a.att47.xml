<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">(12) 2. Kesivaggo</p>

<p rend="subhead">1. Kesisuttavaṇṇanā</p>

<p rend="bodytext" n="111"><hi rend="paranum">111</hi><hi rend="dot">.</hi> Dutiyassa <pb ed="V" n="2.0324" /> paṭhame <hi rend="bold">kesī</hi>ti tassa nāmaṃ. Assadamme sāretīti <hi rend="bold">assadammasārathi. Saṇhenapi vinetī</hi>tiādīsu tassa anucchavikaṃ sakkāraṃ katvā subhojanaṃ bhojetvā madhurapānaṃ pāyetvā muduvacanena samudācaritvā damento saṇhena dameti nāma, jāṇubandhanamukhabandhanādīhi ceva patodavijjhanakasābhighātapharusavacanehi ca damento pharusena dameti nāma, kālena kālaṃ tadubhayaṃ karonto saṇhapharusena dameti nāma.</p>

<p rend="subhead">2. Javasuttavaṇṇanā</p>

<p rend="bodytext" n="112"><hi rend="paranum">112</hi><hi rend="dot">.</hi> Dutiye <pb ed="M" n="2.0329" /><hi rend="bold">ajjavenā</hi>ti ujukabhāvena. <hi rend="bold">Javenā</hi>ti padavegena. <hi rend="bold">Khantiyā</hi>ti adhivāsanakkhantiyā. <hi rend="bold">Soraccenā</hi>ti sucibhāvasīlena. Puggalaguṇaṅgesu <hi rend="bold">javenā</hi>ti ñāṇajavena. Sesamettha uttānatthameva.</p>

<p rend="subhead">3. Patodasuttavaṇṇanā</p>

<p rend="bodytext" n="113"><hi rend="paranum">113</hi><hi rend="dot">.</hi> Tatiye <pb ed="P" n="3.0121" /><hi rend="bold">patodacchāya</hi>nti vijjhanatthaṃ ukkhittassa patodassa chāyaṃ. <hi rend="bold">Saṃvijjatī</hi>ti ‘‘javo me gahetabbo’’ti sallakkhaṇavasena saṃvijjati. <hi rend="bold">Saṃvegaṃ āpajjatī</hi>ti saṃvegaṃ paṭipajjati <hi rend="bold">lomavedhaviddho</hi>ti lomakūpe patodavedhena viddhamatto. <hi rend="bold">Cammavedhaviddho</hi>ti chavicammaṃ chindantena patodavedhena viddho. <hi rend="bold">Aṭṭhivedhaviddho</hi>ti aṭṭhiṃ bhindantena vedhena viddho. <hi rend="bold">Kāyenā</hi>ti nāmakāyena. <hi rend="bold">Paramasacca</hi>nti nibbānaṃ. <hi rend="bold">Sacchikarotī</hi>ti passati. <hi rend="bold">Paññāyā</hi>ti sahavipassanāya maggapaññāya.</p>

<p rend="subhead">4. Nāgasuttavaṇṇanā</p>

<p rend="bodytext" n="114"><hi rend="paranum">114</hi><hi rend="dot">.</hi> Catutthe <pb ed="V" n="2.0325" /><hi rend="bold">aṭṭhiṃ katvā</hi>ti aṭṭhiko hutvā. <hi rend="bold">Tiṇavaninnādasaddāna</hi>nti ettha <hi rend="bold">tiṇavo</hi>ti ḍiṇḍimo, <hi rend="bold">ninnādasaddo</hi>ti sabbesampi ekatomissito mahāsaddo. Ḍaṃsādīsu <hi rend="bold">ḍaṃsā</hi>ti piṅgalamakkhikā, <hi rend="bold">makasā</hi> makasāva. <hi rend="bold">Khippaññeva gantā hotī</hi>ti sīlasamādhipaññāvimuttivimuttiñāṇadassanāni pūretvā sīghameva gantā hoti.</p>

<p rend="subhead">5. Ṭhānasuttavaṇṇanā</p>

<p rend="bodytext" n="115"><hi rend="paranum">115</hi><hi rend="dot">.</hi> Pañcame <hi rend="bold">ṭhānānī</hi>ti kāraṇāni. <hi rend="bold">Anatthāya saṃvattatī</hi>ti ahitāya avaḍḍhiyā saṃvattati. Ettha ca paṭhamaṃ opātakkhaṇanamacchabandhanasandhicchedanādibhedaṃ sadukkhaṃ savighātaṃ pāpakammaṃ veditabbaṃ, dutiyaṃ samajīvikānaṃ gihīnaṃ pupphacchaḍḍakādikammaṃ sudhākoṭṭana-gehacchādanaasuciṭṭhānasammajjanādikammañca <pb ed="P" n="3.0122" /> veditabbaṃ, tatiyaṃ surāpānagandhavilepanamālāpiḷandhanādikammañceva assādavasena pavattaṃ pāṇātipātādikammañca veditabbaṃ, catutthaṃ dhammassavanatthāya gamanakāle suddhavatthacchādana-mālāgandhādīnaṃ ādāya gamanaṃ <pb ed="M" n="2.0330" /> cetiyavandanaṃ bodhivandanaṃ madhuradhammakathāsavanaṃ pañcasīlasamādānanti evamādīsu somanassasampayuttaṃ kusalakammaṃ veditabbaṃ. <hi rend="bold">Purisathāme</hi>ti purisassa ñāṇathāmasmiṃ. Sesadvayepi eseva nayo.</p>

<p rend="subhead">6. Appamādasuttavaṇṇanā</p>

<p rend="bodytext" n="116"><hi rend="paranum">116</hi><hi rend="dot">.</hi> Chaṭṭhe <hi rend="bold">yato kho</hi>ti yadā kho. <hi rend="bold">Samparāyikassā</hi>ti desanāmattametaṃ, khīṇāsavo pana neva samparāyikassa, na diṭṭhadhammikassa maraṇassa bhāyati. Sova idha adhippeto. Keci pana ‘‘sammādiṭṭhi bhāvitāti vacanato sotāpannaṃ ādiṃ katvā sabbepi ariyā adhippetā’’ti vadanti.</p>

<p rend="subhead">7. Ārakkhasuttavaṇṇanā</p>

<p rend="bodytext" n="117"><hi rend="paranum">117</hi><hi rend="dot">.</hi> Sattame <hi rend="bold">attarūpenā</hi>ti attano anurūpena anucchavikena, hitakāmenāti attho. <hi rend="bold">Rajanīyesū</hi>ti <pb ed="V" n="2.0326" /> rāgassa paccayabhūtesu. <hi rend="bold">Dhammesū</hi>ti sabhāvesu, iṭṭhārammaṇesūti attho. Evaṃ sabbattha nayo veditabbo. <hi rend="bold">Na rajjatī</hi>ti diṭṭhivasena na rajjati. Sesapadesupi eseva nayo. <hi rend="bold">Na ca pana samaṇavacanahetupi gacchatī</hi>ti samaṇānaṃ paravādīnaṃ vacanahetupi attano diṭṭhiṃ pahāya tesaṃ diṭṭhivasena na gacchatīti attho. Idhāpi khīṇāsavova adhippeto.</p>

<p rend="subhead">8-10. Saṃvejanīyādisuttattayavaṇṇanā</p>

<p rend="bodytext" n="118-120"><hi rend="paranum">118-120</hi><hi rend="dot">.</hi> Aṭṭhame <hi rend="bold">dassanīyānī</hi>ti passitabbayuttakāni. <hi rend="bold">Saṃvejanīyānī</hi>ti saṃvegajanakāni. Navame <hi rend="bold">jātibhaya</hi>nti jātiṃ ārabbha uppajjanakabhayaṃ. Sesapadesupi eseva nayo. Dasame <pb ed="P" n="3.0123" /><hi rend="bold">aggibhaya</hi>nti aggiṃ paṭicca uppajjanakabhayaṃ. Sesapadesupi eseva nayo.</p>

<p rend="centre">Kesivaggo dutiyo.</p>
</body>
<back></back>
</text>
</TEI.2>