<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">3. Akammaniyavaggavaṇṇanā</p>

<p rend="bodytext" n="21-22"><hi rend="paranum">21-22</hi><hi rend="dot">.</hi> Tatiyassa <pb ed="V" n="1.0041" /><pb ed="P" n="1.0052" /><pb ed="M" n="1.0040" /> paṭhame <hi rend="bold">abhāvita</hi>nti avaḍḍhitaṃ bhāvanāvasena appavattitaṃ. <hi rend="bold">Akammaniyaṃ hotī</hi>ti kammakkhamaṃ kammayoggaṃ na hoti. Dutiye vuttavipariyāyena attho veditabbo. Ettha ca paṭhame <hi rend="bold">citta</hi>nti vaṭṭavasena uppannacittaṃ, dutiye vivaṭṭavasena uppannacittaṃ. Tattha ca vaṭṭaṃ vaṭṭapādaṃ, vivaṭṭaṃ vivaṭṭapādanti ayaṃ pabhedo veditabbo. <hi rend="bold">Vaṭṭaṃ</hi> nāma tebhūmakavaṭṭaṃ, <hi rend="bold">vaṭṭapādaṃ</hi> nāma vaṭṭapaṭilābhāya kammaṃ, <hi rend="bold">vivaṭṭaṃ</hi> nāma nava lokuttaradhammā, <hi rend="bold">vivaṭṭapādaṃ</hi> nāma vivaṭṭapaṭilābhāya kammaṃ. Iti imesu suttesu vaṭṭavivaṭṭameva kathitanti.</p>

<p rend="bodytext" n="23-24"><hi rend="paranum">23-24</hi><hi rend="dot">.</hi> Tatiye vaṭṭavaseneva uppannacittaṃ veditabbaṃ. <hi rend="bold">Mahato anatthāya saṃvattatī</hi>ti devamanussasampattiyo mārabrahmaissariyāni ca dadamānampi punappunaṃ jātijarābyādhimaraṇasokaparidevadukkhadomanassupāyāse khandhadhātuāyatanapaṭiccasamuppādavaṭṭāni ca dadamānaṃ kevalaṃ dukkhakkhandhameva detīti mahato anatthāya saṃvattati nāmāti. Catutthe <hi rend="bold">citta</hi>nti vivaṭṭavaseneva uppannacittaṃ.</p>

<p rend="bodytext" n="25-26"><hi rend="paranum">25-26</hi><hi rend="dot">.</hi> Pañcamachaṭṭhesu <hi rend="bold">abhāvitaṃ apātubhūta</hi>nti ayaṃ viseso. Tatrāmayadhippāyo – vaṭṭavasena uppannacittaṃ nāma uppannampi abhāvitaṃ apātubhūtameva hoti. Kasmā <pb ed="P" n="1.0053" />? Lokuttarapādakajjhānavipassanāmaggaphalanibbānesu pakkhandituṃ asamatthattā. Vivaṭṭavasena uppannaṃ pana bhāvitaṃ pātubhūtaṃ nāma hoti. Kasmā? Tesu dhammesu pakkhandituṃ samatthattā. Kurundakavāsī phussamittatthero panāha – ‘‘maggacittameva, āvuso, bhāvitaṃ pātubhūtaṃ nāma hotī’’ti.</p>

<p rend="bodytext" n="27-28"><hi rend="paranum">27-28</hi><hi rend="dot">.</hi> Sattamaṭṭhamesu <hi rend="bold">abahulīkata</hi>nti punappunaṃ akataṃ. Imānipi dve vaṭṭavivaṭṭavasena uppannacittāneva veditabbānīti.</p>

<p rend="bodytext" n="29"><hi rend="paranum">29</hi><hi rend="dot">.</hi> Navame ‘‘jātipi dukkhā’’tiādinā nayena vuttaṃ dukkhaṃ adhivahati āharatīti <hi rend="bold">dukkhādhivahaṃ</hi>. Dukkhādhivāhantipi pāṭho. Tassattho – lokuttarapādakajjhānādi <pb ed="M" n="1.0041" /> ariyadhammābhimukhaṃ dukkhena <pb ed="V" n="1.0042" /> adhivāhīyati pesīyatīti dukkhādhivāhaṃ. Idampi vaṭṭavasena uppannacittameva. Tañhi vuttappakārā devamanussādisampattiyo dadamānampi jātiādīnaṃ adhivahanato dukkhādhivahaṃ, ariyadhammādhigamāya duppesanato dukkhādhivāhañca nāma hotīti.</p>

<p rend="bodytext" n="30"><hi rend="paranum">30</hi><hi rend="dot">.</hi> Dasame vivaṭṭavasena uppannacittameva cittaṃ. Tañhi mānusakasukhato dibbasukhaṃ, dibbasukhato jhānasukhaṃ, jhānasukhato vipassanāsukhaṃ, vipassanāsukhato maggasukhaṃ, maggasukhato phalasukhaṃ, phalasukhato nibbānasukhaṃ adhivahati āharatīti <hi rend="bold">sukhādhivahaṃ</hi> nāma hoti, sukhādhivāhaṃ vā. Tañhi lokuttarapādakajjhānādiariyadhammābhimukhaṃ <pb ed="P" n="1.0054" /> supesayaṃ vissaṭṭhaindavajirasadisaṃ hotīti sukhādhivāhantipi vuccati. Imasmimpi vagge vaṭṭavivaṭṭameva kathitanti.</p>

<p rend="centre">Akammaniyavaggavaṇṇanā.</p>
</body>
<back></back>
</text>
</TEI.2>