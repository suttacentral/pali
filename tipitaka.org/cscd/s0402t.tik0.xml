<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="centre"> Namo tassa bhagavato arahato sammāsambuddhassa</p>

<p rend="nikaya">Aṅguttaranikāye</p>

<p rend="book">Dukanipāta-ṭīkā</p>

<p rend="title">1. Paṭhamapaṇṇāsakaṃ</p>

<p rend="chapter">1. Kammakāraṇavaggo</p>

<p rend="subhead">1. Vajjasuttavaṇṇanā</p>

<p rend="bodytext" n="1"><hi rend="paranum">1</hi><hi rend="dot">.</hi> Dukanipātassa <pb ed="M" n="2.0001" /><pb ed="V" n="2.0001" /> paṭhame <hi rend="bold">pahārasādhanattha</hi>nti daṇḍappahārassa sukhasiddhi-atthaṃ. Kañjito nibbattaṃ kañjiyaṃ, āranālaṃ, yaṃ bilaṅgantipi vuccati, taṃ yattha siñcati, sā kañjiyaukkhalikā bilaṅgathālikā, taṃsadisaṃ kāraṇaṃ <hi rend="bold">bilaṅgathālikaṃ. Sīsakaṭāhaṃ uppāṭetvā</hi>ti ayoguḷappavesappamāṇaṃ chiddaṃ katvā. <hi rend="bold">Saṅkhamuṇḍakammakāraṇa</hi>nti saṅkhaṃ viya muṇḍakaraṇaṃ kammakāraṇaṃ. <hi rend="bold">Rāhumukhakammakāraṇa</hi>nti rāhumukhagatasūriyasadisakammakāraṇaṃ.</p>

<p rend="bodytext"><hi rend="bold">Jotimālika</hi>nti <pb ed="V" n="2.0002" /> jotimālavantaṃ kammakāraṇaṃ. <hi rend="bold">Hatthapajjotika</hi>nti hatthassa pajjotanakammakāraṇaṃ. <hi rend="bold">Erakavattakammakāraṇa</hi>nti erakavattasadise sarīrato cammavatte uppāṭanakammakāraṇaṃ. <hi rend="bold">Cīrakavāsikakammakāraṇa</hi>nti sarīrato uppāṭitavattacīrakehi nivāsāpanakammakāraṇaṃ. Taṃ karontā yathā gīvato paṭṭhāya vaddhe kantitvā kaṭiyaṃ ṭhapenti, evaṃ gopphakato paṭṭhāya kantitvāpi kaṭiyameva ṭhapenti. Aṭṭhakathāyaṃ pana <pb ed="M" n="2.0002" /> ‘‘kaṭito paṭṭhāya kantitvā gopphakesu ṭhapentī’’ti vuttaṃ. <hi rend="bold">Eṇeyyakakammakāraṇa</hi>nti eṇimigasadisakammakāraṇaṃ. <hi rend="bold">Ayavalayāni datvā</hi>ti ayavalayāni paṭimuñcitvā. <hi rend="bold">Ayasūlāni koṭṭentī</hi>ti kapparajaṇṇukakoṭīsu ayasūlāni pavesenti. <hi rend="bold">Ta</hi>nti taṃ tathākatakammakāraṇaṃ sattaṃ.</p>

<p rend="bodytext"><hi rend="bold">Baḷisamaṃsika</hi>nti balisehi maṃsuppāṭanakammakāraṇaṃ. <hi rend="bold">Kahāpaṇika</hi>nti kahāpaṇamattaso chindanakammakāraṇaṃ. <hi rend="bold">Koṭṭentī</hi>ti chindanti. <hi rend="bold">Khārāpatacchika</hi>nti tacchetvā khārāpasiñcanakammakāraṇaṃ. <hi rend="bold">Palighaparivattika</hi>nti palighassa viya parivattanakammakāraṇaṃ. <hi rend="bold">Ekābaddhaṃ karonti</hi> ayasūlassa koṭṭanena. <hi rend="bold">Palālapīṭhaka</hi>nti palālapīṭhassa viya sarīrassa saṃvellanakammakāraṇaṃ. <hi rend="bold">Kāraṇikā</hi>ti ghātanakārakā. <hi rend="bold">Palālavaṭṭiṃ viya katvā</hi>ti yathā palālapīṭhaṃ karontā palālaṃ vaṭṭiṃ katvā saṃvellanavasena puna veṭhenti, evaṃ karontīti attho. <hi rend="bold">Chātakasunakhehī</hi>ti khuddakehi koleyyakasunakhehi. Te hi balavantā javayogā sūrā ca honti. <hi rend="bold">Sahassabhaṇḍika</hi>nti sahassatthavikaṃ.</p>

<p rend="bodytext"><hi rend="bold">Yāhanti</hi> yaṃ ahaṃ. <hi rend="bold">Ya</hi>nti ca kāraṇavacanaṃ. Tenāha <hi rend="bold">‘‘yena aha’’</hi>nti. <hi rend="bold">Chinnamūlake</hi>ti taṇhāmūlassa ucchinnattā sañchinnamūlake.</p>

<p rend="centre">Vajjasuttavaṇṇanā niṭṭhitā.</p>

<p rend="subhead">2. Padhānasuttavaṇṇanā</p>

<p rend="bodytext" n="2"><hi rend="paranum">2</hi><hi rend="dot">.</hi> Dutiye <hi rend="bold">ubhatobyūḷhasaṅgāmappavesanasadisa</hi>nti yuddhatthāya ubhatorāsikatacaturaṅginisenāmajjhappavesanasadisaṃ. <hi rend="bold">Dānañca yuddhañca samānamāhū</hi>ti ettha kathaṃ panīdamubhayaṃ samānaṃ? Jīvitavināsabhīruko hi yujjhituṃ na sakkoti, bhogakkhayabhīruko dānaṃ dātuṃ na sakkoti. ‘‘Jīvitañca rakkhissāmi, yujjhissāmī’’ti hi vadanto na yujjhati, jīvite pana ālayaṃ vissajjetvā ‘‘hatthapādādicchedo vā hotu maraṇaṃ vā, gaṇhissāmetaṃ issariya’’nti ussahantova yujjhati <pb ed="V" n="2.0003" />. ‘‘Bhoge ca rakkhissāmi, dānañca dassāmī’’ti vadantopi na dadāti, bhogesu pana ālayaṃ pissajjetvā ‘‘mahādānaṃ dassāmī’’ti ussahantova deti. Evaṃ <pb ed="M" n="2.0003" /> dānañca yuddhañca samaṃ hoti. Kiñca bhiyyo – <hi rend="bold">appāpi santā bahuke jinanti,</hi> yathā ca yuddhe appakāpi vīrapurisā bahuke bhīrupurise jinanti, evaṃ saddhādisampanno appakampi dānaṃ dadanto bahuvidhaṃ lobhadosaissāmacchariyadiṭṭhivicikicchādibhedaṃ tappaṭipakkhaṃ abhibhavati, bahuñca dānavipākaṃ adhigacchati. Evampi dānañca yuddhañca samānaṃ. Tenāha <hi rend="bold">‘‘appampi ce saddahāno dadāti, teneva so hoti sukhī paratthā’’</hi>ti.</p>

<p rend="bodytext">Agārassa hitaṃ kasigorakkhādi agāriyaṃ, taṃ natthi etthāti <hi rend="bold">anagāriyaṃ,</hi> pabbajjāti āha <hi rend="bold">‘‘agārassa…pe… anagāriyaṃ pabbajja’’</hi>nti. <hi rend="bold">Sabbūpadhipaṭinissaggatthāyā</hi>ti ettha cattāro upadhī – kāmupadhi, khandhupadhi, kilesupadhi, abhisaṅkhārupadhīti. Kāmāpi hi ‘‘yaṃ pañca kāmaguṇe paṭicca uppajjati sukhaṃ somanassaṃ, ayaṃ kāmānaṃ assādo’’ti (a. ni. 9.34) evaṃ vuttassa sukhassa, tadassādanimittassa vā dukkhassa adhiṭṭhānabhāvato upadhīyati ettha sukhanti iminā vacanatthena ‘‘upadhī’’ti vuccanti. Khandhāpi khandhamūlakassa dukkhassa adhiṭṭhānabhāvato, kilesāpi apāyadukkhassa adhiṭṭhānabhāvato, abhisaṅkhārāpi bhavadukkhassa adhiṭṭhānabhāvato ‘‘upadhī’’ti vuccanti. Sabbesaṃ upadhīnaṃ paṭinissaggo pahānaṃ etthāti sabbūpadhipaṭinissaggaṃ, nibbānaṃ. Tenāha <hi rend="bold">‘‘sabbesaṃ khandhūpadhi…pe… nibbānassa atthāyā’’</hi>ti.</p>

<p rend="centre">Padhānasuttavaṇṇanā niṭṭhitā.</p>

<p rend="subhead">3. Tapanīyasuttavaṇṇanā</p>

<p rend="bodytext" n="3"><hi rend="paranum">3</hi><hi rend="dot">.</hi> Tatiye <hi rend="bold">tapanīyā</hi>ti ettha kattuatthe anīya-saddoti āha <hi rend="bold">‘‘tapantīti tapanīyā’’</hi>ti. <hi rend="bold">Tapantī</hi>ti vibādhenti, viheṭhentīti attho. Tapanaṃ vā dukkhaṃ, diṭṭhe ceva dhamme abhisamparāyañca tassa uppādanena ceva anubalappadānena ca hitāti <hi rend="bold">tapanīyā</hi>. Atha vā tapanti tenāti tapanaṃ, anutāpo, vippaṭisāroti attho. Tassa hetubhāvato hitāti <hi rend="bold">tapanīyā. Anusocatī</hi>ti vippaṭisārī hutvā katākataṃ anugamma socati. Socanañhi katattā ca hoti akatattā ca. Tathā ceva pāḷiyaṃ vibhattaṃ. Nandayakkhādīnaṃ vatthūni pākaṭānīti tāni <pb ed="V" n="2.0004" /> adassetvā <pb ed="M" n="2.0004" /> dvebhātikavatthuṃ dassento <hi rend="bold">‘‘te kirā’’</hi>ti ādimāha. Tattha <hi rend="bold">te</hi>ti dve bhātaro. <hi rend="bold">Puna kiṃ maggasī</hi>ti puna kiṃ icchasi.</p>

<p rend="centre">Tapanīyasuttavaṇṇanā niṭṭhitā.</p>

<p rend="subhead">5. Upaññātasuttavaṇṇanā</p>

<p rend="bodytext" n="5"><hi rend="paranum">5</hi><hi rend="dot">.</hi> Pañcame <hi rend="bold">imañhi dhammadvaya</hi>nti kusalesu dhammesu asantuṭṭhitā, padhānasmiṃ anosakkanasaṅkhātaṃ dhammadvayaṃ. <hi rend="bold">Iminā</hi>ti ‘‘asantuṭṭhitā kusalesu dhammesū’’ti vacanena. <hi rend="bold">Imaṃ dīpetī</hi>ti ‘‘yāva so uppajjati, na tāvāhaṃ santuṭṭho ahosi’’nti etaṃ pariyantaṃ katvā vakkhamānatthaṃ dīpeti. <hi rend="bold">Padhānasmi</hi>nti vīriyārambhe. <hi rend="bold">Imamattha</hi>nti ‘‘padhānasmiñcā’’tiādinā vuttamatthaṃ. Vīriyappavāhe vattamāne antarā eva paṭigamanaṃ nivattanaṃ paṭivānaṃ, tadassa atthīti paṭivānī, na paṭivānī appaṭivānī, tassa bhāvo <hi rend="bold">appaṭivānitā,</hi> anosakkanāti āha <hi rend="bold">‘‘appaṭivānitāti appaṭikkamanā anosakkanā’’</hi>ti. Tattha <hi rend="bold">anosakkanā</hi>ti appaṭinivatti.</p>

<p rend="bodytext"><hi rend="bold">Āgamanīyapaṭipadā</hi>ti samathavipassanāsaṅkhātā pubbabhāgapaṭipatti. Sā hi āgacchanti visesamadhigacchanti etāya, āgacchati vā visesādhigamo etāyāti āgamanīyā, sā eva paṭipajjitabbato paṭipadāti āgamanīyapaṭipadā. <hi rend="bold">Appaṭivānapadhāna</hi>nti osakkanārahitappadhānaṃ, antarā anosakkitvā katavīriyanti attho.</p>

<p rend="centre">Upaññātasuttavaṇṇanā niṭṭhitā.</p>

<p rend="subhead">6. Saṃyojanasuttavaṇṇanā</p>

<p rend="bodytext" n="6"><hi rend="paranum">6</hi><hi rend="dot">.</hi> Chaṭṭhe saṃyojanānaṃ hitā paccayabhāvenāti <hi rend="bold">saṃyojaniyā,</hi> tebhūmakā dhammā. Tenāha <hi rend="bold">‘‘dasannaṃ saṃyojanāna’’</hi>ntiādi. Saṃyojaniye dhamme assādato anupassati sīlenāti assādānupassī, tassa bhāvo <hi rend="bold">assādānupassitā. Nibbidānupassitā</hi>ti etthāpi eseva nayo. <hi rend="bold">Ukkaṇṭhanavasenā</hi>ti saṃyojaniyesu tebhūmakadhammesu nibbindanavasena. Jananaṃ <hi rend="bold">jāti,</hi> khandhānaṃ pātubhāvoti āha <hi rend="bold">‘‘jātiyāti khandhanibbattito’’</hi>ti, khandhānaṃ tattha tattha bhave aparāparaṃ nibbattitoti attho. <hi rend="bold">Khandhaparipāko</hi><pb ed="M" n="2.0005" /> ekabhavapariyāpannānaṃ khandhānaṃ purāṇabhāvo. Ekabhavapariyāpannajīvitindriyappabandhavicchedavasena <pb ed="V" n="2.0005" /> khandhānaṃ bhedo idha maraṇanti āha <hi rend="bold">‘‘maraṇenāti khandhabhedato’’</hi>ti. <hi rend="bold">Antonijjhānaṃ</hi> cittasantāpo. <hi rend="bold">Paridevo</hi> nāma ñātibyasanādīhi phuṭṭhassa vācāvippalāpo. So ca sokasamuṭṭhānoti āha <hi rend="bold">‘‘tannissitalālappitalakkhaṇehi paridevehī’’</hi>ti. <hi rend="bold">Lālappitaṃ</hi> vācāvippalāpo, so ca atthato saddoyeva.</p>

<p rend="bodytext"><hi rend="bold">Dukkha</hi>nti idha kāyikaṃ dukkhaṃ adhippetanti āha <hi rend="bold">‘‘kāyapaṭipīḷanadukkhehī’’</hi>ti. <hi rend="bold">Manovighātadomanassehī</hi>ti manaso vighātakarehi domanassehi. Byāpādasampayogena manaso vihananarasañhi domanassaṃ. Bhuso āyāso <hi rend="bold">upāyāso</hi> yathā ‘‘bhusamādānaṃ upādāna’’nti, so ca atthato ñātibyasanādīhi phuṭṭhassa adhimattacetodukkhappabhāvito dosoyeva. Kāyacittānañhi āyāsanavasena dosasseva pavattiākāro upāyāsoti vuccati saṅkhārakkhandhapariyāpanno. Taṃ cuddasahi akusalacetasikehi añño eko cetasikadhammoti eke. Yaṃ visādoti ca vadanti.</p>

<p rend="centre">Saṃyojanasuttavaṇṇanā niṭṭhitā.</p>

<p rend="subhead">7. Kaṇhasuttavaṇṇanā</p>

<p rend="bodytext" n="7"><hi rend="paranum">7</hi><hi rend="dot">.</hi> Sattame yathā ‘‘kaṇhā gāvī’’tiādīsu kāḷavaṇṇena samannāgatā ‘‘kaṇhā’’ti vuccati, na evaṃ kāḷavaṇṇatāya dhammā ‘‘kaṇhā’’ti vuccanti, atha kho kaṇhābhijātinibbattihetuto appabhassarabhāvakaraṇato vā ‘‘kaṇhā’’ti vuccantīti dassento <hi rend="bold">‘‘na kāḷavaṇṇatāyā’’</hi>tiādimāha. <hi rend="bold">Kaṇhatāyā</hi>ti kaṇhābhijātitāya. <hi rend="bold">Kaṇhābhijātī</hi>ti ca apāyā vuccanti manussesu ca dobhaggiyaṃ. <hi rend="bold">Sarasenā</hi>ti sabhāvena. Na hirīyati na lajjatīti ahiriko, puggalo, cittaṃ, taṃ sampayuttadhammasamudāyo vā. Tassa bhāvo ahirikkanti vattabbe ekassa ka-kārassa lopaṃ katvā <hi rend="bold">ahirika</hi>nti vuttanti āha <hi rend="bold">‘‘ahirikanti ahirikabhāvo’’</hi>ti. Na ottappatīti anottāpī, puggalo, yathāvuttadhammasamudāyo vā, <hi rend="bold">tassa</hi> bhāvo <hi rend="bold">anottappa</hi>nti āha <hi rend="bold">‘‘anottāpibhāvo’’</hi>ti.</p>

<p rend="centre">Kaṇhasuttavaṇṇanā niṭṭhitā.</p>

<p rend="subhead">8. Sukkasuttavaṇṇanā</p>

<p rend="bodytext" n="8"><hi rend="paranum">8</hi><hi rend="dot">.</hi> Aṭṭhame <pb ed="M" n="2.0006" /> ‘‘sukkaṃ vattha’’ntiādīsu viya na vaṇṇasukkatāya dhammānaṃ sukkatā, atha kho <pb ed="V" n="2.0006" /> sukkābhijātihetuto pabhassarabhāvakaraṇato cāti dassento <hi rend="bold">‘‘na vaṇṇasukkatāyā’’</hi>tiādimāha. <hi rend="bold">Sukkatāyā</hi>ti sukkābhijātitāya. Hirī pāpadhamme gūthaṃ viya passantī jigucchatīti āha <hi rend="bold">‘‘pāpato jigucchanalakkhaṇā hirī’’</hi>ti. Ottappaṃ te uṇhaṃ viya passantaṃ tato bhāyatīti vuttaṃ <hi rend="bold">‘‘bhāyanalakkhaṇaṃ otappa’’</hi>nti. Idañca hirottappaṃ aññamaññavippayogī pāpato vimukhabhūtañca, tasmā nesaṃ idaṃ nānākaraṇaṃ – ajjhattasamuṭṭhānā hirī, bahiddhāsamuṭṭhānaṃ ottappaṃ. Attādhipati hirī, lokādhipati otappaṃ. Lajjāsabhāvasaṇṭhitā hirī, bhayasabhāvasaṇṭhitaṃ ottappaṃ. Sappatissavalakkhaṇā hirī, vajjabhīrukabhayadassāvilakkhaṇaṃ ottappanti.</p>

<p rend="bodytext">Tattha ajjhattasamuṭṭhānaṃ hiriṃ catūhi kāraṇehi samuṭṭhāpeti jātiṃ paccavekkhitvā, vayaṃ, sūrabhāvaṃ, bāhusaccaṃ paccavekkhitvā. Kathaṃ? ‘‘Pāpakaraṇaṃ nāmetaṃ na jātisampannānaṃ kammaṃ, hīnajaccānaṃ kevaṭṭādīnaṃ kammaṃ, mādisassa jātisampannassa idaṃ kātuṃ na yutta’’nti evaṃ tāva jātiṃ paccavekkhitvā pāpaṃ akaronto hiriṃ samuṭṭhāpeti. Tathā ‘‘pāpakaraṇaṃ nāmetaṃ daharehi kattabbaṃ kammaṃ, mādisassa vaye ṭhitassa idaṃ kātuṃ na yutta’’nti evaṃ vayaṃ paccavekkhitvā pāpaṃ akaronto hiriṃ samuṭṭhāpeti. Tathā ‘‘pāpakaraṇaṃ nāmetaṃ dubbalajātikānaṃ kammaṃ, mādisassa sūrabhāvasampannassa idaṃ kātuṃ na yutta’’nti evaṃ sūrabhāvaṃ paccavekkhitvā pāpaṃ akaronto hiriṃ samuṭṭhāpeti. Tathā ‘‘pāpakammaṃ nāmetaṃ andhabālānaṃ kammaṃ, na paṇḍitānaṃ, mādisassa paṇḍitassa bahussutassa idaṃ kātuṃ na yutta’’nti evaṃ bāhusaccaṃ paccavekkhitvā pāpaṃ akaronto hiriṃ samuṭṭhāpeti. Evaṃ ajjhattasamuṭṭhānaṃ hiriṃ catūhi kāraṇehi samuṭṭhāpeti, samuṭṭhāpento ca hiriṃ nissāya pāpakammaṃ na karoti.</p>

<p rend="bodytext">Kathaṃ bahiddhāsamuṭṭhānaṃ ottappaṃ? ‘‘Sace tvaṃ pāpakammaṃ karissasi, catūsu parisāsu garahappatto bhavissasi, tato taṃ sīlavanto sabrahmacārī vivajjissantī’’ti paccavekkhitvā bahiddhāsamuṭṭhānaṃ ottappaṃ nissāya pāpakammaṃ na karoti. Evaṃ bahiddhāsamuṭṭhānaṃ ottappaṃ.</p>

<p rend="bodytext">Kathaṃ <pb ed="M" n="2.0007" /> attādhipati hirī? Idhekacco kulaputto attānaṃ adhipatiṃ jeṭṭhakaṃ katvā ‘‘mādisassa saddhāpabbajitassa bahussutassa dhutadharassa na yuttaṃ pāpakammaṃ kātu’’nti pāpaṃ na karoti. Evaṃ attādhipati hirī. Tenāha bhagavā ‘‘so attānaṃyeva adhipatiṃ karitvā akusalaṃ pajahati, kusalaṃ bhāveti, sāvajjaṃ pajahati, anavajjaṃ bhāveti, suddhaṃ attānaṃ pariharatī’’ti (a. ni. 3.40).</p>

<p rend="bodytext">Kathaṃ <pb ed="V" n="2.0007" /> lokādhipati ottappaṃ? Idhekacco kulaputto lokaṃ adhipatiṃ jeṭṭhakaṃ katvā ‘‘sace kho tvaṃ pāpakammaṃ kareyyāsi, sabrahmacārino tāva taṃ jānissanti, mahiddhikā mahānubhāvā loke ca samaṇabrāhmaṇā devatā ca, tasmā te na yuttaṃ pāpaṃ kātu’’nti pāpakammaṃ na karoti. Yathāha – ‘‘mahā kho panāyaṃ lokasannivāso, mahantasmiṃ kho pana lokasannivāse santi samaṇabrāhmaṇā iddhimanto dibbacakkhukā paracittaviduno. Te dūratopi passanti, āsannāpi na dissanti, cetasāpi cittaṃ jānanti, tepi maṃ evaṃ jānissanti ‘passatha, bho, imaṃ kulaputtaṃ, saddhā agārasmā anagāriyaṃ pabbajito samāno vokiṇṇo viharati pāpakehi akusalehi dhammehī’ti. Santi devatā iddhimantiniyo dibbacakkhukā paracittaviduniyo, tā dūratopi passanti, āsannāpi na dissanti, cetasāpi cittaṃ jānanti, tāpi maṃ jānissanti ‘passatha, bho, imaṃ kulaputtaṃ, saddhā agārasmā anagāriyaṃ pabbajito samāno vokiṇṇo viharati pāpakehi akusalehi dhammehī’ti…pe… so lokaṃyeva adhipatiṃ karitvā akusalaṃ…pe… pariharatī’’ti. Evaṃ lokādhipati ottappaṃ.</p>

<p rend="bodytext"><hi rend="bold">Lajjāsabhāvasaṇṭhitā</hi>ti ettha <hi rend="bold">lajjā</hi>ti lajjanākāro, tena sabhāvena saṇṭhitā hirī. <hi rend="bold">Bhaya</hi>nti apāyabhayaṃ, tena sabhāvena saṇṭhitaṃ ottappaṃ. Tadubhayaṃ pāpaparivajjane pākaṭaṃ hoti. Tattha yathā dvīsu ayoguḷesu eko sītalo bhaveyya gūthamakkhito, eko uṇho āditto. Tesu yathā sītalaṃ gūthamakkhitattā jigucchanto viññujātiko na gaṇhāti, itaraṃ ḍāhabhayena. Evaṃ paṇḍito lajjāya jigucchanto pāpaṃ na karoti, ottappena apāyabhayabhīto pāpaṃ na karoti, evaṃ <hi rend="bold">lajjāsabhāvasaṇṭhitā hirī, bhayasabhāvasaṇṭhitaṃ ottappaṃ</hi>.</p>

<p rend="bodytext">Kathaṃ <pb ed="M" n="2.0008" /> sappatissavalakkhaṇā hirī, vajjabhīrukabhayadassāvilakkhaṇaṃ ottappaṃ? Ekacco hi jātimahattapaccavekkhaṇā, satthumahattapaccavekkhaṇā, dāyajjamahattapaccavekkhaṇā, sabrahmacārimahattapaccavekkhaṇāti evaṃ catūhi kāraṇehi tattha gāravena sappatissavalakkhaṇaṃ hiriṃ samuṭṭhāpetvā pāpaṃ na karoti. Ekacco attānuvādabhayaṃ, parānuvādabhayaṃ, daṇḍabhayaṃ, duggatibhayanti evaṃ catūhi kāraṇehi vajjato bhāyanto vajjabhīrukabhayadassāvilakkhaṇaṃ ottappaṃ paccupaṭṭhāpetvā pāpakammaṃ na karoti. Ettha ca ajjhattasamuṭṭhānāditā hirottappānaṃ tattha tattha pākaṭabhāvena vuttā, na pana nesaṃ kadāci aññamaññavippayogo. Na hi lajjanaṃ nibbhayaṃ, pāpabhayaṃ vā alajjanaṃ atthīti. Evamettha vitthārato atthavaṇṇanā veditabbā.</p>

<p rend="centre">Sukkasuttavaṇṇanā niṭṭhitā.</p>

<p rend="subhead">9. Cariyasuttavaṇṇanā</p>

<p rend="bodytext" n="9"><hi rend="paranum">9</hi><hi rend="dot">.</hi> Navame <pb ed="V" n="2.0008" /><hi rend="bold">loka</hi>nti sattalokaṃ. <hi rend="bold">Sandhārentī</hi>ti ācārasandhāraṇavasena dhārenti. <hi rend="bold">Ṭhapentī</hi>ti mariyādāyaṃ ṭhapenti. <hi rend="bold">Rakkhantī</hi>ti ācārasandhāraṇena mariyādāyaṃ ṭhapetvā rakkhanti. <hi rend="bold">Garucittīkāravasena na paññāyethā</hi>ti garuṃ katvā citte karaṇavasena na paññāyetha, ayamācāro na labbheyya. <hi rend="bold">Mātucchāti vā</hi>ti ettha <hi rend="bold">iti</hi>-saddo ādyattho. Tena mātulānīti vā ācariyabhariyāti vā garūnaṃ dārāti vāti ime saṅgaṇhāti. Tattha mātu bhaginī <hi rend="bold">mātucchā</hi>. Mātulabhariyā <hi rend="bold">mātulānī. Garūnaṃ dārā</hi> mahāpitucūḷapitujeṭṭhabhātuādīnaṃ garuṭṭhāniyānaṃ bhariyā. <hi rend="bold">Yathā ajeḷakā</hi>tiādīsu ayaṃ saṅkhepattho – yathā ajeḷakādayo tiracchānā hirottapparahitā mātāti saññaṃ akatvā bhinnamariyādā sabbattha sambhedena vattanti, evamayaṃ manussaloko yadi lokapāladhammā na bhaveyyuṃ, sabbattha sambhedena vatteyya. Yasmā panime lokapālakadhammā lokaṃ pālenti, tasmā natthi sambhedoti.</p>

<p rend="centre">Cariyasuttavaṇṇanā niṭṭhitā.</p>

<p rend="subhead">10. Vassūpanāyikasuttavaṇṇanā</p>

<p rend="bodytext" n="10"><hi rend="paranum">10</hi><hi rend="dot">.</hi> Dasame <pb ed="M" n="2.0009" /><hi rend="bold">apaññattā</hi>ti ananuññātā, avihitā vā. <hi rend="bold">Vasse</hi>ti vassārattaṃ sandhāya vadati, <hi rend="bold">utuvasse</hi>ti hemantaṃ sandhāya. <hi rend="bold">Ekindriyaṃ jīvaṃ viheṭhentā</hi>ti rukkhalatādīsu jīvasaññitāya evamāhaṃsu. <hi rend="bold">Ekindriya</hi>nti ca kāyindriyaṃ atthīti maññamānā vadanti. <hi rend="bold">Saṅghātaṃ āpādentā</hi>ti vināsaṃ āpādentā. <hi rend="bold">Saṃkasāyissantī</hi>ti appossukkā nibaddhavāsaṃ vasissanti. <hi rend="bold">Aparajjugatāya āsāḷhiyā upagantabbā</hi>ti ettha aparajju gatāya assāti aparajjugatā, tassā aparajjugatāya atikkantāya, aparasmiṃ divaseti attho, tasmā āsāḷhipuṇṇamāya anantare pāṭipadadivase upagantabbāti evamettha attho daṭṭhabbo. <hi rend="bold">Māsagatāya āsāḷhiyā upagantabbā</hi>ti māso gatāya assāti māsagatā, tassā māsagatāya atikkantāya, māse paripuṇṇeti attho. Tasmā āsāḷhipuṇṇamato parāya puṇṇamāya anantare pāṭipadadivase upagantabbāti attho daṭṭhabbo.</p>

<p rend="centre">Vassūpanāyikasuttavaṇṇanā niṭṭhitā.</p>

<p rend="centre">Kammakāraṇavaggavaṇṇanāya līnatthappakāsanā niṭṭhitā.</p>
</body>
<back></back>
</text>
</TEI.2>