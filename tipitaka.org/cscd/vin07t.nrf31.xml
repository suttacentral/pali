<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">5. Khuddakavatthukkhandhako</p>

<p rend="subhead">Khuddakavatthukathāvaṇṇanā</p>

<p rend="bodytext" n="243"><hi rend="paranum">243</hi><hi rend="dot">.</hi> Khuddakavatthukkhandhake <pb ed="M" n="2.0228" /><pb ed="V" n="2.0216" /><hi rend="bold">aṭṭhapadākārenā</hi>ti jūtaphalake aṭṭhagabbharājiākārena. <hi rend="bold">Mallakamūlasaṇṭhānenā</hi>ti kheḷamallakamūlasaṇṭhānena. Idañca vaṭṭādhārakaṃ sandhāya vuttaṃ, kaṇṭake uṭṭhāpetvā katavaṭṭakapālassetaṃ adhivacanaṃ.</p>

<p rend="bodytext" n="244"><hi rend="paranum">244</hi><hi rend="dot">.</hi><hi rend="bold">Puthupāṇika</hi>nti muṭṭhiṃ akatvā vikasitahatthatalehi piṭṭhiparikammaṃ vuccati. Etameva sandhāya <hi rend="bold">‘‘hatthaparikamma’’</hi>nti vuttaṃ.</p>

<p rend="bodytext" n="245"><hi rend="paranum">245</hi><hi rend="dot">.</hi><hi rend="bold">Muttolambakādīna</hi>nti <hi rend="bold">ādi</hi>-saddena kuṇḍalādiṃ saṅgaṇhāti. <hi rend="bold">Palambakasutta</hi>nti brāhmaṇānaṃ yaññopacitasuttādiākāraṃ vuccati. <hi rend="bold">Valaya</hi>nti hatthapādavalayaṃ.</p>

<p rend="bodytext" n="246"><hi rend="paranum">246</hi><hi rend="dot">.</hi><hi rend="bold">Dvaṅgule</hi>ti upayogabahuvacanaṃ, dvaṅgulappamāṇaṃ atikkāmetuṃ na vaṭṭatīti attho. Ettha ca dumāsassa vā dvaṅgulassa vā atikkantabhāvaṃ ajānantassāpi kesamassugaṇanāya acittakāpattiyo hontīti vadanti.</p>

<p rend="bodytext"><hi rend="bold">Kocchenā</hi>ti usīratiṇādīni bandhitvā samaṃ chinditvā gahitakocchena. <hi rend="bold">Cikkalenā</hi>ti silesayuttatelena. <hi rend="bold">Uṇhābhitattarajasirānampī</hi>ti uṇhābhitattānaṃ rajokiṇṇasirānaṃ. <hi rend="bold">Addahatthenā</hi>ti allahatthena.</p>

<p rend="bodytext" n="248-9"><hi rend="paranum">248-9</hi><hi rend="dot">.</hi><hi rend="bold">Sādhugīta</hi>nti aniccatādipaṭisaññuttaṃ gītaṃ. <hi rend="bold">Caturassena vattenā</hi>ti paripuṇṇena uccāraṇavattena. Taraṅgavattādīnaṃ sabbesampi sāmaññalakkhaṇaṃ dassetuṃ <hi rend="bold">‘‘sabbesaṃ…pe… lakkhaṇa’’</hi>nti <pb ed="V" n="2.0217" /> vuttaṃ. Yattakāhi mattāhi akkharaṃ paripuṇṇaṃ hoti, tatopi adhikamattāyuttaṃ katvā kathanaṃ <hi rend="bold">vikārakathanaṃ</hi> nāma, tathā akatvā kathanameva <hi rend="bold">lakkhaṇa</hi>nti attho. <hi rend="bold">Bāhiralomi</hi>nti bhāvanapuṃsakaniddeso, yathā bahiddhā lomāni dissanti, evaṃ dhārentassa dukkaṭanti attho.</p>

<p rend="bodytext" n="250"><hi rend="paranum">250</hi><hi rend="dot">.</hi> Pāḷiyaṃ <pb ed="M" n="2.0229" /><hi rend="bold">taruṇaññeva amba</hi>nti taruṇaṃ asañjātabījaṃ eva ambaphalaṃ. <hi rend="bold">Pātāpetvā</hi>ti chindāpetvāva. <hi rend="bold">‘‘Mattāvaṇṇitā’’</hi>ti idaṃ ‘‘pare nindantī’’ti sāsanahitesitāya vuttaṃ. <hi rend="bold">Na pariyāpuṇiṃsū</hi>ti nāsikkhiṃsu.</p>

<p rend="bodytext" n="251"><hi rend="paranum">251</hi><hi rend="dot">.</hi><hi rend="bold">Cattāri ahirājakulānī</hi>ti sabbesaṃ ahibhedānaṃ catūsu eva saṅgahato vuttaṃ. <hi rend="bold">Attaparittaṃ kātu</hi>nti attano parittāṇaṃ kātuṃ.</p>

<p rend="bodytext"><hi rend="bold">Virūpakkhehi me metta</hi>nti virūpakkhajātikehi nāgehi saha mayhaṃ mittabhāvo hotu, mettā hotūti attho, te sukhitā niddukkhā averā hontūti adhippāyo. Evañhi mettāpharaṇaṃ hoti. Sesesupi eseva nayo. <hi rend="bold">Apādakehī</hi>ti ahikulehi saha sabbasattesu odhiso mettāpharaṇadassanaṃ. <hi rend="bold">Mā maṃ apādako hiṃsī</hi>ti tāya mettāya attarakkhāvidhānadassanaṃ.</p>

<p rend="bodytext"><hi rend="bold">Sabbe sattā</hi>tiādi attānaṃ upamaṃ katvā sabbasattesu anodhiso mettāpharaṇadassanaṃ. Tattha <hi rend="bold">mā kañci pāpamāgamā</hi>ti kañci sattaṃ lāmakaṃ dukkhahetu, dukkhañca mā āgacchatu.</p>

<p rend="bodytext">Evaṃ mettāya attaguttiṃ dassetvā idāni ratanattayānussaraṇena dassetuṃ <hi rend="bold">‘‘appamāṇo’’</hi>tiādi vuttaṃ. Tattha pamāṇakaradhammā akusalā, tabbipākā ca pamāṇā, tappaṭipakkhā sīlādayo guṇā, tabbipākā ca lokiyalokuttaraphalāni appamāṇā, te assa atthīti <hi rend="bold">appamāṇo,</hi> appamāṇā vā aparimeyyaguṇā assātipi <hi rend="bold">appamāṇo. Pamāṇavantānī</hi>ti yathāvuttapamāṇakaradhammayuttāni. <hi rend="bold">Ahivicchikā</hi>ti sarīsapānaññeva pabhedadassanaṃ. <hi rend="bold">Uṇṇanābhī</hi>ti lomasanābhiko makkaṭo. <hi rend="bold">Sarabū</hi>ti gharagoḷikā.</p>

<p rend="bodytext"><hi rend="bold">Paṭikkamantū</hi>ti apagacchantu, mā maṃ vihesayiṃsūti attho. <hi rend="bold">Sohaṃ namo</hi>ti ettha ‘‘karomī’’ti pāṭhaseso. Yasmā mayā mettādīhi tumhākañca mayhañca rakkhā katā, yasmā ca sohaṃ bhagavato namo karomi, vipassīādīnaṃ sattannampi namo karomi, tasmā paṭikkamantu bhūtānīti yojanā.</p>

<p rend="bodytext"><hi rend="bold">Aññamhī</hi>ti <pb ed="V" n="2.0218" /> kāmarāge asubhamanasikārādinā chetabbeti attho. <hi rend="bold">Aṅgajāta</hi>nti bījavirahitaṃ purisanimittaṃ. Bīje hi chinne opakkamikapaṇḍako nāma abhabbo hotīti vadanti. Eke pana ‘‘bījassāpi chedanakkhaṇe <pb ed="M" n="2.0230" /> dukkaṭāpatti eva kamena purisindriyādike antarahite paṇḍako nāma abhabbo hoti, tadā liṅganāsanāya nāsetabbo’’ti vadanti. <hi rend="bold">Tādisaṃ vā dukkhaṃ uppādentassā</hi>ti muṭṭhippahārādīhi attano dukkhaṃ uppādentassa.</p>

<p rend="bodytext" n="252"><hi rend="paranum">252</hi><hi rend="dot">.</hi> Pāḷiyaṃ <hi rend="bold">tuyheso patto</hi>ti ‘‘yo ca arahā ceva iddhimā ca, tassa dinnamevā’’ti seṭṭhinā vuttaṃ, taṃ sandhāya vadati. <hi rend="bold">Taṃ pattaṃ gahetvā tikkhattuṃ rājagahaṃ anupariyāyī</hi>ti ettha veḷuparamparāya baddhapattassa uparibhāge ākāse nagaraṃ tikkhattuṃ anupariyāyitvā ṭhitabhāvaṃ sandhāya ‘‘pattaṃ gahetvā’’ti vuttaṃ, na pana thero hatthena pattaṃ sayameva aggahesi. Keci pana vadanti ‘‘iddhibalena taṃ pattaṃ veḷuparamparato muñcitvā theraṃ anubandhamāno aṭṭhāsi, so ca anena hatthena gahito viya ahosī’’ti. Tathā ṭhitameva pana sandhāya ‘‘bhāradvājassa hatthato pattaṃ gahetvā’’ti vuttaṃ. <hi rend="bold">Te ca manussā…pe… anubandhiṃsū</hi>ti ye ca manussā paṭhamaṃ pāṭihāriyaṃ nāddasaṃsu, te amhākampi pāṭihāriyaṃ dassehīti theramanubandhiṃsu. Thero ca sīhabyagghādirūpaṃ gahetvā vikubbaniddhiṃ dasseti, te ca acchariyabbhutajātā uccāsaddā mahāsaddā ahesuṃ. Tenāha <hi rend="bold">‘‘kiṃ nu kho so, ānanda, uccāsaddo mahāsaddo’’</hi>ti. <hi rend="bold">Iddhipāṭihāriyaṃ na dassetabba</hi>nti ettha ‘‘yo pakativaṇṇaṃ vijahitvā kumāravaṇṇaṃ vā dasseti, nāgavaṇṇaṃ vā…pe… vividhampi senābyūhaṃ dassetī’’ti (paṭi. ma. 3.13) evamāgatā attano sarīrassa vikārāpādanavasappavattā vikubbaniddhi adhippetāti āha <hi rend="bold">‘‘adhiṭṭhāniddhi pana appaṭikkhittā’’</hi>ti. Pakatiyā eko bahukaṃ āvajjati, sataṃ vā sahassaṃ vā satasahassaṃ vā āvajjetvā ñāṇena adhiṭṭhāti ‘‘bahuko homī’’ti (paṭi. ma. 3.10) evaṃ dassitā adhiṭṭhānavasena nipphannā adhiṭṭhāniddhi nāma. <hi rend="bold">Gihivikaṭānī</hi>ti gihisantakāni.</p>

<p rend="bodytext" n="253"><hi rend="paranum">253</hi><hi rend="dot">.</hi> Pāḷiyaṃ <hi rend="bold">na acchupiyantī</hi>ti na phusitāni honti. <hi rend="bold">Rūpakākiṇṇānī</hi>ti itthirūpādīhi ākiṇṇāni.</p>

<p rend="bodytext" n="254"><hi rend="paranum">254</hi><hi rend="dot">.</hi><hi rend="bold">Bhūmiādhārake</hi>ti dantādīhi kate valayādhārake. Etassa valayādhārakassa anuccatāya ṭhapitā pattā na paripatantīti <hi rend="bold">‘‘tayo patte</hi><pb ed="M" n="2.0231" /><hi rend="bold">ṭhapetuṃ vaṭṭatī’’</hi>ti vuttaṃ. Anuccatañhi sandhāya ayaṃ ‘‘bhūmiādhārako’’ti vutto. <hi rend="bold">Dāruādhārakadaṇḍādhārakesū</hi>ti ekadārunā <pb ed="V" n="2.0219" /> kataādhārake, bahūhi daṇḍehi kataādhārake ca. Ete ca uccatarā honti pattehi saha patanasabhāvā. Tena <hi rend="bold">‘‘susajjitesū’’</hi>ti vuttaṃ. <hi rend="bold">Bhamakoṭisadiso</hi>ti yattha dhamakaraṇādiṃ pavesetvā likhanti, tassa bhamakassa koṭiyā sadiso. Tādisassa dāruādhārakassa avitthiṇṇatāya ṭhapitopi patto patatīti <hi rend="bold">‘‘anokāso’’</hi>ti vutto.</p>

<p rend="bodytext"><hi rend="bold">Ālindakamiḍḍhikādīna</hi>nti pamukhamiḍḍhikādīnaṃ, uccavatthukānanti attho. <hi rend="bold">Bāhirapasse</hi>ti pāsādādīnaṃ bahikuṭṭe. <hi rend="bold">Tanukamiḍḍhikāyā</hi>ti vedikāya. Sabbattha pana hatthappamāṇato abbhantare ṭhapetuṃ vaṭṭati. Ādhāre pana tato bahipi vaṭṭati.</p>

<p rend="bodytext">Pāḷiyaṃ <hi rend="bold">oṭṭho</hi>ti mukhavaṭṭi. <hi rend="bold">Pattamāḷaka</hi>nti upacikānaṃ anuṭṭhahanatthāya bhūmito uccataraṃ kataṃ vedikākāramāḷakaṃ. <hi rend="bold">Mahāmukhakuṇḍasaṇṭhānā</hi>ti mahāmukhacāṭisaṇṭhānā. <hi rend="bold">Laggentassa dukkaṭa</hi>nti kevalaṃ pattaṃ laggentassa, na thavikāya laggentassāti vadanti. Vīmaṃsitabbaṃ. <hi rend="bold">Aññena pana bhaṇḍakenā</hi>ti aññena bhārabandhanena bhaṇḍakena. <hi rend="bold">‘‘Bandhitvā olambetu’’</hi>nti vuttattā pattatthavikāya aṃsabaddhako yathā laggitaṭṭhānato na parigaḷati, tathā sabbathāpi bandhitvā ṭhapetuṃ vaṭṭati. <hi rend="bold">Bandhitvāpi upari ṭhapetuṃ na vaṭṭatī</hi>ti upari nisīdantā ottharitvā bhindantīti vuttaṃ. <hi rend="bold">Tattha ṭhapetuṃ vaṭṭatī</hi>ti nisīdanasaṅkābhāvato vuttaṃ. <hi rend="bold">Bandhitvā vā</hi>ti bandhitvā ṭhapitachatte vā. <hi rend="bold">Yo kocī</hi>ti bhattapūropi tucchapattopi.</p>

<p rend="bodytext" n="255"><hi rend="paranum">255</hi><hi rend="dot">.</hi><hi rend="bold">Pariharitu</hi>nti divase divase piṇḍāya caraṇatthāya ṭhapetuṃ. Pattaṃ alabhantena pana ekadivasaṃ piṇḍāya caritvā bhuñjitvā chaḍḍetuṃ vaṭṭati. Tenāha <hi rend="bold">‘‘tāvakālikaṃ paribhuñjituṃ vaṭṭatī’’</hi>ti. Paṇṇapuṭādīsupi eseva nayo. <hi rend="bold">Abhuṃ me</hi>ti abhūti mayhaṃ, vināso mayhanti attho. Pāḷiyaṃ <hi rend="bold">pisāco vatama</hi>nti pisāco vatāyaṃ, ayameva vā pāṭho. <hi rend="bold">Pisācillikā</hi>ti pisācadārakā. <hi rend="bold">Chavasīsassa patto</hi>ti chavasīsamayo patto. Pakativikārasambandhe cetaṃ sāmivacanaṃ.</p>

<p rend="bodytext"><hi rend="bold">Cabbetvā</hi>ti <pb ed="M" n="2.0232" /> niṭṭhubhitvā. <hi rend="bold">‘‘Paṭiggahaṃ katvā’’</hi>ti vuttattā ucchiṭṭhahatthena udakaṃ gahetvā pattaṃ paripphositvā dhovanaghaṃsanavasena hatthaṃ dhovituṃ vaṭṭati, ettakena pattaṃ paṭiggahaṃ katvā hattho dhovito nāma na hoti. <hi rend="bold">Ekaṃ udakagaṇḍusaṃ gahetvā</hi>ti pattaṃ aphusitvā tattha udakameva ucchiṭṭhahatthena ukkhipitvā gaṇḍusaṃ katvā, vāmahattheneva vā pattaṃ ukkhipitvā mukhena gaṇḍusaṃ gahetumpi vaṭṭati. <hi rend="bold">Bahi udakena vikkhāletvā</hi>ti dvīsu aṅgulīsu āmisamattaṃ vikkhāletvā bahi gahetumpi vaṭṭati. <hi rend="bold">Paṭikhāditukāmo</hi>ti ettha na sayaṃ khāditukāmopi aññesaṃ khādanārahaṃ ṭhapetuṃ labhati <pb ed="V" n="2.0220" />. <hi rend="bold">Tattheva katvā</hi>ti patteyeva yathāṭhapitaṭṭhānato anuddharitvā. <hi rend="bold">Luñcitvā</hi>ti tato maṃsameva niravasesaṃ uppaṭṭetvā.</p>

<p rend="bodytext" n="256"><hi rend="paranum">256</hi><hi rend="dot">.</hi><hi rend="bold">Kiṇṇacuṇṇenā</hi>ti surākiṇṇacuṇṇena. <hi rend="bold">Makkhetu</hi>nti sūciṃ makkhetuṃ. <hi rend="bold">Nisseṇimpī</hi>ti catūhi daṇḍehi cīvarappamāṇena āyatacaturassaṃ katvā baddhapaṭalampi. Ettha hi cīvarakoṭiyo samakaṃ bandhitvā cīvaraṃ yathāsukhaṃ sibbanti. <hi rend="bold">Tattha attharitabba</hi>nti tassā nisseṇiyā upari cīvarassa upatthambhanatthāya attharitabbaṃ. Kathinasaṅkhātāya nisseṇiyā cīvarassa bandhanakarajju kathinarajjūti majjhimapadalopīsamāsoti āha <hi rend="bold">‘‘yāyā’’</hi>tiādi. Tattha yasmā dvinnaṃ paṭalānaṃ ekasmiṃ adhike jāte tattha valiyo honti, tasmā dupaṭṭacīvarassa paṭaladvayampi samakaṃ katvā bandhanakarajju kathinarajjūti veditabbaṃ.</p>

<p rend="bodytext">Pāḷiyaṃ <hi rend="bold">kathinassa anto jīratī</hi>ti kathine baddhassa cīvarassa pariyanto jīrati. Kathinanissitañhi cīvaraṃ idha nissayavohārena ‘‘kathina’’nti vuttaṃ ‘‘mañcā ghosantī’’tiādīsu viya. <hi rend="bold">Anuvātaṃ paribhaṇḍa</hi>nti kathine bandhanarajjūhi cīvarassa samantā pariyantassa ajīraṇatthaṃ yehi kehici coḷakehi dīghato anuvātaṃ, tiriyato paribhaṇḍañca sibbitvā kātuṃ yattha rajjuke pavesetvā daṇḍesu paliveṭhetvā cīvarasamakaṃ ākaḍḍhituṃ sakkā, tādisanti attho. Keci pana ‘‘kathinasaṅkhātesu kilañjādīsu eva ajīraṇatthāya anuvātaparibhaṇḍakaraṇaṃ anuññāta’’nti vadanti. <hi rend="bold">Tassa majjhe</hi>ti purāṇakathinasseva anto. <hi rend="bold">Bhikkhuno pamāṇenā</hi>ti bhikkhuno cīvarassa pamāṇena. <hi rend="bold">Aññaṃ nisseṇi</hi>nti dīghato ca tiriyato ca aññaṃ daṇḍaṃ ṭhapetvā bandhituṃ.</p>

<p rend="bodytext"><hi rend="bold">Bidalaka</hi>nti <pb ed="M" n="2.0233" /> diguṇakaraṇasaṅkhātakiriyāvisesassa adhivacanaṃ. Tenāha <hi rend="bold">‘‘duguṇakaraṇa’’</hi>nti. <hi rend="bold">Pavesanasalāka</hi>nti valīnaṃ aggahaṇatthāya pavesanakaveḷusalākādi. Pāḷiyaṃ <hi rend="bold">paṭiggaha</hi>nti aṅgulikañcukaṃ.</p>

<p rend="bodytext" n="257"><hi rend="paranum">257</hi><hi rend="dot">.</hi><hi rend="bold">Pāti</hi> nāma bhaṇḍaṭṭhapanako bhājanaviseso. Pāḷiyaṃ <hi rend="bold">paṭiggahathavika</hi>nti pātiādibhājanatthavikaṃ. <hi rend="bold">Cinitu</hi>nti uccavatthupariyantassa apatanatthāya iṭṭhakādīhi cinituṃ. <hi rend="bold">Ālambanabāha</hi>nti ālambanarajjudaṇḍādi. <hi rend="bold">Paribhijjatī</hi>ti kaṭasārādikaṃ kathinamajjhe bhaṅgaṃ hoti. <hi rend="bold">Ussāpetvā</hi>ti daṇḍakathinaṃ sandhāya vuttaṃ.</p>

<p rend="bodytext" n="258-9"><hi rend="paranum">258-9</hi><hi rend="dot">.</hi><hi rend="bold">Udakaṃ</hi><pb ed="V" n="2.0221" /><hi rend="bold">akappiya</hi>nti sappāṇakaṃ. <hi rend="bold">Upanandhī</hi>ti veraṃ bandhi. <hi rend="bold">Addhānamaggo paṭipajjitabbo</hi>ti ettha addhayojanaṃ addhānamaggo nāma, taṃ paṭipajjitukāmassa sañcicca vihārūpacārātikkamane āpatti. Asañcicca gatassa pana yattha sarati, tattha ṭhatvā saṅghāṭikaṇṇādiṃ anadhiṭṭhahitvā gamane padavārena āpattīti veditabbaṃ. <hi rend="bold">Na sammatī</hi>ti na pahoti.</p>

<p rend="bodytext" n="260"><hi rend="paranum">260</hi><hi rend="dot">.</hi><hi rend="bold">Abhisannakāyā</hi>ti semhādidosasannicitakāyā. <hi rend="bold">Tattha majjhe</hi>ti aggaḷapāsakassa majjhe. <hi rend="bold">Uparī</hi>ti aggaḷapāsakassa uparibhāge. <hi rend="bold">Udakaṭṭhapanaṭṭhāna</hi>nti udakaṭṭhapanatthāya paricchinditvā kataṭṭhānaṃ.</p>

<p rend="bodytext" n="261"><hi rend="paranum">261</hi><hi rend="dot">.</hi> Pāḷiyaṃ <hi rend="bold">udapāna</hi>nti kūpaṃ. <hi rend="bold">Nīcavatthuko</hi>ti kūpassa samantā kūlaṭṭhānaṃ, bhūmisamaṃ tiṭṭhatīti attho. <hi rend="bold">Udakena otthariyyatī</hi>ti samantā vassodakaṃ āgantvā kūpe patatīti attho.</p>

<p rend="bodytext" n="262"><hi rend="paranum">262</hi><hi rend="dot">.</hi><hi rend="bold">Vāhentī</hi>ti ussiñcanti. <hi rend="bold">Arahaṭaghaṭiyantaṃ</hi> nāma cakkasaṇṭhānaṃ anekāraṃ are are ghaṭikāni bandhitvā ekena, dvīhi vā paribbhamiyamānayantaṃ.</p>

<p rend="bodytext" n="263"><hi rend="paranum">263</hi><hi rend="dot">.</hi><hi rend="bold">Āviddhapakkhapāsaka</hi>nti kaṇṇikamaṇḍalassa samantā ṭhapitapakkhapāsakaṃ. <hi rend="bold">Maṇḍale</hi>ti kaṇṇikamaṇḍale. <hi rend="bold">Pakkhapāsake ṭhapetvā</hi>ti samantā caturassākārena phalakādīni ṭhapetvā.</p>

<p rend="bodytext" n="264"><hi rend="paranum">264</hi><hi rend="dot">.</hi><hi rend="bold">Namatakaṃ</hi><pb ed="M" n="2.0234" /> nāma santhatasadisanti keci vadanti. Keci pana ‘‘rukkhatacamaya’’nti. <hi rend="bold">Cammakhaṇḍaparihārenā</hi>ti anadhiṭṭhahitvā sayanāsanavidhināti attho. <hi rend="bold">Peḷāyā</hi>ti aṭṭhaṃsasoḷasaṃsādiākārena katāya bhājanākārāya peḷāya. Yattha uṇhapāyāsādiṃ pakkhipitvā upari bhojanapātiṃ ṭhapenti bhattassa uṇhabhāvāvigamanatthaṃ, tādisassa bhājanākārassa ādhārassetaṃ adhivacanaṃ. Teneva pāḷiyaṃ ‘‘āsittakūpadhāna’’nti vuttaṃ. Tassa ca pāyāsādīhi āsittakādhāroti attho. Idañca āsittakūpadhānaṃ paccantesu na jānanti kātuṃ, majjhimadeseyeva karonti. Keci pana ‘‘gihiparibhogo ayomayādi sabbopi ādhāro āsittakūpadhānameva anulometī’’ti vadanti, eke pana ‘‘kappiyalohamayo ādhāro maḷorikameva anulometī’’ti. Vīmaṃsitvā gahetabbaṃ. Pubbe pattaguttiyā ādhāro anuññāto. Idāni bhuñjituṃ <hi rend="bold">maḷorikā</hi> anuññātā. <hi rend="bold">Chidda</hi>nti chiddayuttaṃ. <hi rend="bold">Viddha</hi>nti antovinividdhachiddaṃ. <hi rend="bold">Āviddha</hi>nti samantato chiddaṃ.</p>

<p rend="bodytext" n="265"><hi rend="paranum">265</hi><hi rend="dot">.</hi><hi rend="bold">Pattaṃ nikkujjitu</hi>nti ettha kammavācāya asambhogakaraṇavaseneva nikkujjanaṃ, na pattānaṃ <pb ed="V" n="2.0222" /> adhomukhaṭṭhapanena. Tenāha <hi rend="bold">‘‘asambhogaṃ saṅghena karotū’’</hi>tiādi, taṃ vaḍḍhaṃ kammavācāya saṅghena saddhiṃ asambhogaṃ saṅgho karotūti attho.</p>

<p rend="bodytext"><hi rend="bold">Pattaṃ nikkujjeyyā</hi>ti vaḍḍhassa pattanikkujjanadaṇḍakammaṃ kareyya. <hi rend="bold">Asambhogaṃ saṅghena karaṇa</hi>nti saṅghena vaḍḍhassa asambhogakaraṇaṃ. Yathā asambhogo hoti, tathā karaṇanti attho. <hi rend="bold">Nikkujjito…pe… asambhogaṃ saṅghenā</hi>ti ettha saṅghena asambhogo hotīti attho daṭṭhabbo. Evaṃ bhagavatā asambhogakaraṇassa āṇattattā, kammavācāya ca sāvitattā, aṭṭhakathāyañca ‘‘koci deyyadhammo na gahetabbo’’ti vuttattā patte nikkujjite tassa santakaṃ ñatvā gaṇhantassa dukkaṭamevāti gahetabbaṃ.</p>

<p rend="bodytext"><hi rend="bold">Accayo</hi>ti ñāyappaṭipattiṃ atikkamitvā pavatti, aparādhoti attho. <hi rend="bold">Maṃ accagamā</hi>ti maṃ atikkamma pavatto. <hi rend="bold">Taṃ te mayaṃ paṭiggaṇhāmā</hi>ti taṃ te aparādhaṃ mayaṃ khamāma. <hi rend="bold">Bhikkhūnaṃ alābhāya parisakkatī</hi>tiādīsu alābhāya <pb ed="M" n="2.0235" /> parisakkanādito viratoti evamattho gahetabbo. <hi rend="bold">Asambhogaṃ bhikkhusaṅghenā</hi>ti ettha ‘‘kato’’ti pāṭhaseso.</p>

<p rend="bodytext" n="268"><hi rend="paranum">268</hi><hi rend="dot">.</hi><hi rend="bold">Yāva pacchimā sopānakaḷevarā</hi>ti paṭhamasopānaphalakaṃ sandhāya vuttaṃ. Tañhi pacchā dussena santhatattā eva vuttaṃ. <hi rend="bold">‘‘Pacchimaṃ janataṃ tathāgato anukampatī’’</hi>ti idaṃ thero anāgate bhikkhūnaṃ celapaṭikassa akkamanapaccayā apavādaṃ sikkhāpadapaññattiyā nivāraṇena bhagavato anukampaṃ sandhāyāha. <hi rend="bold">Apagatagabbhā</hi>ti vijātaputtā. Tenāha <hi rend="bold">‘‘maṅgalatthāyā’’</hi>ti.</p>

<p rend="bodytext" n="269-270"><hi rend="paranum">269-270</hi><hi rend="dot">.</hi><hi rend="bold">Bījani</hi>nti caturassabījaniṃ. <hi rend="bold">Ekapaṇṇacchatta</hi>nti tālapaṇṇādinā ekena pattena katachattaṃ.</p>

<p rend="bodytext" n="274-5"><hi rend="paranum">274-5</hi><hi rend="dot">.</hi><hi rend="bold">Anurakkhaṇattha</hi>nti pariggahetvā gopanatthaṃ. <hi rend="bold">Dīghaṃ kārentī</hi>ti kesehi saddhiṃ acchinditvā ṭhapāpenti. <hi rend="bold">Catukoṇa</hi>nti yathā upari nalāṭantesu dve, heṭṭhā hanukapasse dveti cattāro koṇā paññāyanti, evaṃ caturassaṃ katvā kappāpanaṃ. Pāḷiyaṃ <hi rend="bold">dāṭhikaṃ ṭhapāpentī</hi>ti uttaroṭṭhe massuṃ acchinditvā ṭhapāpenti. <hi rend="bold">Rudhī</hi>ti khuddakavaṇaṃ.</p>

<p rend="bodytext" n="277"><hi rend="paranum">277</hi><hi rend="dot">.</hi> Pāḷiyaṃ <hi rend="bold">lohabhaṇḍakaṃsabhaṇḍasannicayo</hi>ti lohabhaṇḍassa, kaṃsabhaṇḍassa ca sannicayoti <pb ed="V" n="2.0223" /> attho. <hi rend="bold">Bandhanamatta</hi>nti vāsidaṇḍādīnaṃ koṭīsu apātanatthaṃ lohehi bandhanaṃ. <hi rend="bold">Tantaka</hi>nti āyogavāyanatthaṃ tadākārena pasāritatantaṃ.</p>

<p rend="bodytext" n="278"><hi rend="paranum">278</hi><hi rend="dot">.</hi><hi rend="bold">‘‘Yattha sarati, tattha bandhitabba’’</hi>nti etena asañcicca kāyabandhanaṃ abandhitvā paviṭṭhassa anāpattīti dasseti. <hi rend="bold">Murajavaṭṭisaṇṭhānaṃ veṭhetvā kata</hi>nti evaṃ bahurajjuke ekato katvā nānāvaṇṇehi suttehi katanti keci vadanti. Ekavaṇṇasuttenāpi valayaghaṭakādivikāraṃ dassetvā veṭhitampi murajameva. Vikāraṃ pana adassetvā maṭṭhaṃ katvā nirantaraṃ veṭhitaṃ vaṭṭati. Teneva <hi rend="bold">dutiyapārājikasaṃvaṇṇanāyaṃ</hi> vuttaṃ ‘‘bahurajjuke ekato katvā ekena nirantaraṃ veṭhetvā kataṃ ‘bahurajjuka’nti na vattabbaṃ, vaṭṭatī’’ti. <hi rend="bold">Muddikakāyabandhanaṃ</hi> nāma caturassaṃ akatvā <pb ed="M" n="2.0236" /> sajjitaṃ. <hi rend="bold">Pāmaṅgadasā</hi> caturassā. <hi rend="bold">Mudiṅgasaṇṭhānenā</hi>ti varakasīsākārena. <hi rend="bold">Pāsanto</hi>ti dasāpariyosānaṃ.</p>

<p rend="bodytext" n="279"><hi rend="paranum">279</hi><hi rend="dot">.</hi> Pāḷiyaṃ <hi rend="bold">gaṇṭhikaphalakaṃ pāsakaphalaka</hi>nti ettha dārudantādimayesu phalakesu gaṇṭhikapāsakāni appetvā cīvare ṭhapetuṃ anuññātaṃ. <hi rend="bold">Koṭṭo vivariyatī</hi>ti anuvāto vivariyati.</p>

<p rend="bodytext" n="280-1"><hi rend="paranum">280-1</hi><hi rend="dot">.</hi><hi rend="bold">Pāḷikārako</hi>ti bhikkhūnaṃ yathāvuḍḍhaṃ pāḷiyā patiṭṭhāpako. Tassāpi tathā pārupituṃ na vaṭṭati. Pāḷiyaṃ <hi rend="bold">muṇḍavaṭṭī</hi>ti mallādayo.</p>

<p rend="bodytext" n="282"><hi rend="paranum">282</hi><hi rend="dot">.</hi><hi rend="bold">Pamāṇaṅgulenā</hi>ti vaḍḍhakīaṅgulena. Keci pana ‘‘pakatiaṅgulenā’’ti vadanti, taṃ caturaṅgulapacchimakavacanena na sameti. Na hi pakataṅgulena caturaṅgulappamāṇaṃ dantakaṭṭhaṃ kaṇṭhe avilaggaṃ khādituṃ sakāti.</p>

<p rend="bodytext" n="285"><hi rend="paranum">285</hi><hi rend="dot">.</hi> Pāḷiyaṃ <hi rend="bold">sakāya niruttiyā buddhavacanaṃ dūsentī</hi>ti māgadhabhāsāya sabbesaṃ vattuṃ sukaratāya hīnajaccāpi uggaṇhantā dūsentīti attho.</p>

<p rend="bodytext" n="289"><hi rend="paranum">289</hi><hi rend="dot">.</hi><hi rend="bold">Mā bhikkhū byābādhayiṃsū</hi>ti lasuṇagandhena bhikkhū mā bādhayiṃsu.</p>

<p rend="bodytext" n="291"><hi rend="paranum">291</hi><hi rend="dot">.</hi><hi rend="bold">Avalekhanapīṭharo</hi>ti <pb ed="V" n="2.0224" /> avalekhanakaṭṭhānaṃ ṭhapanabhājanaviseso. <hi rend="bold">Apidhāna</hi>nti pidhānaphalakādi.</p>

<p rend="centre">Khuddakavatthukathāvaṇṇanā niṭṭhitā.</p>

<p rend="centre">Khuddakavatthukkhandhakavaṇṇanānayo niṭṭhito.</p>
</body>
<back></back>
</text>
</TEI.2>