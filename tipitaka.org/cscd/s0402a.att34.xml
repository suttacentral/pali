<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">(16) 6. Acelakavaggavaṇṇanā</p>

<p rend="bodytext" n="157-163"><hi rend="paranum">157-163</hi><hi rend="dot">.</hi> Ito <pb ed="V" n="2.0238" /> paresu <hi rend="bold">āgāḷhā paṭipadā</hi>ti gāḷhā kakkhaḷā lobhavasena thiraggahaṇā. <hi rend="bold">Nijjhāmā</hi>ti attakilamathānuyogavasena suṭṭhu jhāmā santattā paritattā. <hi rend="bold">Majjhimā</hi>ti neva kakkhaḷā na jhāmā majjhe bhavā. <hi rend="bold">Acelako</hi>ti niccelo naggo. <hi rend="bold">Muttācāro</hi>ti vissaṭṭhācāro, uccārakammādīsu lokiyakulaputtācārena virahito ṭhitakova uccāraṃ karoti, passāvaṃ karoti, khādati bhuñjati. <hi rend="bold">Hatthāpalekhano</hi>ti hatthe piṇḍamhi niṭṭhite jivhāya hatthaṃ <pb ed="P" n="2.0384" /> apalekhati, uccārampi katvā hatthasmiṃyeva daṇḍakasaññī hutvā hatthena apalekhati. Bhikkhāya gahaṇatthaṃ ‘‘ehi, bhadante’’ti vutto na etīti <hi rend="bold">na ehibhadantiko</hi>. ‘‘Tena hi tiṭṭha, bhante’’ti vuttopi na tiṭṭhatīti <hi rend="bold">na tiṭṭhabhadantiko</hi>. Tadubhayampi kira so ‘‘etassa vacanaṃ kataṃ bhavissatī’’ti na karoti. <hi rend="bold">Abhihaṭa</hi>nti puretaraṃ gahetvā āhaṭabhikkhaṃ. <hi rend="bold">Uddissakata</hi>nti idaṃ tumhe uddissa katanti evamārocitabhikkhaṃ. <hi rend="bold">Nimantana</hi>nti ‘‘asukaṃ nāma kulaṃ vā vīthiṃ vā gāmaṃ vā paviseyyāthā’’ti evaṃ nimantitabhikkhampi na sādiyati na gaṇhāti. <hi rend="bold">Na kumbhimukhā</hi>ti kumbhito uddharitvā dīyamānaṃ bhikkhampi na gaṇhāti. <hi rend="bold">Na kaḷopimukhā</hi>ti kaḷopīti ukkhali vā pacchi vā, tatopi na gaṇhāti. Kasmā? ‘‘Kumbhikaḷopiyo maṃ nissāya kaṭacchunā pahāraṃ labhantī’’ti. <hi rend="bold">Na eḷakamantara</hi>nti ummāraṃ antaraṃ katvā dīyamānaṃ na gaṇhāti. Kasmā? ‘‘Ayaṃ maṃ nissāya antarakaraṇaṃ labhatī’’ti. <hi rend="bold">Daṇḍamusalesu</hi>pi eseva nayo. <hi rend="bold">Dvinna</hi>nti <pb ed="M" n="2.0246" /> dvīsu bhuñjamānesu ekasmiṃ uṭṭhāya dente na gaṇhāti. Kasmā? Kabaḷantarāyo hotīti.</p>

<p rend="bodytext"><hi rend="bold">Na gabbhiniyā</hi>tiādīsu pana gabbhiniyā kucchiyaṃ dārako kilamati, pāyantiyā dārakassa khīrantarāyo hoti, purisantaragatāya ratiantarāyo hotīti na gaṇhāti. <hi rend="bold">Na saṅkittīsū</hi>ti saṅkittetvā katabhattesu. Dubbhikkhasamaye kira acelakasāvakā acelakānaṃ atthāya tato tato taṇḍulādīni <pb ed="P" n="2.0385" /> samādapetvā bhattaṃ pacanti, ukkaṭṭhācelako tato na paṭiggaṇhāti. <hi rend="bold">Na yattha sā</hi>ti yattha sunakho ‘‘piṇḍaṃ labhissāmī’’ti upaṭṭhito hoti, tattha tassa adatvā āhaṭaṃ na gaṇhāti. Kasmā? Etassa piṇḍantarāyo hotīti. <hi rend="bold">Saṇḍasaṇḍacārinī</hi>ti samūhasamūhacārinī <pb ed="V" n="2.0239" />. Sace hi acelakaṃ disvā ‘‘imassa bhikkhaṃ dassāmā’’ti manussā bhattagehaṃ pavisanti, tesu ca pavisantesu kaḷopimukhādīsu nilīnā makkhikā uppatitvā saṇḍasaṇḍā caranti, tato āhaṭaṃ bhikkhaṃ na gaṇhāti. Kasmā? ‘‘Maṃ nissāya makkhikānaṃ gocarantarāyo jāto’’ti.</p>

<p rend="bodytext"><hi rend="bold">Thusodaka</hi>nti sabbasassasambhārehi katasovīrakaṃ. Ettha ca surāpānameva sāvajjaṃ, ayaṃ pana sabbesu sāvajjasaññī. <hi rend="bold">Ekāgāriko</hi>ti yo ekasmiṃyeva gehe bhikkhaṃ labhitvā nivattati. <hi rend="bold">Ekālopiko</hi>ti ekeneva ālopena yāpeti. <hi rend="bold">Dvāgārikādīsu</hi>pi eseva nayo. <hi rend="bold">Ekissāpi dattiyā</hi>ti ekāya dattiyā. Datti nāma ekā khuddakapāti hoti, yattha aggabhikkhaṃ pakkhipitvā ṭhapenti. <hi rend="bold">Ekāhika</hi>nti ekadivasantarikaṃ. <hi rend="bold">Addhamāsika</hi>nti addhamāsantarikaṃ. <hi rend="bold">Pariyāyabhattabhojana</hi>nti vārabhattabhojanaṃ, ekāhavārena dvīhavārena sattāhavārena addhamāsavārenāti evaṃ divasavārena ābhatabhattabhojanaṃ. <hi rend="bold">Sākabhakkho</hi>tiādīni vuttatthāneva.</p>

<p rend="bodytext"><hi rend="bold">Ubbhaṭṭhako</hi>ti uddhaṃ ṭhitako. <hi rend="bold">Ukkuṭikappadhānamanuyutto</hi>ti ukkuṭikavīriyamanuyutto, gacchantopi ukkuṭikova hutvā uppatitvā uppatitvā gacchati. <hi rend="bold">Kaṇṭakāpassayiko</hi>ti ayakaṇṭake vā pakatikaṇṭake vā bhūmiyaṃ <pb ed="P" n="2.0386" /> koṭṭetvā tattha cammaṃ attharitvā ṭhānacaṅkamādīni karoti. <hi rend="bold">Seyya</hi>nti <pb ed="M" n="2.0247" /> sayantopi tattheva seyyaṃ kappeti. Sāyaṃ tatiyamassāti <hi rend="bold">sāyatatiyakaṃ</hi>. Pāto majjhanhike sāyanti divasassa tikkhattuṃ ‘‘pāpaṃ pavāhessāmī’’ti udakorohanānuyogaṃ anuyutto viharati.</p>

<p rend="bodytext"><hi rend="bold">Kāye kāyānupassī</hi>tiādīni heṭṭhā ekakanipātavaṇṇanāyaṃ vuttanayeneva veditabbāni. <hi rend="bold">Ayaṃ vuccati, bhikkhave, majjhimā paṭipadā</hi>ti, bhikkhave, ayaṃ kāmasukhallikānuyogañca attakilamathānuyogañcāti dve ante anupagatā, sassatucchedantehi vā vimuttā majjhimā paṭipadāti veditabbā.</p>

<p rend="centre">Acelakavaggo chaṭṭho.</p>
</body>
<back></back>
</text>
</TEI.2>