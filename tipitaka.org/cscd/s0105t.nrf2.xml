<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">4. Soṇadaṇḍasuttavaṇṇanā</p>

<p rend="bodytext" n="300"><hi rend="paranum">300</hi><hi rend="dot">.</hi> Evaṃ <pb ed="M" n="2.0282" /><pb ed="V" n="2.0245" /> ambaṭṭhasuttaṃ saṃvaṇṇetvā idāni soṇadaṇḍasuttaṃ saṃvaṇṇento yathānupubbaṃ saṃvaṇṇanokāsassa pattabhāvaṃ vibhāvetuṃ, ambaṭṭhasuttassānantaraṃ saṅgītassa suttassa soṇadaṇḍasuttabhāvaṃ vā pakāsetuṃ <hi rend="bold">‘‘evaṃ me sutaṃ…pe… aṅgesūti soṇadaṇḍasutta’’</hi>nti āha. Sundarabhāvena sātisayāni aṅgāni etesamatthīti <hi rend="bold">aṅgā.</hi> Taddhitapaccayassa atisayavisiṭṭhe atthitāatthe pavattito, padhānato rājakumārā, ruḷhivasena pana janapadoti vuttaṃ <hi rend="bold">‘‘aṅgā nāmā’’</hi>tiādi. <hi rend="bold">Idhāpi adhippetā,</hi> na ambaṭṭhasutte eva. <hi rend="bold">‘‘Tadā kirā’’</hi>tiādi tassā cārikāya kāraṇavacanaṃ. Āgamane ādīnavaṃ dassetvā paṭikkhipanavasena <hi rend="bold">āgantuṃ na dassanti,</hi> nānujānissantīti adhippāyo.</p>

<p rend="bodytext">Nīlāsokakaṇikārakoviḷārakundarājarukkhādisammissatāya taṃ campakavanaṃ <hi rend="bold">nīlādipañcavaṇṇakusumapaṭimaṇḍitaṃ,</hi> na campakarukkhānaññeva nīlādipañcavaṇṇakusumatāyāti vadanti, tathārūpāya pana dhātuyā campakarukkhāva nīlādipañcavaṇṇampi kusumaṃ pupphanti. Idānipi hi katthaci dese dissanti, evañca yathārutampi aṭṭhakathāvacanaṃ upapannaṃ hoti. <hi rend="bold">Kusumagandhasugandhe</hi>ti vuttanayena sammissakānaṃ, suddhacampakānaṃ vā kusumānaṃ gandhehi sugandhe. Evaṃ pana vadanto na māpanakāleyeva tasmiṃ nagare campakarukkhā ussannā, atha kho aparabhāgepīti dasseti. Māpanakāle hi campakarukkhānamussannatāya taṃ nagaraṃ <hi rend="bold">‘‘campā’’</hi>ti nāmaṃ labhi. <hi rend="bold">Issarattā</hi>ti adhipatibhāvato. Senā etassa atthīti seniko, sveva <hi rend="bold">seniyo.</hi> Bahubhāvavisiṭṭhā cettha atthitā taddhitapaccayena jotitāti vuttaṃ <hi rend="bold">‘‘mahatiyā senāya samannāgatattā’’</hi>ti. <hi rend="bold">Sārasuvaṇṇasadisatāyā</hi>ti uttamajātisuvaṇṇasadisatāya. <hi rend="bold">Cūḷadukkhakkhandhasuttaṭṭhakathāyaṃ</hi> pana evaṃ vuttaṃ <hi rend="bold">‘‘seniyo’’</hi>ti tassa nāmaṃ, <hi rend="bold">bimbī</hi>ti attabhāvassa nāmaṃ vuccati, so tassa sārabhūto dassanīyo pāsādiko attabhāvasamiddhiyā bimbisāroti vuccatī’’ti (ma. ni. aṭṭha. 1.180).</p>

<p rend="bodytext" n="301-2"><hi rend="paranum">301-2</hi><hi rend="dot">.</hi><hi rend="bold">Saṃhatā</hi>ti <pb ed="V" n="2.0246" /> sannipatanavasena saṅghaṭitā, sannipatitāti vuttaṃ hoti. <hi rend="bold">Ekekissāya disāyā</hi>ti ekekāya padesabhūtāya disāya. Pāḷiyaṃ brāhmaṇagahapatikānamadhippetattā ‘‘saṅghino’’ti vattabbe <pb ed="M" n="2.0283" /> ‘‘saṅghī’’ti puthutte ekavacanaṃ vuttanti dasseti <hi rend="bold">‘‘etesa’’</hi>nti iminā. Evaṃ ācariyena (dī. ni. ṭī. 1.301, 302) vuttaṃ, <hi rend="bold">saṅghī</hi>ti pana dīghavasena bahuvacanampi dissati. <hi rend="bold">Agaṇā</hi>ti asamūhabhūtā agaṇabandhā, <hi rend="bold">‘‘agaṇanā’’</hi>tipi pāṭho, ayamevattho, saṅkhyātthassa ayuttattā. Na hi tesaṃ saṅkhyā atthīti. Idaṃ vuttaṃ hoti – pubbe antonagare agaṇāpi pacchā bahinagare gaṇaṃ bhūtā pattāti <hi rend="bold">gaṇībhūtā</hi>ti. Abhūtatabbhāve hi karāsabhūyoge a-kārassa ī-kārādeso, īpaccayo vā. Rājarājaññādīnaṃ daṇḍadharo purisova tato tato khattiyānaṃ tāyanato rakkhaṇato <hi rend="bold">khattā</hi> niruttinayena. So hi yattha tehi pesito, tattha tesaṃ dosaṃ pariharanto yuttapattavasena pucchitamatthaṃ katheti. Tenāha <hi rend="bold">‘‘pucchitapañhe byākaraṇasamattho’’</hi>ti. Kulāpadesādinā mahatī mattā pamāṇametassāti <hi rend="bold">mahāmatto.</hi></p>

<p rend="subhead">Soṇadaṇḍaguṇakathāvaṇṇanā</p>

<p rend="bodytext" n="303"><hi rend="paranum">303</hi><hi rend="dot">.</hi> Ekassa rañño āṇāpavattiṭṭhānāni rajjāni nāma, visiṭṭhāni rajjāni virajjāni, tāneva <hi rend="bold">verajjāni,</hi> nānāvidhāni verajjāni tathā, tesu jātātiādinā tidhā taddhitanibbacanaṃ. Vicitrā hi taddhitavuttīti. <hi rend="bold">Yaññānubhavanattha</hi>nti yassa kassaci yaññassa anubhavanatthaṃ. <hi rend="bold">Te</hi>ti nānāverajjakā brāhmaṇā. <hi rend="bold">Tassā</hi>ti soṇadaṇḍabrāhmaṇassa. <hi rend="bold">Uttamabrāhmaṇo</hi>ti abhijanasampattiyā, vittasampattiyā, vijjāsampattiyā ca uggatataro, uḷāro vā brāhmaṇo. <hi rend="bold">Āvaṭṭanīmāyā</hi> vuttāva. Lābhamaccherena nippīḷitatāya <hi rend="bold">asannipāto bhavissati.</hi></p>

<p rend="bodytext">Aṅgeti gameti attano phalaṃ ñāpeti, sayaṃ vā aṅgīyati gamīyati ñāyatīti <hi rend="bold">aṅgaṃ,</hi> hetu. Tenāha <hi rend="bold">‘‘kāraṇenā’’</hi>ti. Lokadhammatānussaraṇena aparānipi kāraṇāni āhaṃsūti dassento <hi rend="bold">‘‘eva’’</hi>ntiādimāha.</p>

<p rend="bodytext"><hi rend="bold">Dvīhi pakkhehī</hi>ti mātupakkhena, pitupakkhena cāti dvīhi ñātipakkhehi. ‘‘Ubhato sujāto’’ti hi etthakeyeva vutte yehi kehici dvīhi bhāgehi sujātattaṃ vijāneyya, sujātasaddo ca ‘‘sujāto cārudassano’’tiādīsu (ma. ni. 2.399) ārohasampattipariyāyopi hotīti jātivaseneva <pb ed="M" n="2.0284" /> sujātattaṃ vibhāvetuṃ <hi rend="bold">‘‘mātito ca pitito cā’’</hi>ti vuttaṃ. Tenāha <hi rend="bold">‘‘bhoto mātā brāhmaṇī’’</hi>tiādi. <hi rend="bold">Eva</hi>nti vuttappakārena, mātupakkhato ca <pb ed="V" n="2.0247" /> pitupakkhato ca paccekaṃ tividhena ñātiparivaṭṭenāti vuttaṃ hoti. ‘‘Saṃsuddhagahaṇiko’’ti imināpi ‘‘mātito ca pitito cā’’ti vuttamevatthaṃ samatthetīti āha <hi rend="bold">‘‘saṃsuddhā te mātugahaṇī’’</hi>ti, saṃsuddhāva anaññapurisasādhāraṇāti attho. Anorasaputtavasenāpi hi loke mātāpitusamaññā dissati, idha panassa orasaputtavaseneva icchitāti dassetuṃ <hi rend="bold">‘‘saṃsuddhagahaṇiko’’</hi>ti vuttaṃ. Gabbhaṃ gaṇhāti dhāretīti <hi rend="bold">gahaṇī,</hi> tatiyāvaṭṭasaṅkhāto gabbhāsayasaññito mātukucchipadeso <hi rend="bold">samavepākiniyā</hi>ti samavipācaniyā. <hi rend="bold">Etthā</hi>ti mahāsudassanasutte. Yathābhuttamāhāraṃ vipācanavasena gaṇhāti na chaḍḍetīti <hi rend="bold">gahaṇī,</hi> kammajatejodhātu, yā ‘‘udaraggī’’ti loke paññāyati.</p>

<p rend="bodytext"><hi rend="bold">Pitupitā</hi>ti pituno pitā. <hi rend="bold">Pitāmaho</hi>ti āmaha-paccayena taddhitasiddhi. ‘‘Catuyuga’’ntiādīsu viya taṃ tadatthe yujjitabbato kālaviseso <hi rend="bold">yugaṃ</hi> nāma. <hi rend="bold">Etaṃ</hi> yugasaddena āyuppamāṇavacanaṃ <hi rend="bold">abhilāpamattaṃ</hi> lokavohāravacanamattameva, adhippetatthato pana pitāmahoyeva pitāmahayugasaddena vutto tasseva padhānabhāvena adhippetattāti adhippāyo. <hi rend="bold">Tato uddha</hi>nti pitāmahato upari. Tenāha <hi rend="bold">‘‘pubbapurisā’’</hi>ti, tadavasesā pubbakā cha purisāti attho. Purisaggahaṇañcettha ukkaṭṭhaniddesena katanti daṭṭhabbaṃ. Evañhi ‘‘mātito’’ti pāḷivacanaṃ samatthitaṃ hoti.</p>

<p rend="bodytext">Tatrāyamaṭṭhakathāmuttakanayo – mātā ca pitā ca <hi rend="bold">pitaro,</hi> pitūnaṃ pitaro <hi rend="bold">pitāmahā,</hi> tesaṃ yugo dvando <hi rend="bold">pitāmahayugo,</hi> tasmā, yāva sattamā pitāmahayugā pitāmahadvandāti attho veditabbo, evañca pitāmahaggahaṇeneva mātāmahopi gahito. Yugasaddo cettha ekaseso ‘‘yugo ca yugo ca yugo’’ti, ato tattha tattha ñātiparivaṭṭe pitāmahadvandaṃ gahitaṃ hotīti.</p>

<p rend="bodytext">‘‘Yāva sattamā pitāmahayugā’’ti idaṃ kākāpekkhanamiva ubhayattha sambandhagatanti āha <hi rend="bold">‘‘eva’’</hi>ntiādi. Yāva sattamo puriso, tāva akkhitto <pb ed="M" n="2.0285" /> anupakuṭṭho jātivādenāti sambandho. <hi rend="bold">Akkhitto</hi>ti appattakhepo. <hi rend="bold">Anavakkhitto</hi>ti saddhathālipākādīsu na chaḍḍito. <hi rend="bold">Na upakuṭṭho</hi>ti na upakkosito. ‘‘Jātivādenā’’ti idaṃ hetumhi karaṇavacananti dassetuṃ <hi rend="bold">‘‘kena kāraṇenā’’</hi>tiādi vuttaṃ. <hi rend="bold">Itipī</hi>ti imināpi kāraṇena. Ettha ca <hi rend="bold">‘‘ubhato…pe… yugā’’</hi>ti etena brāhmaṇassa yonidosābhāvo dassito saṃsuddhagahaṇikabhāvakittanato, <hi rend="bold">‘‘akkhitto’’</hi>ti etena kiriyāparādhābhāvo. Kiriyāparādhena hi sattā khepaṃ pāpuṇanti. <hi rend="bold">‘‘Anupakuṭṭho’’</hi>ti etena ayuttasaṃsaggābhāvo. Ayuttasaṃsaggañhi paṭicca sattā akkosaṃ labhantīti.</p>

<p rend="bodytext"><hi rend="bold">Issaro</hi>ti <pb ed="V" n="2.0248" /> ādhipateyyasaṃvattaniyakammabalena īsanasīlo, sā panassa issaratā vibhavasampattipaccayā pākaṭā jātā, tasmā aḍḍhabhāvapariyāyena dassento <hi rend="bold">‘‘aḍḍhoti issaro’’</hi>ti āha. Mahantaṃ dhanamassa bhūmigataṃ, vehāsagatañcāti <hi rend="bold">mahaddhano. Tassā</hi>ti tassa tassa guṇassa, ayameva ca pāṭho adhunā dissati. <hi rend="bold">Aguṇaṃyeva dassemā</hi>ti anvayato tassa guṇaṃ vatvā byatirekato bhagavato anupasaṅkamanakāraṇaṃ aguṇameva dassema.</p>

<p rend="bodytext"><hi rend="bold">Adhikarūpo</hi>ti visiṭṭharūpo uttamasarīro. Dassanaṃ arahatīti <hi rend="bold">dassanīyo</hi>ti āha <hi rend="bold">‘‘dassanayoggo’’</hi>ti. Pasādaṃ āvahatīti <hi rend="bold">pāsādiko.</hi> Tenāha <hi rend="bold">‘‘pasādajananato’’</hi>ti. Pokkharasaddo idha sundaratthe, sarīratthe ca niruḷho. <hi rend="bold">Vaṇṇassā</hi>ti vaṇṇadhātuyā. Pakāsaniyena parisuddhanimittena vaṇṇasaddassa vaṇṇadhātuyaṃ pavattanato tannimittameva vaṇṇatā, sā ca vaṇṇanissitāti abhedavasena vuttaṃ <hi rend="bold">‘‘uttamena parisuddhena vaṇṇenā’’</hi>ti. <hi rend="bold">Sarīraṃ</hi> pana sannivesavisiṭṭhaṃ karacaraṇagīvāsīsādisamudāyaṃ, tañca avayavabhūtena saṇṭhānanimittena gayhati, tasmā tannimittameva pokkharatāti vuttaṃ <hi rend="bold">‘‘sarīrasaṇṭhānasampattiyā’’</hi>ti, uttamāya sarīrasaṇṭhānasampattiyātipi yojetabbaṃ. Atthavasā hi liṅgavibhattivipariṇāmo. Sabbesu vaṇṇesu suvaṇṇavaṇṇova uttamoti āha <hi rend="bold">‘‘parisuddhavaṇṇesupi seṭṭhena suvaṇṇavaṇṇena samannāgato’’</hi>ti. Tathā hi buddhā, cakkavattino ca suvaṇṇavaṇṇāva honti. Yasmā pana vacchasasaddo sarīrābhe pavattati, tasmā <hi rend="bold">brahmavacchasī</hi>ti uttamasarīrābho, suvaṇṇābho icceva attho. Imameva hi atthaṃ sandhāya <hi rend="bold">‘‘mahābrahmuno sarīrasadiseneva sarīrena samannāgato’’</hi>ti <pb ed="M" n="2.0286" /> vuttaṃ, na brahmujugattataṃ. <hi rend="bold">Okāso</hi>ti sabbaṅgapaccaṅgaṭṭhānaṃ. Ārohapariṇāhasampattiyā, avayavapāripūriyā ca dassanassa okāso na khuddakoti attho. Tenāha <hi rend="bold">‘‘sabbānevā’’</hi>tiādi.</p>

<p rend="bodytext"><hi rend="bold">Sīla</hi>nti yamaniyamalakkhaṇaṃ sīlaṃ, taṃ panassa rattaññutāya vuddhaṃ vaddhitanti visesato <hi rend="bold">‘‘vuddhasīlī’’</hi>ti vuttaṃ. <hi rend="bold">Vuddhasīlenā</hi>ti sabbadā sammāyogato vuddhena dhuvasīlena. Evañca katvā padattayampetaṃ adhippetatthato visiṭṭhaṃ hoti, saddatthamattaṃ pana sandhāya <hi rend="bold">‘‘idaṃ vuddhasīlīpadasseva vevacana’’</hi>nti vuttaṃ. Pañcasīlato paraṃ tattha sīlassa abhāvato, tesamajānanato ca <hi rend="bold">‘‘pañcasīlamattamevā’’</hi>ti āha.</p>

<p rend="bodytext">Vācāya parimaṇḍalapadabyañjanatā eva sundarabhāvoti vuttaṃ <hi rend="bold">‘‘sundarā parimaṇḍalapadabyañjanā’’</hi>ti. Ṭhānakaraṇasampattiyā, sikkhāsampattiyā ca kassacipi anūnatāya parimaṇḍalapadāni byañjanāni akkharāni etissāti <hi rend="bold">parimaṇḍalapadabyañjanā.</hi> Akkharameva hi taṃtadatthavācakabhāvena <pb ed="V" n="2.0249" /> paricchinnaṃ <hi rend="bold">padaṃ</hi>. Atha vā padameva atthassa byañjakattā <hi rend="bold">byañjanaṃ,</hi> sithiladhanitādiakkharapāripūriyā ca padabyañjanassa parimaṇḍalatā, parimaṇḍalaṃ padabyañjanametissāti tathā. Apica pajjati attho etenāti <hi rend="bold">padaṃ,</hi> nāmādi, yathādhippetamatthaṃ byañjetīti <hi rend="bold">byañjanaṃ,</hi> vākyaṃ, tesaṃ paripuṇṇatāya <hi rend="bold">parimaṇḍalapadabyañjanā. </hi> Atthaviññāpane sādhanatāya vācāva karaṇaṃ <hi rend="bold">vākkaraṇa</hi>nti tulyādhikaraṇataṃ dassetuṃ <hi rend="bold">‘‘udāharaṇaghoso’’</hi>ti vuttaṃ, vacībhedasaddoti attho. Tassa brāhmaṇassa, tena vā bhāsitabbassa atthassa <hi rend="bold">guṇaparipuṇṇabhāvena pūre</hi> guṇehi paripuṇṇabhāve bhavāti <hi rend="bold">porī.</hi> Puna <hi rend="bold">pure</hi>ti rājadhānīmahānagare. <hi rend="bold">Bhavattā</hi>ti saṃvaḍḍhattā. <hi rend="bold">Sukhumālattanenā</hi>ti sukhumālabhāvena, iminā tassā vācāya mudusaṇhattamāha. <hi rend="bold">Apalibuddhāyā</hi>ti pittasemhādīhi apariyonaddhāya, hetugabbhapadametaṃ. Tato eva hi yathāvuttadosābhāvoti. Ḍaṃsetvā viya ekadesakathanaṃ <hi rend="bold">sandiṭṭhaṃ,</hi> saṇikaṃ cirāyitvā kathanaṃ <hi rend="bold">vilambitaṃ,</hi> ‘‘sanniddhavilambitādī’’tipi pāṭho. Saddena ajanakaṃ vacinaṃ, mammakasaṅkhātaṃ vā ekakkharameva dvattikkhattumuccāraṇaṃ <hi rend="bold">sanniddhaṃ. Ādi</hi>saddena dukkhalitānukaḍḍhitādīni saṅgaṇhāti. <hi rend="bold">Eḷāgaḷenā</hi>ti eḷāpaggharaṇena. ‘‘Eḷā gaḷantī’’ti vuttasseva dvidhā atthaṃ dassetuṃ <hi rend="bold">‘‘lālā vā paggharantī’’</hi>tiādi <pb ed="M" n="2.0287" /> vuttaṃ. ‘‘Passe’ḷamūgaṃ uragaṃ dujivha’’ntiādīsu (jā. 1.7.49) viya hi eḷāsaddo lālāya, kheḷe ca pavattati. <hi rend="bold">Kheḷaphusitānī</hi>ti kheḷabindūni.</p>

<p rend="bodytext">Tatrāyamaṭṭhakathāmuttakanayo – <hi rend="bold">ela</hi>nti doso vuccati ‘‘yā sā vācā nelā kaṇṇasukhā’’tiādīsu (dī. ni. 1.8, 194) viya. Duppaññā ca sadosameva kathaṃ kathentā elaṃ paggharāpenti, tasmā tesaṃ vācā <hi rend="bold">elagaḷā</hi> nāma hoti, <hi rend="bold">tabbiparītāyāti attho</hi>. <hi rend="bold">‘‘Ādimajjhapariyosānaṃ pākaṭaṃ katvā’’</hi>ti iminā tassā vācāya atthapāripūriṃ vadati. Viññāpanasaddena etassa sambandho.</p>

<p rend="bodytext"><hi rend="bold">Jarājiṇṇatāya jiṇṇo</hi>ti khaṇḍiccapāliccādibhāvamāpādito. <hi rend="bold">Vuddhimariyādappatto</hi>ti vuddhiyā paricchedaṃ pariyantaṃ patto. <hi rend="bold">Jātimahallakatāyā</hi>ti upapattiyā mahallakabhāvena. Tenāha <hi rend="bold">‘‘cirakālappasuto’’</hi>ti. <hi rend="bold">Addha</hi>saddo addhānapariyāyo dīghakālavācako. Kittako pana soti āha <hi rend="bold">‘‘dve tayo rājaparivaṭṭe’’</hi>ti, dvinnaṃ tiṇṇaṃ rājūnaṃ rajjapasāsanapaṭipāṭiyoti attho. ‘‘Addhagato’’ti vatvāpi kataṃ vayogahaṇaṃ osānavayāpekkhanti vuttaṃ <hi rend="bold">‘‘pacchimavayaṃ sampatto’’</hi>ti. <hi rend="bold">Pacchimo tatiyabhāgo</hi>ti vassasatassa tidhā katesu bhāgesu tatiyo osānabhāgo. Paccekaṃ tettiṃsavassato ca adhikamāsapakkhādipi vibhajīyati, tasmā sattasaṭṭhime vasse yathārahaṃ labbhamānamāsapakkhadivasato paṭṭhāya pacchimavayo veditabbo. <hi rend="bold">Ācariyasāriputtattherena</hi>pi <pb ed="V" n="2.0250" /> hi imamevatthaṃ sandhāya ‘‘sattasaṭṭhivassato paṭṭhāya pacchimavayo koṭṭhāso’’ti (sārattha. ṭī. 1.verañjakaṇḍavaṇṇanā) vuttaṃ. Itarathā hi ‘‘pacchimavayo nāma vassasatassa pacchimo tatiyabhāgo’’ti aṭṭhakathāvacanena virodho bhaveyyāti.</p>

<p rend="bodytext">Evaṃ kevalajātivasena paṭhamavikappaṃ vatvā guṇamissakavasenapi dutiyavikappaṃ vadantena <hi rend="bold">‘‘apicā’’</hi>tiādi āraddhaṃ. Tattha nāyaṃ jiṇṇatā vayomattena, atha kho kulaparivaṭṭena purāṇatāti āha <hi rend="bold">‘‘jiṇṇoti porāṇo’’</hi>tiādi. <hi rend="bold">Cirakālappavattakulanvayo</hi>ti cirakālaṃ pavattakulaparivaṭṭo, tenāssa kulavasena uditoditabhāvamāha. ‘‘Vayoanuppatto’’ti iminā jātivuddhiyā vakkhamānattā, guṇavuddhiyā <pb ed="M" n="2.0288" /> ca tato sātisayattā <hi rend="bold">‘‘vuddhoti sīlācārādiguṇavuddhiyā yutto’’</hi>ti vuttaṃ. Vakkhamānaṃ pati pārisesaggahaṇañhetaṃ. Tathā jātimahallakatāyapi teneva padena vakkhamānattā, vibhavamahattatāya ca anavasesitattā <hi rend="bold">‘‘mahallakoti vibhavamahantatāya samannāgato’’</hi>ti āha. <hi rend="bold">Maggapaṭipanno</hi>ti brāhmaṇānaṃ yuttapaṭipattivīthiṃ avokkamma caraṇavasena upagatoti atthaṃ dasseti <hi rend="bold">‘‘brāhmaṇāna’’</hi>ntiādinā. Jātivuddhabhāvamanuppatto, tampi <hi rend="bold">antimavayaṃ</hi> pacchimavayameva anuppattoti sādhippāyayojanā. Iminā hi pacchimavayavasena jātivuddhabhāvaṃ dassetīti.</p>

<p rend="subhead">Buddhaguṇakathāvaṇṇanā</p>

<p rend="bodytext" n="304"><hi rend="paranum">304</hi><hi rend="dot">.</hi> Tādisehi mahānubhāvehi saddhiṃ yugaggāhavasena ṭhapanampi na mādisānaṃ paṇḍitajātīnamanucchavikaṃ, kuto pana ukkaṃsavasena ṭhapananti idaṃ brāhmaṇassa na yuttarūpanti dassento <hi rend="bold">‘‘na kho pana meta’’</hi>ntiādimāha. Tattha yepi guṇā attano guṇehi sadisā, tepi guṇe uttaritareyeva maññamāno pakāsetīti sambandho. <hi rend="bold">Sadisā</hi>ti ca ekadesena sadisā. Na hi buddhānaṃ guṇehi sabbathā sadisā kecipi guṇā aññesu labbhanti. <hi rend="bold">‘‘Ko cāha’’</hi>ntiādi uttaritarākāradassanaṃ. Ahañca kīdiso nāma hutvā sadiso bhavissāmi, samaṇassa…pe… guṇā ca kīdisā nāma hutvā sadisā bhavissantīti sādhippāyayojanā. Keci navaṃ pāṭhaṃ karonti, ayameva mūlapāṭho yathā taṃ <hi rend="bold">ambaṭṭhasutte</hi> ‘‘ko cāhaṃ bho gotama sācariyako, kā ca anuttarā vijjācaraṇasampadā’’ti. <hi rend="bold">Itare</hi>ti attano guṇehi asadise guṇe, ‘‘pakāsetī’’ti imināva sambandho. <hi rend="bold">Ekantenevā</hi>ti sadisaguṇānaṃ viya pasaṅgābhāvena.</p>

<p rend="bodytext"><hi rend="bold">Evaṃ niyāmento</hi> soṇadaṇḍo <hi rend="bold">idaṃ</hi> atthajātaṃ <hi rend="bold">dīpeti. Yathā hī</hi>ti ettha <hi rend="bold">hi</hi>-saddo kāraṇe. Tenāha <pb ed="V" n="2.0251" /> ‘‘tasmā mayameva arahāmā’’ti. <hi rend="bold">Gopadaka</hi>nti gāviyā khuraṭṭhāne ṭhitaudakaṃ. <hi rend="bold">Guṇe</hi>ti sadisaguṇepi, pageva asadisaguṇe.</p>

<p rend="bodytext"><hi rend="bold">Saṭṭhikulasatasahassa</hi>nti saṭṭhisahassādhikaṃ kulasatasahassaṃ. <hi rend="bold">Dhammapadaṭṭhakathā</hi>dīsu (dha. pa. aṭṭha. 16) pana katthaci bhagavato asītikulasahassatāvacanaṃ ekekapakkhameva sandhāyāti veditabbaṃ.</p>

<p rend="bodytext"><hi rend="bold">Sudhāmaṭṭhapokkharaṇiyo</hi>ti <pb ed="M" n="2.0289" /> sudhāya parikammakatā pokkharaṇiyo. <hi rend="bold">Sattaratanāna</hi>nti sattahi ratanehi. Pūrayoge hi karaṇatthe bahulaṃ chaṭṭhīvacanaṃ. <hi rend="bold">Pāsādaniyūhādayo</hi>ti uparipāsāde ṭhitatulāsīsādayo. ‘‘Sattaratanāna’’nti adhikāro, abhedepi bhedavohāro esa. <hi rend="bold">Kulapariyāyenā</hi>ti suddhodanamahārājassa asambhinnakhattiyakulānukkamena. <hi rend="bold">Tesupī</hi>ti catūsu nidhīsupi. <hi rend="bold">Gahitaṃ gahitaṃ</hi> ṭhānaṃ <hi rend="bold">pūratiyeva</hi> dhanena pākatikameva hoti, na ūnaṃ.</p>

<p rend="bodytext"><hi rend="bold">Bhaddakenā</hi>ti sundarena. Pacchimavaye vuttanayena paṭhamavayo veditabbo. Mātāpitūnaṃ anicchāya pabbajjāva <hi rend="bold">anādaro</hi> tena yutte atthe <hi rend="bold">sāmivacana</hi>nti vuttaṃ hoti. <hi rend="bold">Etesa</hi>nti mātāpitūnaṃ. <hi rend="bold">Kanditvā</hi>ti ‘‘kahaṃ piyaputtakā’’tiādinā paridevitvā.</p>

<p rend="bodytext"><hi rend="bold">Aparimāṇoyevā</hi>ti ‘‘ettako eso’’ti kenaci paricchinditumasakkuṇeyyatāya aparicchinnoyeva. Dve veḷū adhokaṭimattakameva hontīti āha <hi rend="bold">‘‘dvinnaṃ veḷūnaṃ upari kaṭimattamevā’’</hi>ti. Pāramitānubhāvena brāhmaṇassa eva paññāyati, bhagavā pana tadā pakatippamāṇovāti dassetuṃ <hi rend="bold">‘‘paññāyamāno’’</hi>ti vuttamiva dissati, vīmaṃsitvā gahetabbaṃ. <hi rend="bold">‘‘Na hī’’</hi>tiādinā pāramitābaleneva evaṃ aparimāṇatā, na iddhibalenāti dassetī’’ti vadanti. <hi rend="bold">Atulo</hi>ti asadiso. <hi rend="bold">‘‘Dhammapade gāthamāhā’’</hi>ti katthaci pāṭho ayuttova. Na hi dhammapade ayaṃ gāthā dissati. <hi rend="bold">Sudhāpiṇḍiyattherāpadānā</hi>dīsu (apa. 1.10.sudhāpiṇḍiyattherāpadāna) panāyaṃ gāthā āgatā, sā ca kho aññavatthusmiṃ eva, na imasmiṃ vatthumhi, tasmā pāḷivasena saṅgītimanāruḷhā pakiṇṇakadesanāyevāyaṃ gāthāti daṭṭhabbaṃ.</p>

<p rend="bodytext">Tattha <hi rend="bold">te tādise</hi>ti pariyāyavacanametaṃ ‘‘appaṃ vassasataṃ āyu, idānetarahi vijjatī’’tiādīsu (bu. vaṃ. 27.21) viya, ‘‘etādise’’tipi paṭhanti, tadasundaraṃ apadānādīsu <pb ed="V" n="2.0252" /> tathā adissanato. Kilesaparinibbānena <hi rend="bold">parinibbute</hi> kutocipi abhaye te tādise pūjayato ettha idaṃ puññaṃ <hi rend="bold">kenaci</hi> mahānubhāvena api saṅkhātuṃ na sakkāti attho.</p>

<p rend="bodytext"><hi rend="bold">Bāhantara</hi>nti <pb ed="M" n="2.0290" /> dvinnaṃ bāhūnamantaraṃ. <hi rend="bold">Dvādasa yojanasatānī</hi>ti dvādasādhikāni yojanasatāni. <hi rend="bold">Bahalantarenā</hi>ti samantā sarīrapariṇāhappamāṇena. <hi rend="bold">Puthulato</hi>ti vitthārato. <hi rend="bold">Aṅgulipabbānī</hi>ti ekekāni aṅgulipabbāni. <hi rend="bold">Bhamukantara</hi>nti dvinnaṃ bhamukānamantaraṃ. <hi rend="bold">Mukhaṃ</hi> vitthārato <hi rend="bold">dviyojanasataṃ</hi> parimaṇḍalato visuṃ vuttattā. ‘‘Ediso bhagavā’’ti yā parehi vuttā kathā, tassā anurūpanti <hi rend="bold">yathākathaṃ,</hi> iminā aññehi vuttaṃ bhagavato vaṇṇakathaṃ sutvā oloketukāmatāya āgatoti dasseti, <hi rend="bold">yathākatha</hi>nti vā kīdisaṃ. ‘‘Yathākathaṃ pana tumhe bhikkhave samaggā sammodamānā avivadamānā phāsukaṃ vassaṃ vasitthā’’tiādīsu (pārā. 194) viya hi pucchāyaṃ esa nipātasamudāyo, eko vā nipāto.</p>

<p rend="bodytext"><hi rend="bold">Gandhakuṭipariveṇe</hi>ti gandhakuṭiyā pariveṇe, gandhakuṭito bahi pariveṇabbhantareti attho. <hi rend="bold">Tatthā</hi>ti mañcake. <hi rend="bold">‘‘Sīhaseyyaṃ kappesī’’</hi>ti yathā rāhu asurindo āyāmato, vitthārato, ubbedhato ca bhagavato rūpakāyassa paricchedaṃ gahetuṃ na sakkoti, tathā rūpaṃ iddhābhisaṅkhāraṃ abhisaṅkharonto sīhaseyyaṃ kappesī’’ti (dī. ni. ṭī. 1.304) evaṃ ācariyena vuttaṃ, ‘‘tadetaṃ ‘na mayā asurinda adhomukhena pāramiyo pūritā, uddhaggameva katvā dānaṃ dinna’’nti aṭṭhakathāvacanena accantameva viruddhaṃ hoti. Etañhi gandhakuṭidvāravivaraṇādīsu viya pāramitānubhāvasiddhidassanaṃ, aññathā tadeva vacanaṃ vattabbaṃ bhaveyyā’’ti vadanti, vīmaṃsitvā sampaṭicchitabbaṃ. <hi rend="bold">Adhomukhenā</hi>ti osakkitavīriyataṃ sandhāya vuttaṃ, <hi rend="bold">uddhaggamevā</hi>ti anosakkitavīriyataṃ, ubbhakoṭikaṃ katvāti attho. Tadā rāhu upāsakabhāvaṃ paṭivedesīti āha <hi rend="bold">‘‘taṃ divasa’’</hi>ntiādi.</p>

<p rend="bodytext">Kilesehi ārakattā <hi rend="bold">ariyaṃ</hi> niruttinayena, atoyeva uttamatā parisuddhatāti vuttaṃ <hi rend="bold">‘‘uttamaṃ parisuddha’’</hi>nti. <hi rend="bold">Anavajjaṭṭhena kusalaṃ,</hi> na sukhavipākaṭṭhena tassa arahatamasambhavato. <hi rend="bold">Kusalasīlenā</hi>ti anavajjeneva viddhastasavāsanakilesena sīlena. Evañca katvā padacatukkampetaṃ adhippetatthato visiṭṭhaṃ hoti, saddatthamattaṃ pana sandhāya <hi rend="bold">‘‘idamassa vevacana’’</hi>nti vuttaṃ.</p>

<p rend="bodytext">Katthaci <pb ed="M" n="2.0291" /> caturāsītipāṇasahassāni, katthaci aparimāṇāpi devamanussāti atthaṃ sandhāya <hi rend="bold">‘‘bhagavato</hi><pb ed="V" n="2.0253" /><hi rend="bold">ekekāya dhammadesanāyā’’</hi>tiādimāha. Mahāsamayasutta (dī. ni. 2.331 ādayo) maṅgalasutta- (khu. pā. 5.1 ādayo; su. ni. 261 ādayo) desanādīsu hi catuvīsatiyā ṭhānesu asaṅkhyeyyā aparimeyyā devamanussā maggaphalāmataṃ piviṃsu. Koṭisatasahassādiparimāṇenapi bahū eva, nidassanavasena panevaṃ vuttaṃ. <hi rend="bold">Tasmā</hi> anuttarasikkhāpakabhāvena bhagavā <hi rend="bold">bahūnaṃ ācariyo,</hi> tesaṃ ācariyabhūtānaṃ sāvakānamācariyabhāvena <hi rend="bold">sāvakaveneyyānaṃ pācariyo.</hi> Bhagavatā hi dinnanaye ṭhatvā sāvakā veneyyaṃ vinenti, tasmā bhagavāva tesaṃ padhāno ācariyoti.</p>

<p rend="bodytext">Vadantassādhippetova attho pamāṇaṃ, na lakkhaṇahārādivisayoti āha <hi rend="bold">‘‘brāhmaṇo panā’’</hi>tiādi. <hi rend="bold">‘‘Imassa vā pūtikāyassā’’</hi>ti pāṭhāvasāne peyyālaṃ katvā <hi rend="bold">‘‘kelanā paṭikelanā’’</hi>ti vuttaṃ. Ayañhi khuddakavatthuvibhaṅgapāḷi (vibha. 854) ‘‘bāhirānaṃ vā parikkhārānaṃ maṇḍanā’’tiādi peyyālavasena gayhati. Tattha <hi rend="bold">imassa vā pūtikāyassā</hi>ti imassa vā manussasarīrassa. Yathā hi tadahujātopi siṅgālo ‘‘jarasiṅgālo’’ tveva, ūruppamāṇāpi ca galocilatā ‘‘pūtilatā’’ tveva saṅkhyaṃ gacchati, evaṃ suvaṇṇavaṇṇopi manussasarīro ‘‘pūtikāyo’’ tveva, tassa maṇḍanāti attho. <hi rend="bold">Kelanā</hi>ti kīḷanā. ‘‘Kelāyanā’’tipi paṭhanti. <hi rend="bold">Paṭikelanā</hi>ti paṭikīḷanā. Capalassa bhāvo <hi rend="bold">cāpalyaṃ, cāpallaṃ</hi> vā, yena samannāgato puggalo vassasatikopi samāno tadahujātadārako viya hoti, tassedamadhivacananti veditabbaṃ.</p>

<p rend="bodytext">Apāpe pure karoti, na vā pāpaṃ pure karotīti <hi rend="bold">apāpapurekkhāro</hi>ti yuttāyuttasamāsena duvidhamatthaṃ dassetuṃ <hi rend="bold">‘‘apāpe navalokuttaradhamme’’</hi>tiādi vuttaṃ. <hi rend="bold">Apāpe</hi>ti ca pāpapaṭipakkhe, pāpavirahite vā. Brahmani seṭṭhe bhagavati bhavā tassa dhammadesanāvasena ariyāya jātiyā jātattā, brahmuno vā bhagavato apaccaṃ garukaraṇādinā, yathānusiṭṭhaṃ paṭipattiyā ca, brahmaṃ vā seṭṭhaṃ ariyamaggaṃ jānātīti <hi rend="bold">brahmaññā,</hi> ariyasāvakasaṅkhātā pajā. Tenāha <hi rend="bold">‘‘sāriputtamoggallānā’’</hi>tiādi. <hi rend="bold">Brāhmaṇapajāyā</hi>ti bahitapāpapajāya. ‘‘Apāpapurekkhāro’’ti ettha ‘‘purekkhāro’’ti padamadhikāroti dasseti <hi rend="bold">‘‘etissāya</hi><pb ed="M" n="2.0292" /><hi rend="bold">ca pajāya purekkhāro’’</hi>ti iminā. <hi rend="bold">Ca</hi>-saddo samuccayattho ‘‘na kevalaṃ apāpapurekkhāro eva, atha kho brahmaññāya ca pajāya sambandhabhūtāya purekkhāro’’ti. <hi rend="bold">‘‘Ayañhī’’</hi>tiādi adhippāyamattadassanaṃ. ‘‘Apāpapurekkhāro’’ti idaṃ ‘‘brahmaññāya pajāyā’’ti imināva sambandhitabbaṃ, na ca paccekamatthadīpakaṃ, pakatibrāhmaṇajātivasenapi cetassa attho veditabboti dassento <hi rend="bold">‘‘apicā’’</hi>tiādimāha. Ayuttasamāso cāyaṃ. <hi rend="bold">Pāpa</hi>nti pāpakammaṃ, ahitaṃ dukkhanti attho. Tassa <pb ed="V" n="2.0254" /> sambandhipekkhattā kassā apāpapurekkhāroti pucchāya evamāhāti dassetuṃ <hi rend="bold">‘‘kassā’’</hi>tiādi vuttaṃ. <hi rend="bold">‘‘Attanā’’</hi>tiādi tadatthavivaraṇaṃ. <hi rend="bold">Brāhmaṇapajāyā</hi>ti brāhmaṇajātipajāya.</p>

<p rend="bodytext">Rañjanti aṭṭaṃ bhajanti rājāno etenāti <hi rend="bold">raṭṭhaṃ,</hi> ekassa rañño rajjabhūtakāsikosalādimahājanapadā. Janā pajjanti sukhajīvikaṃ pāpuṇanti etthāti <hi rend="bold">janapado,</hi> ekassa rañño rajje ekekakoṭṭhāsabhūtā uttarapathadakkhiṇapathādikhuddakajanapadā. <hi rend="bold">Tatthā</hi>ti tathā āgatesu. <hi rend="bold">Pucchāyā</hi>ti attanā abhisaṅkhatāya pucchāya. <hi rend="bold">Vissajjanāsampaṭicchane</hi>ti vissajjanāya attano ñāṇena sampaṭiggahaṇe. Kesañci upanissayasampattiṃ, ñāṇaparipākaṃ, cittācārañca ñatvā bhagavāva pucchāya ussāhaṃ janetvā vissajjetīti adhippāyo.</p>

<p rend="bodytext"><hi rend="bold">‘‘Tattha katamaṃ sākhalya’’</hi>ntiādi nikkhepakaṇḍapāḷi (dha. sa. 1350). <hi rend="bold">Addhānadaratha</hi>nti dīghamaggāgamanaparissamaṃ. <hi rend="bold">Assā</hi>ti bhagavato, mukhapadumanti sambandho. <hi rend="bold">Bālātapasamphassanenevā</hi>ti abhinavuggatasūriyaraṃsisamphassanena iva. Tathā hi sūriyo ‘‘padmabandhū’’ti loke pākaṭo, cando pana ‘‘kumudabandhū’’ti. Puṇṇacandassa siriyā samānā sirī etassāti <hi rend="bold">puṇṇacandasassirikaṃ.</hi> Kathaṃ nikkujjitasadisatāti āha <hi rend="bold">‘‘sampattāyā’’</hi>tiādi. Ettha pana <hi rend="bold">‘‘ehi svāgatavādī’’</hi>ti iminā sukhasambhāsapubbakaṃ piyavāditaṃ dasseti, <hi rend="bold">‘‘sakhilo’’</hi>ti iminā saṇhavācataṃ, <hi rend="bold">‘‘sammodako’’</hi>ti iminā paṭisandhārakusalataṃ, <hi rend="bold">‘‘abbhākuṭiko’’</hi>ti iminā sabbattheva vippasannamukhataṃ, <hi rend="bold">‘‘uttānamukho’’</hi>ti iminā sukhasallāpataṃ, <hi rend="bold">‘‘pubbabhāsī’’</hi>ti iminā dhammānuggahassa okāsakaraṇena hitajjhāsayataṃ dassetīti veditabbaṃ.</p>

<p rend="bodytext"><hi rend="bold">Yattha</hi><pb ed="M" n="2.0293" /><hi rend="bold">kirā</hi>ti ettha <hi rend="bold">kira</hi>-saddo arucisūcane –</p>

<p rend="gatha1">‘‘Khaṇavatthuparittattā, āpāthaṃ na vajanti ye;</p>

<p rend="gathalast">Te dhammārammaṇā nāma, ye’saṃ rūpādayo kirā’’ti. –</p>

<p rend="bodytext">Ādīsu (abhidhammāvatāra-aṭṭhakathāyaṃ ārammaṇavibhāge chaṭṭhaanucchede – 77) viya, tena bhagavatā adhivutthapadese na devatānubhāvena manussānaṃ anupaddavatā, atha kho buddhānubhāvenāti dasseti. Buddhānubhāveneva hi tā ārakkhaṃ gaṇhanti. <hi rend="bold">Paṃsupisācakādayo</hi>ti paṃsunissitapisācakādayo <pb ed="V" n="2.0255" />. <hi rend="bold">Ādi</hi>saddena bhūtarakkhasādīnaṃ gahaṇaṃ. Idāni buddhānubhāvameva pākaṭaṃ katvā dassetuṃ <hi rend="bold">‘‘apicā’’</hi>tiādi vuttaṃ.</p>

<p rend="bodytext"><hi rend="bold">Anusāsitabbo saṅgho</hi> nāma sabbopi veneyyajanasamūho. <hi rend="bold">Sayaṃ uppādito saṅgho</hi> nāma nibbattitaariyapuggalasamūho. <hi rend="bold">‘‘Tādiso’’</hi>ti iminā ‘‘sayaṃ vā uppādito’’ti vuttavikappo eva paccāmaṭṭho anantarassa vidhi paṭisedhovāti katvā, tasmā ‘‘purimapadasseva vā’’ti vikappantaragahaṇanti ācariyena (dī. ni. ṭī. 1.304) vuttaṃ. Tatrāyamadhippāyo – kāmaṃ ‘‘gaṇī’’ti idaṃ ‘‘saṅghī’’ti padasseva vevacanaṃ, atthamattaṃ pana dassetuṃ yathāvuttavikappadvaye dutiyavikappameva paccāmasitvā ‘‘tādisovassa gaṇo atthī’’ti vuttattā avasiṭṭhassapi paṭhamavikappassa saṅgahaṇatthaṃ <hi rend="bold">‘‘purimapadasseva vā vevacanameta’’</hi>nti vuttanti. Evampi vadanti – dhammasenāpatittherādīnaṃ paccekagaṇīnaṃ gaṇaṃ, suttantikādigaṇaṃ vā sandhāya <hi rend="bold">‘‘tādiso’’</hi>tiādi vuttaṃ. Tatthāpi hi sabbova bhikkhugaṇo anusāsitabbo nāma, nibbattitaariyagaṇo pana sayaṃ uppādito nāma, tasmā ‘‘tādiso’’ti iminā vikappadvayassāpi paccāmasanaṃ upapannaṃ hoti. Evaṃ padadvayassa visesatthataṃ dassetvā sabbathā samānatthataṃ dassetuṃ <hi rend="bold">‘‘purimapadassevā’’</hi>tiādi vuttanti. Pūraṇamakkhaliādīnaṃ <hi rend="bold">bahūnaṃ titthakarānaṃ,</hi> niddhāraṇe cetaṃ sāmivacanaṃ. <hi rend="bold">Acelakādimattakenapi kāraṇenā</hi>ti niccoḷatādimattakenapi appicchasantuṭṭhatādisamāropanalakkhaṇena kāraṇena.</p>

<p rend="bodytext"><hi rend="bold">Navakā</hi>ti abhinavā. <hi rend="bold">Pāhunakā</hi>ti paheṇakaṃ paṭiggaṇhitumanucchavikā, etena duvidhesu āgantukesu puretaramāgatavasena idha atithino, na bhojanavelāyamāgatavasena <pb ed="M" n="2.0294" /> abbhāgatāti dasseti. <hi rend="bold">Pariyāpuṇāmī</hi>ti paricchindituṃ jānāmi, dhātvatthamattaṃ pana dassetuṃ <hi rend="bold">‘‘jānāmī’’</hi>ti vuttaṃ.</p>

<p rend="bodytext"><hi rend="bold">Kappampī</hi>ti āyukappampi, bhaṇeyya ceti sambandho. <hi rend="bold">Ciraṃ</hi> cirakāle kappo khīyetha, <hi rend="bold">dīghamantare</hi> dīghakālantarepi tathāgatassa vaṇṇo na khīyethāti yojanā. <hi rend="bold">‘‘Cira’’</hi>nti cettha vattabbepi chandahānibhayā rassatthaṃ niggahitalopo, atidīghakālaṃ vā sandhāya <hi rend="bold">‘‘ciradīghamantare’’</hi>ti vuttaṃ, ubhayattha sambandhitabbametaṃ, kiriyārahādiyoge viya ca antarayoge adhikakkharapādo anupavajjo, ayañca gāthā abhūtaparikappanāvasena aṭṭhakathāsu (dī. ni. aṭṭha. 1.304; 3.141; ma. ni. aṭṭha. 2.425; udā. aṭṭha. 53; bu. vaṃ. aṭṭha. 4.4; cariyā. aṭṭha. nidānakathā, pakiṇṇakakathā; apa. aṭṭha. 2.7.20) vuttā <pb ed="V" n="2.0256" /> tathā bhāsamānassa abhāvato.</p>

<p rend="bodytext" n="305"><hi rend="paranum">305</hi><hi rend="dot">.</hi><hi rend="bold">Na</hi>nti ācariyaṃ. <hi rend="bold">Alaṃ</hi>-saddo idha arahattho ‘‘alameva nibbinditu’’ntiādīsu (dī. ni. 2.272; saṃ. ni. 2.134, 143) viyāti āha <hi rend="bold">‘‘yuttamevā’’</hi>ti. Puṭena netvā asitabbato paribhuñjitabbato <hi rend="bold">puṭosaṃ vuccati pātheyyaṃ. </hi> Itthambhūtalakkhaṇe karaṇavacanaṃ dasseti <hi rend="bold">‘‘taṃ gahetvā’’</hi>ti iminā. Pāḷiyaṃ puṭaṃsenapi kulaputtenāti sambandhaṃ dassetuṃ <hi rend="bold">‘‘tena puṭaṃsenā’’</hi>ti vuttaṃ. <hi rend="bold">‘‘Aṃsenā’’</hi>tiādi adhippāyamattadassanaṃ, vahantena kulaputtena upasaṅkamituṃ alamevāti attho.</p>

<p rend="subhead">Soṇadaṇḍaparivitakkavaṇṇanā</p>

<p rend="bodytext" n="306-7"><hi rend="paranum">306-7</hi><hi rend="dot">.</hi> Na idha <hi rend="bold">tiro</hi>-saddo ‘‘tirokuḍḍe vā tiropākāre vā chaḍḍeyya vā chaḍḍāpeyya vā’’tiādīsu (pāci. 825) viya bahiatthoti āha <hi rend="bold">‘‘antovanasaṇḍe gatassā’’</hi>ti. Tattha vihāropi vanasaṇḍapariyāpannoti dasseti <hi rend="bold">‘‘vihārabbhantaraṃ paviṭṭhassā’’</hi>ti iminā. <hi rend="bold">Ete</hi> añjaliṃ paṇāmetvā nisinnā micchādiṭṭhivasena <hi rend="bold">ubhatopakkhikā,</hi> ‘‘itare pana sammādiṭṭhivasena ekatopakkhikā’’ti atthato āpanno hoti. Daliddattā, ñātipārijuññādinā jiṇṇattā ca nāmagottavasena apākaṭā hutvā pākaṭā bhavitukāmā evamakaṃsūti adhippāyo. <hi rend="bold">Kerāṭikā</hi>ti saṭhā. <hi rend="bold">Tatthā</hi>ti dvīsu janesu. <hi rend="bold">Tato</hi>ti vissāsato, dānato vā.</p>

<p rend="subhead">Brāhmaṇapaññattivaṇṇanā</p>

<p rend="bodytext" n="309"><hi rend="paranum">309</hi><hi rend="dot">.</hi> Anonatakāyavasena <pb ed="M" n="2.0295" /><hi rend="bold">thaddhagatto,</hi> na mānavasena. Tena pāḷiyaṃ vakkhati ‘‘abbhunnāmetvā’’ti. Cetovitakkaṃ sandhāya cittasīsena <hi rend="bold">‘‘cittaṃ aññāsī’’</hi>ti vuttaṃ. <hi rend="bold">Vighāta</hi>nti cittadukkhaṃ.</p>

<p rend="bodytext" n="311"><hi rend="paranum">311</hi><hi rend="dot">.</hi><hi rend="bold">Sakasamaye</hi>ti brāhmaṇaladdhiyaṃ. <hi rend="bold">Mīyamāno</hi>ti mariyamāno. <hi rend="bold">Diṭṭhisañjānanenevā</hi>ti attano laddhisañjānaneneva. <hi rend="bold">Suja</hi>nti homadabbiṃ, nibbacanaṃ vuttameva. <hi rend="bold">Gaṇhantesū</hi>ti juhanatthaṃ gaṇhanakesu, iruvijjesūti attho. <hi rend="bold">Iruveda</hi>vasena homakaraṇato hi yaññayajakā ‘‘iruvijjā’’ti vuccanti. <hi rend="bold">Paṭhamo vā</hi>ti tattha sannipatitesu sujākiriyāyaṃ sabbapadhāno vā. <hi rend="bold">Dutiyo</hi><pb ed="V" n="2.0257" /><hi rend="bold">vā</hi>ti tadanantariko vā. <hi rend="bold">‘‘Suja’’</hi>nti idaṃ karaṇatthe upayogavacananti āha <hi rend="bold">‘‘sujāyā’’</hi>ti. Aggihuttamukhatāya yaññassa yaññe diyyamānaṃ sujāmukhena diyyati. Vuttañca ‘‘aggihuttamukhā yaññā, sāvittī chandaso mukha’’nti (ma. ni. 2.400). Tasmā ‘‘diyyamāna’’nti ayaṃ pāṭhaseso viññāyatīti <hi rend="bold">ācariyena</hi> (dī. ni. ṭī. 1.311) vuttaṃ. Apica sujāya diyyamānaṃ <hi rend="bold">suja</hi>nti taddhitavasena atthaṃ dassetuṃ evamāha. <hi rend="bold">Porāṇā</hi>ti aṭṭhakathācariyā. Purimavāde cettha dānavasena paṭhamo vā dutiyo vā, pacchimavāde ādānavasenāti ayametesaṃ viseso. <hi rend="bold">Visesato</hi>ti vijjācaraṇavisesato, na brāhmaṇehi icchitavijjācaraṇamattato. <hi rend="bold">Uttamabrāhmaṇassā</hi>ti anuttaradakkhiṇeyyatāya ukkaṭṭhabrāhmaṇassa. Yathādhippetassa hi vijjācaraṇavisesadīpakassa ‘‘katamaṃ pana taṃ brāhmaṇasīlaṃ, katamā sā paññā’’tiādivacanassa okāsakaraṇatthameva ‘‘imesaṃ pana brāhmaṇa pañcannaṃ aṅgāna’’ntiādivacanaṃ bhagavā avoca, tasmā padhānavacanānurūpamanusandhiṃ dassetuṃ <hi rend="bold">‘‘bhagavā panā’’</hi>tiādi vuttanti daṭṭhabbaṃ.</p>

<p rend="bodytext" n="313"><hi rend="paranum">313</hi><hi rend="dot">.</hi><hi rend="bold">Apavadatī</hi>ti vaṇṇādīni apanetvā vadati, atthamattaṃ pana dassetuṃ <hi rend="bold">‘‘paṭikkhipatī’’</hi>ti vuttaṃ. <hi rend="bold">Ida</hi>nti ‘‘mā bhavaṃ soṇadaṇḍo evaṃ avacā’’tiādivacanaṃ. <hi rend="bold">Brāhmaṇasamaya</hi>nti brāhmaṇasiddhantaṃ. <hi rend="bold">Mā bhindī</hi>ti mā vināsesi.</p>

<p rend="bodytext" n="316"><hi rend="paranum">316</hi><hi rend="dot">.</hi> Samoyeva hutvā samoti <hi rend="bold">samasamo,</hi> sabbathā samoti attho. Pariyāyadvayañhi atisayatthadīpakaṃ yathā ‘‘dukkhadukkhaṃ, rūparūpa’’nti. Ekadesamattato pana aṅgakena māṇavena tesaṃ samabhāvato <pb ed="M" n="2.0296" /> taṃ nivattento <hi rend="bold">‘‘ṭhapetvā ekadesamatta’’</hi>ntiādimāha. <hi rend="bold">Kulakoṭiparidīpana</hi>nti kulassa ādiparidīpanaṃ. Yasmā attano bhaginiyā…pe… na jānissati, tasmā na tassa mātāpitumattaṃ sandhāya vadati, kulakoṭiparidīpanaṃ pana sandhāya vadatīti adhippāyo. <hi rend="bold">‘‘Atthabhañjanaka’’</hi>nti iminā kammapathapattaṃ vadati. <hi rend="bold">Guṇe</hi>ti yathāvutte pañcasīle. <hi rend="bold">Athāpi siyā</hi>ti yadipi tumhākaṃ evaṃ parivitakko siyā, bhinnasīlassāpi <hi rend="bold">puna pakatisīle ṭhitassa brāhmaṇabhāvaṃ</hi> vaṇṇādayo <hi rend="bold">sādhentī</hi>ti evaṃ siyāti attho. ‘‘Sādhetī’’ti pāṭhe ‘‘vaṇṇo’’ti kattā ācariyena (dī. ni. ṭī. 1.316) ajjhāhaṭo, nidassanañcetaṃ. <hi rend="bold">Mantajātīsu</hi>pi hi eseva nayo. <hi rend="bold">Sīlamevā</hi>ti puna pakatibhūtaṃ sīlameva brāhmaṇabhāvaṃ sādhessati, kasmāti ce <hi rend="bold">‘‘tasmiṃ hi…pe… vaṇṇādayo’’</hi>ti. Tattha <hi rend="bold">sammohamattaṃ vaṇṇādayo</hi>ti vaṇṇamantajātiyo brāhmaṇabhāvassa aṅganti sammohamattametaṃ, asamavekkhitvā kathitamidaṃ.</p>

<p rend="subhead">Sīlapaññākathāvaṇṇanā</p>

<p rend="bodytext" n="317"><hi rend="paranum">317</hi><hi rend="dot">.</hi><hi rend="bold">Kathito</hi><pb ed="V" n="2.0258" /><hi rend="bold">brāhmaṇena pañho</hi>ti ‘‘sīlavā ca hotī’’tiādinā dvinnameva aṅgānaṃ vasena yathāpucchito pañho yāthāvato vissajjito. <hi rend="bold">Etthā</hi>ti yathāvissajjite atthe, aṅgadvaye vā. <hi rend="bold">Tassā</hi>ti soṇadaṇḍassa. Yadi ekamaṅgaṃ ṭhapeyya, atha patiṭṭhātuṃ na sakkuṇeyya. Yadi pana na ṭhapeyya, atha sakkuṇeyya, kiṃ panesa tathā sakkhissati nu kho, noti vīmaṃsanatthameva evamāha, na tu ekassa aṅgassa ṭhapanīyattāti vuttaṃ hoti. Tathā cāha <hi rend="bold">‘‘evametaṃ brāhmaṇā’’</hi>tiādi. Dhovitattāva parisujjhananti āha <hi rend="bold">‘‘sīlaparisuddhā’’</hi>ti, sīlasampattiyā sabbaso suddhā anupakkiliṭṭhāti attho. <hi rend="bold">Kuto dussīle paññā</hi> asamāhitattā tassa. <hi rend="bold">Kuto vā paññārahite jaḷe eḷamūge sīlaṃ</hi> sīlavibhāgassa, sīlaparisodhanūpāyassa ca ajānanato. Eḷā mukhe gaḷati yassāti <hi rend="bold">eḷamūgo</hi> kha-kārassa ga-kāraṃ katvā, <hi rend="bold">elamukho, elamūko</hi> vā. Iti bahudhā pāṭhoti <hi rend="bold">bhayabheravasuttaṭṭhakathāyaṃ</hi> (ma. ni. aṭṭha. 1.48) vutto. Pakaṭṭhaṃ ukkaṭṭhaṃ ñāṇaṃ <hi rend="bold">paññāṇa</hi>nti katvā pākatikaṃ ñāṇaṃ nivattetuṃ <hi rend="bold">‘‘paññāṇa’’</hi>nti vuttaṃ. Vipassanādiñāṇañhi idhādhippetaṃ, tadetaṃ pakārehi jānanato <hi rend="bold">paññā</hi>vāti āha <hi rend="bold">‘‘paññāyevā’’</hi>ti.</p>

<p rend="bodytext"><hi rend="bold">Catupārisuddhisīlena</hi><pb ed="M" n="2.0297" /><hi rend="bold">dhotā</hi>ti samādhipadaṭṭhānena catupārisuddhisīlena sakalasaṃkilesamalavisuddhiyā dhovitā visuddhā. Tenāha <hi rend="bold">‘‘kathaṃ panā’’</hi>tiādi. Tattha <hi rend="bold">dhovatī</hi>ti sujjhati. <hi rend="bold">Saṭṭhiasītivassānī</hi>ti saṭṭhivassāni vā asītivassāni vā. <hi rend="bold">Maraṇakālepi,</hi> pageva aññasmiṃ kāle. <hi rend="bold">Mahāsaṭṭhivassatthero viyā</hi>ti saṭṭhivassamahāthero viya. <hi rend="bold">Vedanāpariggahamattampī</hi>ti ettha <hi rend="bold">vedanāpariggaho</hi> nāma yathāuppannaṃ vedanaṃ sabhāvasarasato upadhāretvā puna padaṭṭhānato ‘‘ayaṃ vedanā phassaṃ paṭicca uppajjati, so ca phasso anicco dukkho vipariṇāmadhammo’’ti lakkhaṇattayaṃ āropetvā pavattitavipassanā. Evaṃ passantena hi sukhena sakkā sā vedanā adhivāsetuṃ ‘‘vedanā eva vedayatī’’ti. <hi rend="bold">Vedanaṃ vikkhambhetvā</hi>ti yathāuppannaṃ dukkhavedanaṃ anuvattitvā vipassanaṃ ārabhitvā vīthipaṭipannāya vipassanāya taṃ vinodetvā. <hi rend="bold">Saṃsumārapatitenā</hi>ti kumbhīlena viya bhūmiyaṃ urena nipajjamānena. <hi rend="bold">‘‘Nāha’’</hi>ntiādiṃ tathā sīlarakkhaṇameva dukkaranti katvā vadati. Sīle patiṭṭhitassa hi arahattaṃ hatthagataṃyeva. Yathāha ‘‘sīle patiṭṭhāya…pe… vijaṭaye jaṭa’’nti (saṃ. ni. 1.23, 192; peṭako. 22; mi. pa. 2.9) catūsu puggalesu ugghāṭitaññuno evāyaṃ visayoti āha <hi rend="bold">‘‘ugghāṭitaññutāyā’’</hi>ti. <hi rend="bold">Paññāya sīlaṃ dhovitvā</hi>ti sīlaṃ ādimajjhapariyosānesu akhaṇḍādibhāvāpādanena <pb ed="V" n="2.0259" /> paññāya suvisodhitaṃ katvā. <hi rend="bold">Santatimahāmattavatthu</hi> dhammapade (dha. pa. aṭṭha. 2.santimahāmattavatthu).</p>

<p rend="bodytext" n="318"><hi rend="paranum">318</hi><hi rend="dot">.</hi><hi rend="bold">‘‘Kasmā āhā’’</hi>ti uparidesanāya kāraṇaṃ pucchati. <hi rend="bold">Lajjā</hi> nāma ‘‘sīlassa ca jātiyā ca guṇadosappakāsanena samaṇena gotamena pucchitapañhaṃ vissajjesī’’ti parisāya paññātatā, sā tathā vissajjitumasamatthatāya bhijjissatīti attho, paṭhamaṃ alajjamānopi idāni lajjissāmīti vuttaṃ hoti. <hi rend="bold">Parama</hi>nti pamāṇaṃ. ‘‘Ettakaparamā maya’’nti padānaṃ tulyādhikaraṇataṃ dassetuṃ <hi rend="bold">‘‘te maya’’</hi>nti vuttaṃ. Idaṃ vuttaṃ hoti – ‘‘sīlapaññāṇa’’nti vacanameva amhākaṃ paramaṃ, tadatthabhūtāni pañcasīlāni, vedattayavibhāvanaṃ paññañca lakkhaṇādito niddhāretvā jānanaṃ natthi, kevalaṃ tattha vacīparamāva mayanti. Ayaṃ panettha aṭṭhakathāmuttakanayo – <hi rend="bold">ettakaparamā</hi>ti ettakaukkaṃsakoṭikā, paṭhamaṃ pañhāvissajjanāva amhākaṃ <pb ed="M" n="2.0298" /> ukkaṃsakoṭīti attho. Tenāha ‘‘mayā sakasamayavasena pañho vissajjito’’ti. <hi rend="bold">Para</hi>nti atirekaṃ. <hi rend="bold">Bhāsitassā</hi>ti vacanassa saddassa.</p>

<p rend="bodytext"><hi rend="bold">Ayaṃ pana viseso</hi>ti sīlaniddese niyyātanamattaṃ apekkhitvā vuttaṃ. Tenāha <hi rend="bold">‘‘sīlamicceva niyyātita’’</hi>nti. Sāmaññaphalasutte (dī. ni. 1.150) hi sīlaṃ niyyātetvāpi puna sāmaññaphalamicceva niyyātitaṃ. Sabbesampi mahaggatacittānaṃ ñāṇasampayuttattā, jhānānañca taṃ sampayogato <hi rend="bold">‘‘atthato paññāsampadā’’</hi>ti vuttaṃ. Paññāniddese hi jhānapaññaṃ adhiṭṭhānaṃ katvā paṭhamaṃ vipassanāpaññā niyyātitā. Tenāha <hi rend="bold">‘‘vipassanāpaññāyā’’</hi>tiādi.</p>

<p rend="subhead">Soṇadaṇḍaupāsakattapaṭivedanākathāvaṇṇanā</p>

<p rend="bodytext" n="321"><hi rend="paranum">321</hi><hi rend="dot">.</hi><hi rend="bold">Daharo yuvā</hi>ti ettha <hi rend="bold">dahara</hi>vacanena paṭhamayobbanabhāvaṃ dasseti. Paṭhamayobbanakālagato hi ‘‘daharo’’ti vuccati. Puttassa putto <hi rend="bold">nattā</hi> nāma. <hi rend="bold">Nappahotī</hi>ti na sampajjati, puttanattappamāṇopi na hotīti attho. ‘‘Āsanā me taṃ vuṭṭhāna’’nti etassa atthāpattiṃ dassetuṃ <hi rend="bold">‘‘mama agāravenā’’</hi>tiādi vuttaṃ. <hi rend="bold">Eta</hi>nti añjalipaggahaṇaṃ. Ayañhi yathā tathā attano mahājanassa sambhāvanaṃ uppādetvā kohaññena pare vimhāpetvā lābhuppādanaṃ nijigīsanto vicarati, tasmāssa ativiya kuhakabhāvaṃ dassento <hi rend="bold">‘‘iminā kirā’’</hi>tiādiṃ vadati <pb ed="V" n="2.0260" />. <hi rend="bold">Agāravaṃ nāma natthī</hi>ti agāravavacanaṃ nāma natthi, nāyaṃ bhagavati agāravena ‘‘ahañceva kho panā’’tiādimāha, atha kho attano lābhaparihānibhayenevāti vuttaṃ hoti.</p>

<p rend="bodytext" n="322"><hi rend="paranum">322</hi><hi rend="dot">.</hi><hi rend="bold">Taṅkhaṇānurūpāyā</hi>ti yādisī tadā tassa ajjhāsayappavatti, tadanurūpāyāti majjhepadalopena attho. Tadā tassa vivaṭṭasannissitassa tādisassa ñāṇaparipākassa abhāvato kevalaṃ abbhudayasannissito eva attho dassitoti āha <hi rend="bold">‘‘diṭṭhadhammikasamparāyikaṃ atthaṃ sandassetvā’’</hi>ti, paccakkhato vibhāvetvāti attho. <hi rend="bold">Kusale dhamme</hi>ti tebhūmake kusaladhamme, ayamettha nippariyāyato attho. Pariyāyato pana ‘‘catubhūmake’’tipi vattuṃ vaṭṭati lokuttarakusalassapi āyatiṃ labbhamānattā. Tathā hi vakkhati ‘‘āyatiṃ nibbānatthāya, vāsanābhāgiyāya <pb ed="M" n="2.0299" /> vā’’ti. <hi rend="bold">Tatthā</hi>ti kusale dhamme yathāsamādapite. <hi rend="bold">Na</hi>nti soṇadaṇḍabrāhmaṇaṃ. <hi rend="bold">Samuttejetvā</hi>ti sammadeva uparūpari nisānetvā puññakiriyāya tikkhavisadabhāvamāpādetvā. Taṃ pana atthato tattha ussāhajananameva hotīti āha <hi rend="bold">‘‘saussāhaṃ katvā’’</hi>ti. <hi rend="bold">Tāya ca saussāhatāyā</hi>ti evaṃ puññakiriyāya saussāhatā niyamato diṭṭhadhammikādiatthasampādanīti yathāvuttāya saussāhatāya ca sampahaṃsetvāti sambandho. <hi rend="bold">Aññehi ca vijjamānaguṇehī</hi>ti evarūpā te guṇasamaṅgitā ca ekantena diṭṭhadhammikādiatthanipphādanīti tasmiṃ vijjamānehi, aññehi ca guṇehi <hi rend="bold">sampahaṃsetvā</hi> sammadeva haṭṭhatuṭṭhabhāvamāpādetvāti attho.</p>

<p rend="bodytext">Yadi bhagavā dhammaratanavassaṃ vassi, atha kasmā so visesaṃ nādhigacchīti codanaṃ sodhetuṃ <hi rend="bold">‘‘brāhmaṇo panā’’</hi>tiādi vuttaṃ. <hi rend="bold">Kuhakatāyā</hi>ti vuttanayena kohaññakattā, iminā payogasampattiabhāvaṃ dasseti. Yajjevaṃ kasmā bhagavā tassa tathā dhammaratanavassaṃ vassīti paṭicodanampi sodhento <hi rend="bold">‘‘kevalamassā’’</hi>tiādimāha. Tattha <hi rend="bold">kevala</hi>nti nibbedhāsekkhabhāgiyena asammissaṃ. <hi rend="bold">Nibbānatthāyā</hi>ti nibbānādhigamatthāya, parinibbānatthāya vā. Āyatiṃ visesādhigamanūpāyabhūtā puññakiriyāsu paricayasaṅkhātā vāsanā eva bhāgo, tasmiṃ upāyabhāvena pavattāti <hi rend="bold">vāsanābhāgiyā.</hi> Na hi bhagavato niratthakā catuppadikagāthāmattāpi dhammadesanā atthi. Tenāha <hi rend="bold">‘‘sabbā purimapacchimakathā’’</hi>ti. Ādito cettha pabhuti yāva brāhmaṇassa vissajjanāpariyosānaṃ, tāva <hi rend="bold">purimakathā,</hi> bhagavato pana sīlapaññāvissajjanā <hi rend="bold">pacchimakathā.</hi> Brāhmaṇena vuttāpi hi buddhaguṇādipaṭisaññuttā kathā āyatiṃ nibbānatthāya vāsanābhāgiyā evāti. Sesaṃ suviññeyyameva.</p>

<p rend="bodytext">Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya suvimalavipulapaññāveyyattiyajananāya <pb ed="V" n="2.0261" /> sādhuvilāsiniyā nāma līnatthapakāsaniyā soṇadaṇḍasuttavaṇṇanāya līnatthapakāsanā.</p>

<p rend="centre">Soṇadaṇḍasuttavaṇṇanā niṭṭhitā.</p>
</body>
<back></back>
</text>
</TEI.2>