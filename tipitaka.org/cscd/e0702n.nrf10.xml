<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">10. Cinaraṭṭhasāsanavaṃsakathāmaggo</p>

<p rend="bodytext" n="10"><hi rend="paranum">10</hi><hi rend="dot">.</hi> Tato paraṃ pavakkhāmi cīnaraṭṭhasāsanavaṃsakathāmaggaṃ yathāṭṭhavitamātikāvasena.</p>

<p rend="bodytext">Tatiyasaṅgītāvasāne hi mahāmoggaliputtatissatthero majjhimattheraṃ cinaraṭṭhaṃ pesesi,-tvaṃ etaṃ raṭṭhaṃ gantvā ettha sāsanaṃ patiṭṭhāpehīti.</p>

<p rend="bodytext">Majjhimattheroca kassapagottarena aḷakarevattherena dundabhiyattherena mahārevattherenaca saddhiṃ himavantappadese pañcacīnaraṭṭhaṃ gantvā dhammacakkappavattanasuttantakathāyataṃ desaṃ pasādetvā asītipāṇakoṭiyo maggaphalaratanāni paṭilābhesi. Pañcapica te therā pañcaraṭṭhāni pasādesuṃ. Ekamekassa santike sahassamattā pabbajiṃsu. Evaṃ te tattha sāsanaṃ patiṭṭhāpesuṃ.</p>

<p rend="gatha1">Gantvā majjhimatthero, himavantaṃ pasādayi;</p>

<p rend="gathalast">Yakkhasenaṃ pakāsento, dhammacakkappavattananti.</p>

<p rend="bodytext">Tattha kira manussā yebhuyyena candīparamīsvārānaṃ yakkhānaṃ pūjaṃ <pb ed="M" n="0.0187" /> karonti. Teneva te pañca therā tesaṃ yakkhasenaṃ pakāsayitvā dhammaṃ desesuṃ. Kasmīragandhāraraṭṭhaṃ pana kadāci kadāci cīnaraṭṭhindassa vijitaṃ hoti, kadāci kadāci pana visuṃ hoti. Tadā pana visuṃyeva ahosīti daṭṭhabbaṃ.</p>

<p rend="bodytext">Cīranaṭṭhe pana bhagavato sāsanaṃ dubbalaṃyeva hutvā aṭṭhāsi, na thiraṃ hutvā. Teneva idāni tattha katthaciyeva sāsanaṃ chāyāmattaṃva paññāyati, vātavegena vikiṇṇaabbhaṃviya tiṭṭhatīti.</p>

<p rend="centre">Iti sāsanavaṃse cīnaraṭṭhasāsanavaṃsakathāmaggo nāma</p>

<p rend="centre">Dasamo paricchedo.</p>

<p rend="centre">Evaṃ sabbena sabbaṃ sāsanavaṃsakathāmaggo niṭṭhito.</p>

<p rend="bodytext">Ettāvatāca –</p>

<p rend="gatha1">Laṅkāgatena santena, citrañāṇena bhikkhunā;</p>

<p rend="gathalast">Saraṇaṅkaranāmena, saddhammaṭṭhitikāminā.</p>

<p rend="gatha1">Dūratoyeva dīpamhā, sumaṅgalena jotinā;</p>

<p rend="gathalast">Visuddhasīlināceva, dīpantaraṭṭhabhikkhunā.</p>

<p rend="gatha1">Aññehicābhiyācito, paññāsāmīti nāmako;</p>

<p rend="gathalast">Akāsiṃ suṭṭhukaṃ ganthaṃ, sāsanavaṃsappadīpikaṃ.</p>

<p rend="gatha1">Dvisateca sahasseca, tevīsādhike gate;</p>

<p rend="gathalast">Puṇṇāyaṃ migasīrassa, niṭṭhaṃ gatāva sabbaso.</p>

<p rend="gatha1">Koci ettheva doso ce, paññāyati sucittakā;</p>

<p rend="gathalast">Taṃ khamantu ca suddhiyā, gaṇhantu yuttikaṃ haveti.</p>
</body>
<back></back>
</text>
</TEI.2>