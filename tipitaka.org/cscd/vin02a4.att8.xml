<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">Dutiyagāthāsaṅgaṇikaṃ</p>

<p rend="subhead">Codanādipucchāvissajjanāvaṇṇanā</p>

<p rend="bodytext" n="359"><hi rend="paranum">359</hi><hi rend="dot">.</hi> Dutiyagāthāsaṅgaṇiyaṃ <pb ed="M" n="0.0200" /><pb ed="V" n="0.0202" /><hi rend="bold">codanā</hi>ti vatthuñca āpattiñca dassetvā codanā. <hi rend="bold">Sāraṇā</hi>ti dosasāraṇā. <hi rend="bold">Saṅgho kimatthāyā</hi>ti saṅghasannipāto kimatthāya. <hi rend="bold">Matikammaṃ pana kissa kāraṇā</hi>ti matikammaṃ vuccati mantaggahaṇaṃ; taṃ kissa kāraṇāti attho.</p>

<p rend="bodytext"><hi rend="bold">Codanā sāraṇatthāyā</hi>ti vuttappakārā codanā, tena cuditakapuggalena codakadosasāraṇatthāya. <hi rend="bold">Niggahatthāya sāraṇā</hi>ti dosasāraṇā pana tassa puggalassa niggahatthāya. <hi rend="bold">Saṅgho pariggahatthāyā</hi>ti tattha sannipatito saṅgho vinicchayapariggahaṇatthāya; dhammādhammaṃ tulanatthāya suvinicchitadubbinicchitaṃ jānanatthāyāti attho. <hi rend="bold">Matikammaṃ pana pāṭiyekka</hi>nti suttantikattherānañca vinayadharattherānañca mantaggahaṇaṃ <pb ed="P" n="7.1360" /> pāṭekkaṃ pāṭekkaṃ vinicchayasanniṭṭhāpanatthaṃ.</p>

<p rend="bodytext"><hi rend="bold">Mā kho paṭigha</hi>nti cuditake vā codake vā kopaṃ mā janayi. <hi rend="bold">Sace anuvijjako tuva</hi>nti sace tvaṃ saṅghamajjhe otiṇṇaṃ adhikaraṇaṃ vinicchituṃ nisinno vinayadharo.</p>

<p rend="bodytext"><hi rend="bold">Viggāhika</hi>nti ‘‘na tvaṃ imaṃ dhammavinayaṃ ājānāsī’’tiādinayappavattaṃ. <hi rend="bold">Anatthasaṃhita</hi>nti yā anatthaṃ janayati, parisaṃ khobhetvā uṭṭhāpeti, evarūpiṃ kathaṃ mā abhaṇi. <hi rend="bold">Sutte vinaye vā</hi>tiādīsu <hi rend="bold">suttaṃ</hi> nāma ubhatovibhaṅgo. <hi rend="bold">Vinayo</hi> nāma khandhako. <hi rend="bold">Anulomo</hi> nāma parivāro. <hi rend="bold">Paññattaṃ</hi> nāma sakalaṃ vinayapiṭakaṃ. <hi rend="bold">Anulomikaṃ</hi> nāma cattāro mahāpadesā.</p>

<p rend="bodytext"><hi rend="bold">Anuyogavattaṃ</hi><pb ed="V" n="0.0203" /><hi rend="bold">nisāmayā</hi>ti anuyuñjanavattaṃ nisāmehi. <hi rend="bold">Kusalena buddhimatā kata</hi>nti chekena paṇḍitena ñāṇapāramippattena bhagavatā nīharitvā ṭhapitaṃ. <hi rend="bold">Suvutta</hi>nti supaññāpitaṃ. <hi rend="bold">Sikkhāpadānulomika</hi>nti sikkhāpadānaṃ anulomaṃ. Ayaṃ tāva padattho, ayaṃ panettha sādhippāyasaṅkhepavaṇṇanā – ‘‘sace tvaṃ anuvijjako, mā sahasā bhaṇi, mā anatthasaṃhitaṃ viggāhikakathaṃ <pb ed="M" n="0.0201" /> bhaṇi. Yaṃ pana kusalena buddhimatā lokanāthena etesu suttādīsu anuyogavattaṃ kathaṃ supaññattaṃ sabbasikkhāpadānaṃ anulomaṃ, taṃ nisāmaya taṃ upadhārehī’’ti. <hi rend="bold">Gatiṃ na nāsento samparāyika</hi>nti attano samparāye sugatinibbattiṃ anāsento anuyogavattaṃ nisāmaya. Yo hi taṃ anisāmetvā anuyuñjati, so samparāyikaṃ attano gatiṃ nāseti, tasmā tvaṃ anāsento nisāmayāti attho. Idāni taṃ anuyogavattaṃ dassetuṃ <hi rend="bold">hitesī</hi>tiādimāha. Tattha <hi rend="bold">hitesī</hi>ti hitaṃ esanto gavesanto; mettañca mettāpubbabhāgañca upaṭṭhapetvāti attho. <hi rend="bold">Kālenā</hi>ti yuttapattakālena; ajjhesitakāleyeva tava bhāre kate anuyuñjāti attho.</p>

<p rend="bodytext"><hi rend="bold">Sahasā vohāraṃ mā padhāresī</hi>ti yo etesaṃ sahasā vohāro hoti, sahasā bhāsitaṃ, taṃ mā padhāresi, mā gaṇhittha.</p>

<p rend="bodytext"><hi rend="bold">Paṭiññānusandhitena kāraye</hi>ti ettha <hi rend="bold">anusandhita</hi>nti kathānusandhi vuccati, tasmā paṭiññānusandhinā kāraye; kathānusandhiṃ sallakkhetvā paṭiññāya kārayeti attho. Atha vā paṭiññāya ca anusandhitena ca kāraye, lajjiṃ paṭiññāya kāraye; alajjiṃ vattānusandhināti attho. Tasmā eva <pb ed="P" n="7.1361" /><hi rend="bold">paṭiññā lajjīsū</hi>ti gāthamāha. Tattha <hi rend="bold">vattānusandhitena kāraye</hi>ti vattānusandhinā kāraye, yā assa vattena saddhiṃ paṭiññā sandhiyati, tāya paṭiññāya kārayeti attho.</p>

<p rend="bodytext"><hi rend="bold">Sañciccā</hi>ti jānanto āpajjati. <hi rend="bold">Parigūhatī</hi>ti nigūhati na deseti na vuṭṭhāti.</p>

<p rend="bodytext"><hi rend="bold">Sā ahampi jānāmī</hi>ti yaṃ tumhehi vuttaṃ, taṃ saccaṃ, ahampi naṃ evameva jānāmi. <hi rend="bold">Aññañca tāha</hi>nti aññañca taṃ ahaṃ pucchāmi.</p>

<p rend="bodytext"><hi rend="bold">Pubbāparaṃ</hi><pb ed="V" n="0.0204" /><hi rend="bold">na jānātī</hi>ti purekathitañca pacchākathitañca na jānāti. <hi rend="bold">Akovido</hi>ti tasmiṃ pubbāpare akusalo. <hi rend="bold">Anusandhivacanapathaṃ na jānātī</hi>ti kathānusandhivacanaṃ vinicchayānusandhivacanañca na jānāti.</p>

<p rend="bodytext"><hi rend="bold">Sīlavipattiyā codetī</hi>ti dvīhi āpattikkhandhehi codeti. <hi rend="bold">Ācāradiṭṭhiyā</hi>ti ācāravipattiyā ceva diṭṭhivipattiyā ca. Ācāravipattiyā codento pañcahāpattikkhandhehi codeti, diṭṭhivipattiyā codento <pb ed="M" n="0.0202" /> micchādiṭṭhiyā ceva antaggāhikadiṭṭhiyā ca codeti. <hi rend="bold">Ājīvenapi codetī</hi>ti ājīvahetupaññattehi chahi sikkhāpadehi codeti. Sesaṃ sabbattha uttānamevāti.</p>

<p rend="centre">Dutiyagāthāsaṅgaṇikavaṇṇanā niṭṭhitā.</p>
</body>
<back></back>
</text>
</TEI.2>