<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">6. Mahāvaggo</p>

<p rend="subhead">1. Soṇasuttavaṇṇanā</p>

<p rend="bodytext" n="55"><hi rend="paranum">55</hi><hi rend="dot">.</hi> Chaṭṭhassa <pb ed="V" n="3.0125" /><pb ed="M" n="3.0123" /> paṭhame <hi rend="bold">soṇo</hi>ti sukhumālasoṇatthero. <hi rend="bold">Sītavane</hi>ti evaṃnāmake susāne. Tasmiṃ kira paṭipāṭiyā pañca caṅkamanapaṇṇasālāsatāni māpitāni, tesu thero attano sappāyacaṅkamanaṃ gahetvā samaṇadhammaṃ karoti. Tassa āraddhavīriyassa hutvā caṅkamato pādatalāni bhijjiṃsu, jāṇūhi caṅkamato jāṇukānipi hatthatalānipi bhijjiṃsu, chiddāni ahesuṃ. Evaṃ āraddhavīriyo viharanto obhāsanimittamattakampi dassetuṃ nāsakkhi. Tassa vīriyena kilamitakāyassa koṭiyaṃ pāsāṇaphalake nisinnassa yo vitakko udapādi, taṃ dassetuṃ <hi rend="bold">atha kho āyasmato</hi>tiādi vuttaṃ. Tattha <pb ed="P" n="3.0389" /><hi rend="bold">āraddhavīriyā</hi>ti paripuṇṇapaggahitavīriyā. <hi rend="bold">Na anupādāya āsavehi cittaṃ vimuccatī</hi>ti sace hi ahaṃ ugghaṭitaññū vā assaṃ vipañcitaññū vā neyyo vā, nūna me cittaṃ vimucceyya. Addhā panasmi padaparamo, yena me cittaṃ na vimuccatīti sanniṭṭhānaṃ katvā <hi rend="bold">saṃvijjanti kho panā</hi>tiādīni cintesi. Tattha <hi rend="bold">bhogā</hi>ti upayogatthe paccattaṃ.</p>

<p rend="bodytext"><hi rend="bold">Pāturahosī</hi>ti therassa cittācāraṃ ñatvā ‘‘ayaṃ soṇo ajja sītavane padhānabhūmiyaṃ nisinno imaṃ vitakkaṃ vitakketi, gantvāssa vitakkaṃ sahotthaṃ gaṇhitvā vīṇopamaṃ kammaṭṭhānaṃ kathessāmī’’ti pamukhe pākaṭo ahosi. <hi rend="bold">Paññatte āsane</hi>ti padhānikabhikkhū attano vasanaṭṭhāne ovadituṃ āgatassa buddhassa bhagavato nisīdanatthaṃ yathālābhena āsanaṃ paññāpetvāva padhānaṃ karonti, aññaṃ alabhamānā purāṇapaṇṇānipi santharitvā upari saṅghāṭiṃ paññapenti. Theropi āsanaṃ paññāpetvā padhānaṃ akāsi. Taṃ sandhāya vuttaṃ – ‘‘paññatte āsane’’ti.</p>

<p rend="bodytext"><hi rend="bold">Taṃ kiṃ maññasī</hi>ti satthā ‘‘imassa bhikkhuno avasesakammaṭṭhānehi attho natthi, ayaṃ gandhabbasippe <pb ed="V" n="3.0126" /> cheko ciṇṇavasī, attano visaye kathiyamānaṃ <pb ed="M" n="3.0124" /> khippameva sallakkhessatī’’ti vīṇopamaṃ kathetuṃ ‘‘taṃ kiṃ maññasī’’tiādimāha. <hi rend="bold">Vīṇāya tantissare kusalatā</hi> nāma vīṇāya vādanakusalatā, so ca tattha kusalo. Mātāpitaro hissa ‘‘amhākaṃ putto aññaṃ sippaṃ sikkhanto kāyena kilamissati, idaṃ pana sayane <pb ed="P" n="3.0390" /> nisinneneva sakkā uggaṇhitu’’nti gandhabbasippameva uggaṇhāpesuṃ. Tassa –</p>

<p rend="gatha1">‘‘Satta sarā tayo gāmā, mucchanā ekavīsati;</p>

<p rend="gathalast">Ṭhānā ekūnapaññāsa, iccete saramaṇḍalā’’ti. –</p>

<p rend="unindented">Ādikaṃ gandhabbasippaṃ sabbameva paguṇaṃ ahosi. <hi rend="bold">Accāyatā</hi>ti atiāyatā kharamucchanā. <hi rend="bold">Saravatī</hi>ti sarasampannā. <hi rend="bold">Kammaññā</hi>ti kammakkhamā kammayoggā. <hi rend="bold">Atisithilā</hi>ti mandamucchanā. <hi rend="bold">Same guṇe patiṭṭhitā</hi>ti majjhime sare ṭhapetvā mucchitā.</p>

<p rend="bodytext"><hi rend="bold">Accāraddha</hi>nti atigāḷhaṃ. <hi rend="bold">Uddhaccāya saṃvattatī</hi>ti uddhatabhāvāya saṃvattati. <hi rend="bold">Atilīna</hi>nti atisithilaṃ. <hi rend="bold">Kosajjāyā</hi>ti kusītabhāvatthāya. <hi rend="bold">Vīriyasamathaṃ adhiṭṭhahā</hi>ti vīriyasampayuttaṃ samathaṃ adhiṭṭhaha, vīriyaṃ samathena yojehīti attho. <hi rend="bold">Indriyānañca samataṃ paṭivijjhā</hi>ti saddhādīnaṃ indriyānaṃ samataṃ samabhāvaṃ adhiṭṭhāhi. Tattha saddhaṃ paññāya, paññañca saddhāya, vīriyaṃ samādhinā, samādhiñca vīriyena yojayatā indriyānaṃ samatā adhiṭṭhitā nāma hoti. Sati pana sabbatthikā, sā sadā balavatīyeva vaṭṭati. Tañca pana tesaṃ yojanāvidhānaṃ visuddhimagge (visuddhi. 1.60-62) pakāsitameva. <hi rend="bold">Tattha ca nimittaṃ gaṇhāhī</hi>ti tasmiñca samabhāve sati yena ādāse mukhabimbeneva nimittena uppajjitabbaṃ, taṃ samathanimittaṃ vipassanānimittaṃ magganimittaṃ phalanimittañca <pb ed="P" n="3.0391" /> gaṇhāhi nibbattehīti evamassa satthā arahatte pakkhipitvā kammaṭṭhānaṃ kathesi.</p>

<p rend="bodytext"><hi rend="bold">Tattha ca nimittaṃ aggahesī</hi>ti samathanimittañca vipassanānimittañca aggahesi. <hi rend="bold">Cha ṭhānānī</hi>ti cha kāraṇāni. <hi rend="bold">Adhimutto hotī</hi>ti paṭivijjhitvā paccakkhaṃ katvā ṭhito hoti. <hi rend="bold">Nekkhammādhimutto</hi>tiādi sabbaṃ arahattavaseneva vuttaṃ. Arahattañhi sabbakilesehi nikkhantattā <hi rend="bold">nekkhammaṃ,</hi> teheva pavivittattā <hi rend="bold">paviveko,</hi> byāpajjhābhāvato <hi rend="bold">abyāpajjhaṃ,</hi> taṇhākkhayante uppannattā <pb ed="M" n="3.0125" /><hi rend="bold">taṇhākkhayo</hi><pb ed="V" n="3.0127" />, upādānakkhayante uppannattā <hi rend="bold">upādānakkhayo,</hi> sammohābhāvato <hi rend="bold">asammoho</hi>ti vuccati.</p>

<p rend="bodytext"><hi rend="bold">Kevalaṃ saddhāmattaka</hi>nti paṭivedharahitaṃ kevalaṃ paṭivedhapaññāya asammissakaṃ saddhāmattakaṃ. <hi rend="bold">Paṭicaya</hi>nti punappunaṃ karaṇena vaḍḍhiṃ. <hi rend="bold">Vītarāgattā</hi>ti maggapaṭivedhena rāgassa vigatattāyeva nekkhammasaṅkhātaṃ arahattaṃ paṭivijjhitvā sacchikatvā ṭhito hoti, phalasamāpattivihārena viharati, tanninnamānasoyeva ca hotīti attho. Sesapadesupi eseva nayo.</p>

<p rend="bodytext"><hi rend="bold">Lābhasakkārasiloka</hi>nti catupaccayalābhañca tesaññeva sukatabhāvañca vaṇṇabhaṇanañca. <hi rend="bold">Nikāmayamāno</hi>ti icchamāno patthayamāno. <hi rend="bold">Pavivekādhimutto</hi>ti paviveke adhimutto arahanti evaṃ arahattaṃ byākarotīti attho.</p>

<p rend="bodytext"><hi rend="bold">Sīlabbataparāmāsa</hi>nti sīlañca vatañca parāmasitvā gahitaṃ gahaṇamattaṃ. <hi rend="bold">Sārato</hi><pb ed="P" n="3.0392" /><hi rend="bold">paccāgacchanto</hi>ti sārabhāvena jānanto. <hi rend="bold">Abyāpajjhādhimutto</hi>ti abyāpajjhaṃ arahattaṃ byākaroti. Imināva nayena sabbaṭṭhānesu attho daṭṭhabbo. Apicettha ‘‘nekkhammādhimuttoti imasmiṃyeva arahattaṃ kathitaṃ, sesesu pañcasu nibbāna’’nti eke vadanti. Apare ‘‘asammohādhimuttoti ettheva nibbānaṃ kathitaṃ, sesesu arahatta’’nti vadanti. Ayaṃ panettha sāro – sabbesveva tesu arahattampi nibbānampi kathitamevāti.</p>

<p rend="bodytext"><hi rend="bold">Bhusā</hi>ti balavanto dibbarūpasadisā. <hi rend="bold">Nevassa cittaṃ pariyādiyantī</hi>ti etassa khīṇāsavassa cittaṃ gahetvā ṭhātuṃ na sakkonti. Kilesā hi uppajjamānā cittaṃ gaṇhanti nāma. <hi rend="bold">Amissīkata</hi>nti kilesā hi ārammaṇena saddhiṃ cittaṃ missaṃ karonti, tesaṃ abhāvā amissīkataṃ. <hi rend="bold">Ṭhita</hi>nti patiṭṭhitaṃ. <hi rend="bold">Āneñjappatta</hi>nti acalappattaṃ. <hi rend="bold">Vayañcassānupassatī</hi>ti tassa cesa cittassa uppādampi vayampi passati. <hi rend="bold">Bhusā vātavuṭṭhī</hi>ti balavā vātakkhandho. <hi rend="bold">Neva sampakampeyyā</hi>ti ekabhāgena cāletuṃ na sakkuṇeyya. <hi rend="bold">Na sampakampeyyā</hi>ti thūṇaṃ viya sabbabhāgato kampetuṃ na sakkuṇeyya. <hi rend="bold">Na sampavedheyyā</hi>ti vedhetvā pavedhetvā pātetuṃ na sakkuṇeyya.</p>

<p rend="bodytext"><hi rend="bold">Nekkhammaṃ</hi><pb ed="M" n="3.0126" /><hi rend="bold">adhimuttassā</hi>ti arahattaṃ paṭivijjhitvā ṭhitassa khīṇāsavassa. Sesapadesupi <pb ed="P" n="3.0393" /> arahattameva <pb ed="V" n="3.0128" /> kathitaṃ. <hi rend="bold">Upādānakkhayassa cā</hi>ti upayogatthe sāmivacanaṃ. <hi rend="bold">Asammohañca cetaso</hi>ti cittassa ca asammohaṃ adhimuttassa. <hi rend="bold">Disvā āyatanuppāda</hi>nti āyatanānaṃ uppādañca vayañca disvā. <hi rend="bold">Sammā cittaṃ vimuccatī</hi>ti sammā hetunā nayena imāya vipassanāpaṭipattiyā phalasamāpattivasena cittaṃ vimuccati, nibbānārammaṇe adhimuccati. Atha vā iminā khīṇāsavassa paṭipadā kathitā. Tassa hi āyatanuppādaṃ disvā imāya vipassanāya adhigatassa ariyamaggassānubhāvena sabbakilesehi sammā cittaṃ vimuccati. Evaṃ tassa <hi rend="bold">sammā vimuttassa…pe… na vijjati</hi>. Tattha <hi rend="bold">santacittassā</hi>ti nibbutacittassa. Sesamettha uttānatthamevāti.</p>

<p rend="subhead">2. Phaggunasuttavaṇṇanā</p>

<p rend="bodytext" n="56"><hi rend="paranum">56</hi><hi rend="dot">.</hi> Dutiye <hi rend="bold">samadhosī</hi>ti uṭṭhānākāraṃ dassesi. <hi rend="bold">Paṭikkamantī</hi>ti parihāyanti. <hi rend="bold">No abhikkamantī</hi>ti na vaḍḍhanti. <hi rend="bold">Sīsaveṭhanaṃ dadeyyā</hi>ti sīsaṃ veṭhetvā daṇḍakena samparivattakaṃ bandheyya. <hi rend="bold">Indriyāni vippasīdiṃsū</hi>ti tasmiṃ maraṇasamaye cha indriyāni vippasannāni ahesuṃ. <hi rend="bold">Atthupaparikkhāyā</hi>ti atthānatthaṃ kāraṇākāraṇaṃ upaparikkhane. <hi rend="bold">Anuttare upadhisaṅkhaye</hi>ti nibbāne. <hi rend="bold">Avimuttaṃ hotī</hi>ti arahattaphalena adhimuttaṃ hoti.</p>

<p rend="subhead">3. Chaḷabhijātisuttavaṇṇanā</p>

<p rend="bodytext" n="57"><hi rend="paranum">57</hi><hi rend="dot">.</hi> Tatiye <hi rend="bold">chaḷabhijātiyo</hi>ti cha jātiyo. <hi rend="bold">Tatrida</hi>nti tatrāyaṃ. <hi rend="bold">Luddā</hi>ti dāruṇā. <hi rend="bold">Bhikkhū</hi><pb ed="P" n="3.0394" /><hi rend="bold">kaṇṭakavuttikā</hi>ti samaṇā nāmete. <hi rend="bold">Ekasāṭakā</hi>ti ekeneva pilotikakhaṇḍena purato paṭicchādanakā. <hi rend="bold">Akāmakassa bilaṃ olaggeyyu</hi>nti satthe gacchamāne goṇamhi mate gomaṃsamūlaṃ uppādanatthāya vibhajitvā khādamānā ekassa gomaṃsaṃ anicchantasseva koṭṭhāsaṃ katvā ‘‘ayañca te khāditabbo, mūlañca dātabba’’nti taṃ koṭṭhāsasaṅkhātaṃ bilaṃ olaggeyyuṃ, balakkārena hatthe ṭhapeyyunti attho. <hi rend="bold">Akhettaññunā</hi>ti abhijātipaññattiyā khettaṃ ajānantena. <hi rend="bold">Taṃ suṇāhī</hi>ti taṃ mama paññattiṃ suṇāhi. <hi rend="bold">Kaṇhābhijātiko</hi>ti kāḷakajātiko. <hi rend="bold">Kaṇhaṃ dhammaṃ abhijāyatī</hi>ti kaṇhasabhāvo hutvā jāyati nibbattati, kaṇhābhijātiyaṃ vā jāyati. <hi rend="bold">Nibbānaṃ</hi><pb ed="V" n="3.0129" /><pb ed="M" n="3.0127" /><hi rend="bold">abhijāyatī</hi>ti nibbānaṃ pāpuṇāti, ariyabhūmisaṅkhātāya vā nibbānajātiyā jāyati.</p>

<p rend="subhead">4. Āsavasuttavaṇṇanā</p>

<p rend="bodytext" n="58"><hi rend="paranum">58</hi><hi rend="dot">.</hi> Catutthe <hi rend="bold">saṃvarā pahātabbā</hi>ti saṃvarena pahātabbā. Sesesupi eseva nayo. <hi rend="bold">Idhā</hi>ti imasmiṃ sāsane. <hi rend="bold">Paṭisaṅkhā</hi>ti paṭisañjānitvā, paccavekkhitvāti attho. <hi rend="bold">Yoniso</hi>ti upāyena pathena. Ettha ca asaṃvare ādīnavapaṭisaṅkhā yoniso paṭisaṅkhāti veditabbā. Sā cāyaṃ ‘‘varaṃ, bhikkhave, tattāya ayosalākāya ādittāya sampajjalitāya sajotibhūtāya cakkhundriyaṃ sampalimaṭṭhaṃ, na tveva cakkhuviññeyyesu rūpesu anubyañjanaso nimittaggāho’’tiādinā ādittapariyāyena (saṃ. ni. 4.235) veditabbā. <hi rend="bold">Cakkhundriyasaṃvarasaṃvuto</hi><pb ed="P" n="3.0395" /><hi rend="bold">viharatī</hi>ti ettha cakkhumeva indriyaṃ cakkhundriyaṃ, saṃvaraṇato saṃvaro, pidahanato thakanatoti vuttaṃ hoti. Satiyā etaṃ adhivacanaṃ. Cakkhundriye saṃvaro <hi rend="bold">cakkhundriyasaṃvaro</hi>. Javane uppajjamānopi hesa tasmiṃ dvāre kilesānaṃ uppattivāraṇato cakkhundriyasaṃvaroti vuccati. <hi rend="bold">Saṃvuto</hi>ti tena saṃvarena upeto. Tathā hi ‘‘pātimokkhasaṃvarasaṃvuto’’ti imassa vibhaṅge ‘‘iminā pātimokkhasaṃvarena upeto hoti…pe… samannāgato’’ti vuttaṃ. Atha vā saṃvarīti saṃvuto, thakesi pidahīti vuttaṃ hoti. Cakkhundriyasaṃvarasaṃvutoti cakkhundriyasaṃvarasaṅkhātaṃ satikavāṭaṃ cakkhudvāre gharadvāre kavāṭaṃ viya saṃvari thakesi pidahīti vuttaṃ hoti. Ayamevettha attho sundarataro. Tathā hi ‘‘cakkhundriyasaṃvaraṃ asaṃvutassa viharato, saṃvutassa viharato’’ti etesu padesu ayamevattho dissatīti.</p>

<p rend="bodytext"><hi rend="bold">Yaṃ hissā</hi>tiādimhi yaṃ cakkhundriyasaṃvaraṃ assa bhikkhuno asaṃvutassa athaketvā apidahitvā viharantassāti attho. Yekārassa vā esa yanti ādeso, ye assāti attho. <hi rend="bold">Āsavā vighātapariḷāhā</hi>ti cattāro āsavā ca aññe ca vighātakarā kilesapariḷāhā vipākapariḷāhā vā. Cakkhudvārasmiñhi iṭṭhārammaṇaṃ āpāthagataṃ kāmassādavasena assādayato abhinandato kāmāsavo uppajjati, ‘‘īdisaṃ aññasmimpi sugatibhave labhissāmī’’ti bhavapatthanāya assādayato bhavāsavo <pb ed="M" n="3.0128" /> uppajjati, sattoti vā sattassāti vā gaṇhato diṭṭhāsavo uppajjati, sabbeheva sahajātaṃ aññāṇaṃ avijjāsavoti cattāro āsavā uppajjanti <pb ed="V" n="3.0130" />. Etehi sampayuttā apare kilesā vighātapariḷāhā āyatiṃ vā tesaṃ vipākā tehipi asaṃvutasseva viharato uppajjeyyunti vuccanti. <hi rend="bold">Evaṃsa</hi><pb ed="P" n="3.0396" /><hi rend="bold">te</hi>ti evaṃ assa te, etenupāyena na honti, no aññathāti vuttaṃ hoti. <hi rend="bold">Paṭisaṅkhā yoniso sotindriyasaṃvarasaṃvuto</hi>tiādīsupi eseva nayo. <hi rend="bold">Ime vuccanti āsavā saṃvarā pahātabbā</hi>ti imesu chasu dvāresu cattāro cattāro katvā catuvīsati āsavā saṃvarena pahātabbāti vuccanti.</p>

<p rend="bodytext"><hi rend="bold">Paṭisaṅkhā yoniso cīvara</hi>ntiādīsu yaṃ vattabbaṃ, taṃ sabbaṃ visuddhimagge (visuddhi. 1.18) sīlakathāya vuttameva. <hi rend="bold">Yaṃ hissā</hi>ti yañhi cīvaraṃ piṇḍapātādīsu vā aññataraṃ assa. <hi rend="bold">Appaṭisevato</hi>ti evaṃ yoniso appaṭisevantassa. Imasmiṃ vāre aladdhaṃ cīvarādiṃ patthayato laddhaṃ vā assādayato kāmāsavassa uppatti veditabbā, īdisaṃ aññasmimpi sugatibhave labhissāmīti bhavapatthanāya assādayato bhavāsavassa, ahaṃ labhāmi na labhāmīti vā mayhaṃ vā idanti attasaññaṃ adhiṭṭhahato diṭṭhāsavassa, sabbeheva pana sahajāto avijjāsavoti evaṃ catunnaṃ āsavānaṃ uppatti vighātapariḷāhāva navavedanuppādanatopi veditabbā. <hi rend="bold">Ime vuccanti, bhikkhave, āsavā paṭisevanā pahātabbā</hi>ti ime ekamekasmiṃ paccaye cattāro cattāro katvā soḷasa āsavā iminā ñāṇasaṃvarasaṅkhātena paccavekkhaṇapaṭisevanena pahātabbāti vuccanti.</p>

<p rend="bodytext"><hi rend="bold">Paṭisaṅkhā yoniso khamo hoti sītassā</hi>ti upāyena pathena paccavekkhitvā khantā hoti sītassa, sītaṃ khamati sahati, na avīrapuriso viya appamattakenapi sītena calati kampati kammaṭṭhānaṃ vijahati. <hi rend="bold">Uṇhā</hi>dīsupi <pb ed="P" n="3.0397" /> eseva nayo. Ettha ca vacanameva <hi rend="bold">vacanapatho</hi>ti veditabbo. <hi rend="bold">Dukkhāna</hi>ntiādīsu dukkhamanaṭṭhena dukkhā, bahalaṭṭhena tibbā, pharusaṭṭhena kharā, tikhiṇaṭṭhena kaṭukā, assādavirahato asātā, manaṃ avaḍḍhanato amanāpā, pāṇaharaṇasamatthatāya pāṇaharāti veditabbā. <hi rend="bold">Yaṃ hissā</hi>ti sītādīsu yaṃkiñci ekadhammampi assa. <hi rend="bold">Anadhivāsato</hi>ti anadhivāsentassa akkhamantassa <pb ed="M" n="3.0129" />. Āsavuppatti panettha evaṃ veditabbā – sītena phuṭṭhassa uṇhaṃ patthayato kāmāsavo uppajjati, evaṃ sabbattha. ‘‘Natthi sugatibhave sītaṃ vā uṇhaṃ vā’’ti bhavaṃ patthentassa bhavāsavo, mayhaṃ sītaṃ uṇhanti gāho diṭṭhāsavo, sabbeheva sampayutto avijjāsavoti. <hi rend="bold">Ime vuccantī</hi>ti ime sītādīsu ekamekassa vasena cattāro cattāro <pb ed="V" n="3.0131" /> katvā aneke āsavā imāya khantisaṃvarasaṅkhātāya adhivāsanāya pahātabbāti vuccantīti attho.</p>

<p rend="bodytext"><hi rend="bold">Paṭisaṅkhā yoniso caṇḍaṃ hatthiṃ parivajjetī</hi>ti ahaṃ samaṇoti na caṇḍassa hatthissa āsanne ṭhātabbaṃ. Tatonidānañhi maraṇampi maraṇamattampi dukkhaṃ bhaveyyāti evaṃ upāyena pathena paccavekkhitvā caṇḍaṃ hatthiṃ parivajjeti paṭikkamati. Esa nayo sabbattha. <hi rend="bold">Caṇḍa</hi>nti duṭṭhaṃ vāḷaṃ. <hi rend="bold">Khāṇu</hi>nti khadirakhāṇukādiṃ. <hi rend="bold">Kaṇṭakaṭṭhāna</hi>nti yattha kaṇṭakā vijjhanti, taṃ okāsaṃ. <hi rend="bold">Sobbha</hi>nti <pb ed="P" n="3.0398" /> sabbato chinnataṭaṃ. <hi rend="bold">Papāta</hi>nti ekato chinnataṭaṃ. <hi rend="bold">Candanika</hi>nti ucchiṭṭhodakagabbhamalādīnaṃ chaḍḍanaṭṭhānaṃ. <hi rend="bold">Oḷigalla</hi>nti tesaṃyeva kaddamādīnaṃ sandanokāsaṃ. Taṃ jaṇṇumattampi asucibharitaṃ hoti. Dvepi cetāni ṭhānāni amanussussadaṭṭhānāni honti, tasmā vajjetabbāni. <hi rend="bold">Anāsane</hi>ti ettha ayuttaṃ āsanaṃ anāsanaṃ, taṃ atthato aniyatavatthubhūtaṃ rahopaṭicchannāsananti veditabbaṃ. <hi rend="bold">Agocare</hi>ti etthapi ayutto gocaro agocaro. So vesiyādibhedato pañcavidho. <hi rend="bold">Pāpake mitte</hi>ti lāmake dussīle mittapatirūpake amitte. <hi rend="bold">Pāpakesū</hi>ti lāmakesu. <hi rend="bold">Okappeyyu</hi>nti saddaheyyuṃ adhimucceyyuṃ ‘‘addhā ayamāyasmā akāsi vā karissati vā’’ti. <hi rend="bold">Yaṃ hissā</hi>ti hatthiādīsu yaṃkiñci ekampi assa. Āsavuppatti panettha evaṃ veditabbā – hatthiādinidānena dukkhena phuṭṭhassa sukhaṃ patthayato kāmāsavo uppajjati, ‘‘natthi sugatibhave īdisaṃ dukkha’’nti bhavaṃ patthentassa bhavāsavo, maṃ hatthī maddati maṃ assoti gāho diṭṭhāsavo, sabbeheva sampayutto avijjāsavoti. <hi rend="bold">Ime vuccantī</hi>ti ime hatthiādīsu ekekassa vasena cattāro cattāro katvā aneke āsavā iminā sīlasaṃvarasaṅkhātena parivajjanena pahātabbāti vuccanti.</p>

<p rend="bodytext"><hi rend="bold">Paṭisaṅkhā</hi><pb ed="P" n="3.0399" /><hi rend="bold">yoniso uppannaṃ kāmavitakkaṃ nādhivāsetī</hi>ti ‘‘itipāyaṃ vitakko akusalo, itipi sāvajjo, itipi dukkhavipāko, so ca kho <pb ed="M" n="3.0130" /> attabyābādhāya saṃvattatī’’tiādinā (ma. ni. 1.207-208) nayena yoniso kāmavitakke ādīnavaṃ paccavekkhitvā tasmiṃ tasmiṃ ārammaṇe uppannaṃ kāmavitakkaṃ nādhivāseti, cittaṃ āropetvā na vāseti, abbhantare vā na vāsetīti attho. Anadhivāsento kiṃ karotīti? <hi rend="bold">Pajahati</hi>. Kiṃ kacavaraṃ viya piṭakenāti? Na hi, api ca kho naṃ <hi rend="bold">vinodeti</hi> tudati vijjhati nīharati. Kiṃ balibaddaṃ viya patodenāti? Na hi, atha kho naṃ <hi rend="bold">byantīkaroti</hi> vigatantaṃ karoti, yathāssa antopi nāvasissati <pb ed="V" n="3.0132" /> antamaso bhaṅgamattampi, tathā naṃ karoti. Kathaṃ pana naṃ tathā karotīti? <hi rend="bold">Anabhāvaṃ gameti</hi> anu anu abhāvaṃ gameti, vikkhambhanappahānena yathā suvikkhambhito hoti, tathā karoti. Sesavitakkadvayepi eseva nayo. <hi rend="bold">Uppannuppanne</hi>ti uppanne uppanne, uppannamatteyevāti vuttaṃ hoti. Sakiṃ vā uppanne vinodetvā dutiye vāre ajjhupekkhitā na hoti, satakkhattumpi uppanne uppanne vinodetiyeva. <hi rend="bold">Pāpake akusale dhamme</hi>ti teyeva kāmavitakkādayo, sabbepi vā nava mahāvitakke. Tattha tayo vuttā, avasesā ‘‘ñātivitakko, janapadavitakko, amarāvitakko, parānuddayatāpaṭisaṃyutto vitakko, lābhasakkārasilokappaṭisaṃyutto vitakko, anavaññattippaṭisaṃyutto vitakko’’ti (mahāni. 207) ime cha. <hi rend="bold">Yaṃ hissā</hi>ti etesu vitakkesu yaṃkiñci assa. Kāmavitakko panettha kāmāsavo eva, tabbiseso bhavāsavo, taṃsampayutto diṭṭhāsavo, sabbavitakkesu avijjā avijjāsavoti evaṃ āsavuppatti veditabbā. <hi rend="bold">Ime</hi><pb ed="P" n="3.0400" /><hi rend="bold">vuccantī</hi>ti ime kāmavitakkādivasena vuttappakārā āsavā iminā tasmiṃ tasmiṃ vitakke ādīnavapaccavekkhaṇasahitena vīriyasaṃvarasaṅkhātena vinodanena pahātabbāti vuccanti.</p>

<p rend="bodytext"><hi rend="bold">Paṭisaṅkhā yoniso satisambojjhaṅgaṃ bhāvetī</hi>ti abhāvanāya ādīnavaṃ bhāvanāya ca ānisaṃsaṃ upāyena pathena paccavekkhitvā satisambojjhaṅgaṃ bhāveti. Eseva nayo sabbattha. Bojjhaṅgānaṃ bhāvanā heṭṭhā vitthāritāva. <hi rend="bold">Yaṃ hissā</hi>ti etesu bojjhaṅgesu yaṃkiñci assa. Āsavuppattiyaṃ panettha imesaṃ ariyamaggasampayuttānaṃ bojjhaṅgānaṃ abhāvitattā ye uppajjeyyuṃ kāmāsavādayo āsavā, bhāvayato evaṃsa te <pb ed="M" n="3.0131" /> na hontīti ayaṃ nayo veditabbo. <hi rend="bold">Ime vuccantī</hi>ti ime kāmāsavādayo āsavā imāya lokuttarāya bojjhaṅgabhāvanāya pahātabbāti vuccanti. Imehi chahākārehi pahīnāsavaṃ bhikkhuṃ thomento <hi rend="bold">yato kho, bhikkhave</hi>tiādimāha. Tattha <hi rend="bold">yato</hi>ti sāmivacane to-kāro, yassāti vuttaṃ hoti. Porāṇā pana yamhi kāleti vaṇṇayanti. <hi rend="bold">Ye āsavā saṃvarā pahātabbā, te saṃvarā pahīnā hontī</hi>ti ye āsavā saṃvarena pahātabbā, te saṃvareneva pahīnā honti, na appahīnesuyeva pahīnasaññī hotīti.</p>

<p rend="subhead">5. Dārukammikasuttavaṇṇanā</p>

<p rend="bodytext" n="59"><hi rend="paranum">59</hi><hi rend="dot">.</hi> Pañcame <hi rend="bold">dārukammiko</hi>ti dāruvikkayena pavattitājīvo eko upāsako. <hi rend="bold">Kāsikacandana</hi>nti <pb ed="V" n="3.0133" /> saṇhacandanaṃ. <hi rend="bold">Aṅgenā</hi>ti aguṇaṅgena, sukkapakkhe guṇaṅgena. <hi rend="bold">Nemantaniko</hi>ti nimantanaṃ gaṇhanako. <hi rend="bold">Saṅghe dānaṃ dassāmī</hi>ti bhikkhusaṅghassa dassāmi. So evaṃ vatvā satthāraṃ abhivādetvā pakkāmi. Athassa <pb ed="P" n="3.0401" /> aparabhāge pañcasatā kulūpakā bhikkhū gihibhāvaṃ pāpuṇiṃsu. So ‘‘kulūpakabhikkhū te vibbhantā’’ti vutte ‘‘kiṃ ettha mayha’’nti vatvā cittuppādavemattamattampi na akāsi. Idaṃ sandhāya satthā <hi rend="bold">saṅghe te dānaṃ dadato cittaṃ pasīdissatī</hi>ti āha.</p>

<p rend="subhead">6. Hatthisāriputtasuttavaṇṇanā</p>

<p rend="bodytext" n="60"><hi rend="paranum">60</hi><hi rend="dot">.</hi> Chaṭṭhe <hi rend="bold">abhidhammakatha</hi>nti abhidhammamissakaṃ kathaṃ. <hi rend="bold">Kathaṃ opātetī</hi>ti tesaṃ kathaṃ vicchinditvā attano kathaṃ katheti. <hi rend="bold">Therānaṃ bhikkhūna</hi>nti karaṇatthe sāmivacanaṃ, therehi bhikkhūhi saddhinti attho. Yā ca therānaṃ abhidhammakathā, taṃ ayampi kathetuṃ sakkotīti attho. <hi rend="bold">Cetopariyāya</hi>nti cittavāraṃ. <hi rend="bold">Idhā</hi>ti imasmiṃ loke. <hi rend="bold">Soratasorato</hi>ti sūrato viya sūrato, soraccasamannāgato viyāti attho. <hi rend="bold">Nivātanivāto</hi>ti nivāto viya nivāto, nivātavutti viyāti attho. <hi rend="bold">Upasantupasanto</hi>ti upasanto viya upasanto <pb ed="M" n="3.0132" />. <hi rend="bold">Vapakassateva satthārā</hi>ti satthu santikā apagacchati. <hi rend="bold">Saṃsaṭṭhassā</hi>ti pañcahi saṃsaggehi saṃsaṭṭhassa. <hi rend="bold">Vissaṭṭhassā</hi>ti vissajjitassa. <hi rend="bold">Pākatassā</hi>ti pākatindriyassa.</p>

<p rend="bodytext"><hi rend="bold">Kiṭṭhādo</hi>ti kiṭṭhakhādako. <hi rend="bold">Antaradhāpeyyā</hi>ti nāseyya. <hi rend="bold">Gopasū</hi>ti gāvo ca ajikā ca. <hi rend="bold">Sippisambuka</hi>nti <pb ed="P" n="3.0402" /> sippiyo ca sambukā ca. <hi rend="bold">Sakkharakaṭhala</hi>nti sakkharā ca kaṭhalāni ca. <hi rend="bold">Ābhidosika</hi>nti abhiññātadosaṃ kudrūsakabhojanaṃ. <hi rend="bold">Nacchādeyyā</hi>ti na rucceyya. Tattha yadetaṃ <hi rend="bold">purisaṃ bhuttāvi</hi>nti upayogavacanaṃ, taṃ sāmiatthe daṭṭhabbaṃ. <hi rend="bold">Amuṃ hāvuso, purisa</hi>nti, āvuso, amuṃ purisaṃ.</p>

<p rend="bodytext"><hi rend="bold">Sabbanimittāna</hi>nti sabbesaṃ niccanimittādīnaṃ nimittānaṃ. <hi rend="bold">Animittaṃ cetosamādhi</hi>nti balavavipassanāsamādhiṃ. <hi rend="bold">Cīrikasaddo</hi>ti jhallikasaddo. <hi rend="bold">Sarissati nekkhammassā</hi>ti pabbajjāya guṇaṃ sarissati. <hi rend="bold">Arahataṃ ahosī</hi>ti bhagavato sāvakānaṃ arahantānaṃ antare eko arahā ahosi. Ayañhi thero satta vāre gihī hutvā satta vāre pabbaji. Kiṃ kāraṇā? Kassapasammāsambuddhakāle <pb ed="V" n="3.0134" /> kiresa ekassa bhikkhuno gihibhāve vaṇṇaṃ kathesi. So teneva kammena arahattassa upanissaye vijjamāneyeva satta vāre gihibhāve ca pabbajjāya ca sañcaranto sattame vāre pabbajitvā arahattaṃ pāpuṇīti.</p>

<p rend="subhead">7. Majjhesuttavaṇṇanā</p>

<p rend="bodytext" n="61"><hi rend="paranum">61</hi><hi rend="dot">.</hi> Sattame <hi rend="bold">pārāyane metteyyapañhe</hi>ti pārāyanasamāgamamhi metteyyamāṇavassa pañhe. <hi rend="bold">Ubhonte viditvānā</hi>ti dve ante dve koṭṭhāse jānitvā. <hi rend="bold">Majjhe mantā na lippatī</hi>ti mantā vuccati paññā, tāya ubho ante viditvā majjhe na lippati, vemajjheṭṭhāne na lippati. <hi rend="bold">Sibbanimaccagā</hi>ti <pb ed="P" n="3.0403" /> sibbanisaṅkhātaṃ taṇhaṃ atīto. <hi rend="bold">Phasso</hi>ti phassavasena nibbattattā ayaṃ attabhāvo. <hi rend="bold">Eko anto</hi>ti ayameko koṭṭhāso. <hi rend="bold">Phassasamudayo</hi>ti phasso samudayo assāti phassasamudayo, imasmiṃ attabhāve katakammaphassapaccayā nibbatto anāgatattabhāvo. <hi rend="bold">Dutiyo anto</hi>ti dutiyo koṭṭhāso. <hi rend="bold">Phassanirodho</hi>ti nibbānaṃ. <hi rend="bold">Majjhe</hi>ti sibbinitaṇhaṃ chetvā dvidhākaraṇaṭṭhena nibbānaṃ majjhe nāma hoti. <hi rend="bold">Taṇhā hi</hi><pb ed="M" n="3.0133" /><hi rend="bold">naṃ sibbatī</hi>ti taṇhā naṃ attabhāvadvayasaṅkhātaṃ phassañca phassasamudayañca sibbati ghaṭṭeti. Kiṃ kāraṇā? Tassa tasseva bhavassa abhinibbattiyā. Yadi hi taṇhā na sibbeyya, tassa tassa bhavassa nibbatti na bhaveyya. Imasmiṃ ṭhāne koṭimajjhikūpamaṃ gaṇhanti. Dvinnañhi kaṇḍānaṃ ekato katvā majjhe suttena saṃsibbitānaṃ koṭi majjhanti vuccati. Sutte chinne ubho kaṇḍāni ubhato patanti. Evamettha kaṇḍadvayaṃ viya vuttappakārā dve antā, sibbitvā ṭhitasuttaṃ viya taṇhā, sutte chinne kaṇḍadvayassa ubhatopatanaṃ viya taṇhāya niruddhāya antadvayaṃ niruddhameva hoti. <hi rend="bold">Ettāvatā</hi>ti ettakena iminā ubho ante viditvā taṇhāya majjhe anupalittabhāvena abhiññeyyaṃ catusaccadhammaṃ abhijānāti nāma, tīraṇapariññāya ca pahānapariññāya ca parijānitabbaṃ lokiyasaccadvayaṃ parijānāti nāma. <hi rend="bold">Diṭṭheva</hi><pb ed="P" n="3.0404" /><hi rend="bold">dhamme</hi>ti imasmiṃyeva attabhāve. <hi rend="bold">Dukkhassantakaro hotī</hi>ti vaṭṭadukkhassa koṭikaro paricchedaparivaṭumakaro hoti nāma.</p>

<p rend="bodytext">Dutiyavāre tiṇṇaṃ kaṇḍānaṃ vasena upamā veditabbā. Tiṇṇañhi kaṇḍānaṃ suttena saṃsibbitānaṃ sutte chinne tīṇi kaṇḍāni tīsu ṭhānesu patanti, evamettha kaṇḍattayaṃ viya atītānāgatapaccuppannā khandhā, suttaṃ viya taṇhā. Sā hi atītaṃ paccuppannena, paccuppannañca anāgatena <pb ed="V" n="3.0135" /> saddhiṃ saṃsibbati. Sutte chinne kaṇḍattayassa tīsu ṭhānesu patanaṃ viya taṇhāya niruddhāya atītānāgatapaccuppannā khandhā niruddhāva honti.</p>

<p rend="bodytext">Tatiyavāre <hi rend="bold">adukkhamasukhā majjhe</hi>ti dvinnaṃ vedanānaṃ antaraṭṭhakabhāvena majjhe. Sukhañhi dukkhassa, dukkhaṃ vā sukhassa antaraṃ nāma natthi. <hi rend="bold">Taṇhā sibbinī</hi>ti vedanāsu nandirāgo vedanānaṃ upacchedaṃ nivāretīti tā sibbati nāma.</p>

<p rend="bodytext">Catutthavāre <hi rend="bold">viññāṇaṃ majjhe</hi>ti paṭisandhiviññāṇampi sesaviññāṇampi nāmarūpapaccayasamudāgatattā nāmarūpānaṃ majjhe nāma.</p>

<p rend="bodytext">Pañcamavāre <hi rend="bold">viññāṇaṃ majjhe</hi>ti kammaviññāṇaṃ majjhe, ajjhattikāyatanesu vā manāyatanena kammassa gahitattā idha yaṃkiñci viññāṇaṃ majjhe nāma, manodvāre vā āvajjanassa ajjhattikāyatananissitattā javanaviññāṇaṃ majjhe nāma.</p>

<p rend="bodytext">Chaṭṭhavāre <pb ed="M" n="3.0134" /><hi rend="bold">sakkāyo</hi>ti tebhūmakavaṭṭaṃ. <hi rend="bold">Sakkāyasamudayo</hi>ti samudayasaccaṃ. <hi rend="bold">Sakkāyanirodho</hi>ti nirodhasaccaṃ. <hi rend="bold">Pariyāyenā</hi>ti <pb ed="P" n="3.0405" /> tena tena kāraṇeneva. Sesaṃ sabbattha vuttanayeneva veditabbaṃ.</p>

<p rend="subhead">8. Purisindriyañāṇasuttavaṇṇanā</p>

<p rend="bodytext" n="62"><hi rend="paranum">62</hi><hi rend="dot">.</hi> Aṭṭhame <hi rend="bold">aññataro</hi>ti devadattapakkhiko eko. <hi rend="bold">Samannāharitvā</hi>ti āvajjitvā. Idaṃ so ‘‘kiṃ nu kho bhagavatā jānitvā kathitaṃ, udāhu ajānitvā, ekaṃsikaṃ vā kathitaṃ udāhu vibhajjakathita’’nti adhippāyena pucchati. <hi rend="bold">Āpāyiko</hi>ti apāye nibbattanako. <hi rend="bold">Nerayiko</hi>ti nirayagāmī. <hi rend="bold">Kappaṭṭho</hi>ti kappaṭṭhiyakammassa katattā kappaṃ ṭhassati. <hi rend="bold">Atekiccho</hi>ti na sakkā tikicchituṃ. <hi rend="bold">Dvejjha</hi>nti dvidhābhāvaṃ. <hi rend="bold">Vālaggakoṭinittudanamatta</hi>nti vālassa aggakoṭiyā dassetabbamattakaṃ, vālaggakoṭinipātamattakaṃ vā. <hi rend="bold">Purisindriyañāṇānī</hi>ti purisapuggalānaṃ indriyaparopariyattañāṇāni, indriyānaṃ tikkhamudubhāvajānanañāṇānīti attho.</p>

<p rend="bodytext"><hi rend="bold">Vijjamānā kusalāpi dhammā akusalāpi dhammā</hi>ti ettakā kusalā dhammā vijjanti, ettakā <pb ed="V" n="3.0136" /> akusalā dhammāti jānāmi. <hi rend="bold">Antarahitā</hi>ti adassanaṃ gatā. <hi rend="bold">Sammukhībhūtā</hi>ti samudācāravasena pākaṭā jātā. <hi rend="bold">Kusalamūla</hi>nti kusalajjhāsayo. <hi rend="bold">Kusalā kusala</hi>nti tamhā kusalajjhāsayā aññampi kusalaṃ nibbattissati. <hi rend="bold">Sāradānī</hi>ti sārādāni gahitasārāni, saradamāse vā nibbattāni. <hi rend="bold">Sukhasayitānī</hi>ti <pb ed="P" n="3.0406" /> sukhasannicitāni. <hi rend="bold">Sukhette</hi>ti maṇḍakhette. <hi rend="bold">Nikkhittānī</hi>ti vuttāni. <hi rend="bold">Sappaṭibhāgā</hi>ti sarikkhakā. <hi rend="bold">Abhido addharatta</hi>nti abhiaddharattaṃ addharatte abhimukhībhūte. <hi rend="bold">Bhattakālasamaye</hi>ti rājakulānaṃ bhattakālasaṅkhāte samaye. <hi rend="bold">Parihānadhammo</hi>ti ko evaṃ bhagavatā ñātoti? Ajātasatturājā. So hi pāpamittaṃ nissāya maggaphalehi parihīno. Aparepi suppabuddhasunakkhattādayo bhagavatā ñātāva. <hi rend="bold">Aparihānadhammo</hi>ti evaṃ bhagavatā ko ñāto? Susīmo paribbājako aññe ca evarūpā. <hi rend="bold">Parinibbāyissatī</hi>ti evaṃ ko ñāto bhagavatāti? Santatimahāmatto aññe ca evarūpā.</p>

<p rend="subhead">9. Nibbedhikasuttavaṇṇanā</p>

<p rend="bodytext" n="63"><hi rend="paranum">63</hi><hi rend="dot">.</hi> Navame <pb ed="M" n="3.0135" /> anibbiddhapubbe appadālitapubbe lobhakkhandhādayo nibbijjhati padāletīti <hi rend="bold">nibbedhikapariyāyo,</hi> nibbijjhanakāraṇanti attho. <hi rend="bold">Nidānasambhavo</hi>ti kāme nideti uppādanasamatthatāya niyyādetīti nidānaṃ. Sambhavati tatoti sambhavo, nidānameva sambhavo <hi rend="bold">nidānasambhavo. Vemattatā</hi>ti nānākaraṇaṃ.</p>

<p rend="bodytext"><hi rend="bold">Kāmaguṇā</hi>ti kāmayitabbaṭṭhena kāmā, bandhanaṭṭhena guṇā ‘‘antaguṇa’’ntiādīsu viya. <hi rend="bold">Cakkhuviññeyyā</hi>ti cakkhuviññāṇena passitabbā. <hi rend="bold">Iṭṭhā</hi>ti pariyiṭṭhā vā hontu mā vā, iṭṭhārammaṇabhūtāti attho. <hi rend="bold">Kantā</hi>ti kamanīyā. <hi rend="bold">Manāpā</hi>ti manavaḍḍhanakā. <hi rend="bold">Piyarūpā</hi>ti piyajātikā. <hi rend="bold">Kāmūpasañhitā</hi>ti <pb ed="P" n="3.0407" /> ārammaṇaṃ katvā uppajjamānena kāmena upasañhitā. <hi rend="bold">Rajanīyā</hi>ti rāguppattikāraṇabhūtā. <hi rend="bold">Nete kāmā</hi>ti na ete kamanaṭṭhena kāmā nāma honti. <hi rend="bold">Saṅkapparāgo</hi>ti saṅkappavasena uppannarāgo. <hi rend="bold">Kāmo</hi>ti ayaṃ kāmappahānāya paṭipannehi pahātabbo. Kamanaṭṭhena kāmā nāma. <hi rend="bold">Citrānī</hi>ti citravicitrārammaṇāni.</p>

<p rend="bodytext"><hi rend="bold">Phasso</hi>ti sahajātaphasso. <hi rend="bold">Kāmayamāno</hi>ti kāmaṃ kāmayamāno. <hi rend="bold">Tajjaṃ tajja</hi>nti tajjātikaṃ tajjātikaṃ. <hi rend="bold">Puññabhāgiya</hi>nti dibbe kāme patthetvā sucaritapāripūriyā devaloke nibbattassa <pb ed="V" n="3.0137" /> attabhāvo puññabhāgiyo nāma, duccaritapāripūriyā apāye nibbattassa attabhāvo apuññabhāgiyo nāma. <hi rend="bold">Ayaṃ vuccati, bhikkhave, kāmānaṃ vipāko</hi>ti ayaṃ duvidhopi kāmapatthanaṃ nissāya uppannattā kāmānaṃ vipākoti vuccati. <hi rend="bold">So imaṃ nibbedhika</hi>nti so bhikkhu imaṃ chattiṃsaṭṭhānesu nibbijjhanakaṃ seṭṭhacariyaṃ jānāti. <hi rend="bold">Kāmanirodha</hi>nti kāmānaṃ nirodhane evaṃ laddhanāmaṃ. Imasmiñhi ṭhāne brahmacariyasaṅkhāto maggova kāmanirodhoti vutto.</p>

<p rend="bodytext"><hi rend="bold">Sāmisā</hi>ti kilesāmisasampayuttā. Iminā nayena sabbaṭhānesu attho veditabbo. Apicettha <hi rend="bold">vohāravepakka</hi>nti vohāravipākaṃ. Kathāsaṅkhāto hi vohāro saññāya vipāko nāma. <hi rend="bold">Yathā</hi><pb ed="P" n="3.0408" /><hi rend="bold">yathā na</hi>nti ettha <hi rend="bold">naṃ</hi>-iti nipātamattameva. Iti yasmā yathā yathā sañjānāti, tathā <pb ed="M" n="3.0136" /> tathā evaṃsaññī ahosinti katheti, tasmā vohāravepakkāti attho.</p>

<p rend="bodytext"><hi rend="bold">Avijjā</hi>ti aṭṭhasu ṭhānesu aññāṇabhūtā bahalaavijjā. Nirayaṃ gamentīti <hi rend="bold">nirayagamanīyā,</hi> niraye nibbattipaccayāti attho. Sesesupi eseva nayo. <hi rend="bold">Cetanāha</hi>nti cetanaṃ ahaṃ. Idha sabbasaṅgāhikā saṃvidahanacetanā gahitā. <hi rend="bold">Cetayitvā</hi>ti dvārappavattacetanā. <hi rend="bold">Manasā</hi>ti cetanāsampayuttacittena. <hi rend="bold">Nirayavedanīya</hi>nti niraye vipākadāyakaṃ. Sesesupi eseva nayo. <hi rend="bold">Adhimatta</hi>nti balavadukkhaṃ. <hi rend="bold">Dandhavirāgī</hi>ti garukaṃ na khippaṃ saṇikaṃ vigacchanakadukkhaṃ. <hi rend="bold">Urattāḷiṃ kandatī</hi>ti uraṃ tāḷetvā rodati. <hi rend="bold">Pariyeṭṭhi</hi>nti pariyesanaṃ. <hi rend="bold">Ekapadaṃ dvipada</hi>nti ekapadamantaṃ vā dvipadamantaṃ vā, ko mantaṃ jānātīti attho. <hi rend="bold">Sammohavepakka</hi>nti sammohavipākaṃ. Dukkhassa hi sammoho nissandavipāko nāma. Dutiyapadepi eseva nayo. Pariyesanāpi hi tassa nissandavipākoti. Imasmiṃ sutte vaṭṭavivaṭṭaṃ kathitaṃ.</p>

<p rend="subhead">10. Sīhanādasuttavaṇṇanā</p>

<p rend="bodytext" n="64"><hi rend="paranum">64</hi><hi rend="dot">.</hi> Dasame <hi rend="bold">āsabhaṃ ṭhāna</hi>nti seṭṭhaṃ niccalaṭṭhānaṃ. <hi rend="bold">Sīhanāda</hi>nti <pb ed="P" n="3.0409" /> abhītanādaṃ pamukhanādaṃ. <hi rend="bold">Brahmacakka</hi>nti seṭṭhañāṇacakkaṃ paṭivedhañāṇañceva desanāñāṇañca. <hi rend="bold">Ṭhānañca ṭhānato</hi>ti kāraṇañca kāraṇato. <hi rend="bold">Yampī</hi>ti yena ñāṇena. <hi rend="bold">Idampi tathāgatassā</hi>ti idampi ṭhānāṭṭhānañāṇaṃ tathāgatassa tathāgatabalaṃ nāma hoti. Evaṃ sabbapadesu attho veditabbo. <hi rend="bold">Kammasamādānāna</hi>nti samādiyitvā katānaṃ kusalākusalakammānaṃ, kammameva vā kammasamādānaṃ. <hi rend="bold">Ṭhānaso hetuso</hi>ti paccayato ceva hetuto <pb ed="V" n="3.0138" /> ca. Tattha gatiupadhikālapayogā vipākassa ṭhānaṃ, kammaṃ hetu. <hi rend="bold">Jhānavimokkhasamādhisamāpattīna</hi>nti catunnaṃ jhānānaṃ aṭṭhannaṃ vimokkhānaṃ tiṇṇaṃ samādhīnaṃ navannaṃ anupubbasamāpattīnañca. <hi rend="bold">Saṃkilesa</hi>nti hānabhāgiyaṃ dhammaṃ. <hi rend="bold">Vodāna</hi>nti visesabhāgiyaṃ dhammaṃ. <hi rend="bold">Vuṭṭhāna</hi>nti ‘‘vodānampi vuṭṭhānaṃ, tamhā tamhā samādhimhā vuṭṭhānampi vuṭṭhāna’’nti (vibha. 828) evaṃ vuttaṃ paguṇajjhānañceva bhavaṅganaphalasamāpattiyo ca. Heṭṭhimaṃ heṭṭhimañhi paguṇajjhānaṃ uparimassa uparimassa padaṭṭhānaṃ hoti, tasmā ‘‘vodānampi vuṭṭhāna’’nti vuttaṃ. Bhavaṅgena pana <pb ed="M" n="3.0137" /> sabbajjhānehi vuṭṭhānaṃ hoti, phalasamāpattiyā nirodhasamāpattito vuṭṭhānaṃ hoti. Taṃ sandhāya ‘‘tamhā tamhā samādhimhā vuṭṭhānampi vuṭṭhāna’’nti vuttaṃ. <hi rend="bold">Anekavihita</hi>ntiādīni visuddhimagge (visuddhi. 2.402) vaṇṇitāni. Āsavakkhayañāṇaṃ heṭṭhā vuttatthameva. Purimassāpi ñāṇattayassa vitthārakathaṃ icchantena majjhimaṭṭhakathāya mahāsīhanādavaṇṇanā (ma. ni. aṭṭha. 1.146 ādayo) oloketabbā. <hi rend="bold">Samāhitassā</hi>ti <pb ed="P" n="3.0410" /> ekaggacittassa. <hi rend="bold">Samādhi maggo</hi>ti samādhi etesaṃ ñāṇānaṃ adhigamāya upāyo. <hi rend="bold">Asamādhī</hi>ti anekaggabhāvo. <hi rend="bold">Kummaggo</hi>ti micchāmaggo. Imasmiṃ sutte tathāgatassa ñāṇabalaṃ kathitanti.</p>

<p rend="centre">Mahāvaggo chaṭṭho.</p>
</body>
<back></back>
</text>
</TEI.2>