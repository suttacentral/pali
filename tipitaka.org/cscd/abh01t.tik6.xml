<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">2. Rūpakaṇḍaṃ</p>

<p rend="subhead">Uddesavaṇṇanā</p>

<p rend="bodytext">Idāni <pb ed="M" n="0.0139" /><pb ed="V" n="0.0134" /> rūpamabyākataṃ bhājetabbaṃ, tañca kenaci samayavavatthānaṃ katvā na sakkā bhājetuṃ. Na hi rūpassa cittuppādena samayavavatthānaṃ sakkā kātuṃ acittasamuṭṭhānasabbhāvato, cittasamuṭṭhānassa ca anekacittasamuṭṭhānatāya rūpasamuṭṭhāpakacittānañca kesañci katthaci asamuṭṭhāpanatāya vavatthānābhāvato, viññattidvayavajjitassa rūpassa acittasahabhubhāvato ca, na ca rūpānaṃ upasampajja viharaṇena samayavavatthānaṃ yujjati mahaggatappamāṇānaṃ jhānānaṃ viya rūpānaṃ upasampajja vihātabbatābhāvā, upādārūpehi ca na yujjati tesaṃ sahajātādipaccayabhāvena appavattanato, nāpi mahābhūtehi yujjati kesañci mahābhūtānaṃ kehici upādārūpehi vinā pavattito asamānakālānañca sabbhāvato. Na hi ‘‘yasmiṃ samaye pathavīdhātu uppannā hoti, tasmiṃ samaye cakkhāyatanaṃ hotī’’ti sakkā vattuṃ sotādinissayabhūtāya pathaviyā cittādisamuṭṭhānāya ca saha cakkhāyatanassa abhāvā. Evaṃ sotāyatanādīsupi yojetabbaṃ.</p>

<p rend="bodytext">Mahābhūtehi asamānakālāni viññattiupacayādīnipi tasmiṃ samaye hontīti na sakkā vattunti. Ekasmiñca kāle anekāni kalāpasahassāni uppajjanti pavattanti ca, na arūpadhammānaṃ viya rūpānaṃ kalāpadvayasahābhāvo atthi. Ekasmiñca kalāpe vattamāne eva aññassa nirodho, aññassa cuppatti hotīti sabbathā rūpābyākataṃ samayavavatthānaṃ katvā na sakkā vibhajituṃ. Ekakādīhi pana nayehi na hetuādinā sabhāvena vibhajituṃ sakkāti tathā vibhajanatthaṃ cittuppādakaṇḍe tāva avibhattaṃ abyākataṃ atthīti dassetuṃ samayavavatthānena vinā abyākatassa sabhāvatoyeva niddese ekadesaṃ niddisitvā nigamanakaraṇassa anupapattito ca <pb ed="V" n="0.0135" /> vibhattañca avibhattañca sabbaṃ saṅgaṇhanto āha ‘‘katame dhammā abyākatā? Kusalā…pe… asaṅkhatā ca dhātu. Ime dhammā abyākatā’’ti. Avibhatte hi vibhajitabbe dassite vibhajanaṃ yuttaṃ ñātuṃ icchāya uppāditāyāti. Ettha pana vipākakiriyābyākataṃ vibhattattā <pb ed="M" n="0.0140" /> na vibhajitabbaṃ, asaṅkhatā ca dhātu bhedābhāvato. Yaṃ panettha bhedayuttattā avibhattattā ca vibhajitabbaṃ, taṃ vibhajanto āha <hi rend="bold">‘‘tattha katamaṃ sabbaṃ rūpa’’</hi>ntiādi. Ayamettha pāḷiyojanā.</p>

<p rend="bodytext"><hi rend="bold">Nayaṃ dassetvā</hi>ti ettha heṭṭhā gahaṇameva nayadassanaṃ. Taṃ vipākesu katvā viññātattā kiriyābyākatesu nissaṭṭhaṃ. Kāmāvacarādibhāvena vattabbassa kiriyābyākatassa vā dassanaṃ, taṃ katvā kāmāvacarātiādikaṃ gahetvā vuttattā nissaṭṭhaṃ. <hi rend="bold">Pañcavīsati rūpānī</hi>ti pāḷiyaṃ vuttāni dasāyatanāni pañcadasa ca sukhumarūpāni, upacayasantatiyo vā ekanti katvā hadayavatthuñca. <hi rend="bold">Channavutī</hi>ti cakkhādidasakā satta utusamuṭṭhānādayo tayo aṭṭhakā utucittajā dve saddā ca. Kalāpabhāvena pavattarūparūpāni ‘‘rūpakoṭṭhāsā’’ti vuttāni rūpakalāpakoṭṭhāsabhāvato. <hi rend="bold">Koṭṭhāsā</hi>ti ca aṃsā, avayavāti attho. <hi rend="bold">Koṭṭha</hi>nti vā sarīraṃ, tassa aṃsā kesādayo koṭṭhāsāti aññepi avayavā koṭṭhāsā viya <hi rend="bold">koṭṭhāsā. Nibbānaṃ nippadesato gahita</hi>nti sopādisesanirupādisesarāgakkhayādiasaṅkhatādivacanīyabhāvena bhinnaṃ nippadesato gahitaṃ. Atthato hi ekāva asaṅkhatā dhātūti.</p>

<p rend="bodytext" n="584"><hi rend="paranum">584</hi><hi rend="dot">.</hi><hi rend="bold">Sabba</hi>nti sakalaṃ cakkavāḷaṃ. <hi rend="bold">Parimaṇḍalaṃ</hi> parimaṇḍalasaṇṭhānaṃ, parikkhepato chattiṃsa satasahassāni dasa ceva sahassāni aḍḍhacatutthāni ca yojanasatāni hontīti attho. Ettha ca vaṭṭaṃ ‘‘parimaṇḍala’’nti vuttaṃ. <hi rend="bold">Cattāri nahutānī</hi>ti cattālīsa sahassāni. <hi rend="bold">Nagavhayā</hi>ti nagāti avhātabbā nagasaddanāmāti attho.</p>

<p rend="bodytext">Devadānavādīnaṃ tigāvutādisarīravasena mahantāni pātubhūtāni. Tatthāyaṃ vacanattho – bhūtāni jātāni nibbattāni mahantāni <hi rend="bold">mahābhūtānī</hi>ti. Anekacchariyadassanena anekābhūtavisesadassanavasena ca māyākāro mahanto bhūtoti <hi rend="bold">mahābhūto</hi>. Yakkhādayo jātivaseneva mahantā bhūtāti <hi rend="bold">mahābhūtā</hi>. Niruḷho vā ayaṃ mahābhūtasaddo tesu daṭṭhabbo. Pathaviyādayo pana mahābhūtā viya <hi rend="bold">mahābhūtā</hi>. Bhūtasaddassa ubhayaliṅgattā napuṃsakatā katā. <hi rend="bold">Mahāparihārato</hi>ti <pb ed="V" n="0.0136" /> ettha vacanatthaṃ vadanto āha <hi rend="bold">‘‘mahantehi bhūtāni, mahāparihārāni</hi><pb ed="M" n="0.0141" /><hi rend="bold">vā bhūtānī’’</hi>ti. Tattha pacchimatthe purimapade uttarapadassa parihārasaddassa lopaṃ katvā <hi rend="bold">‘‘mahābhūtānī’’</hi>ti vuccanti.</p>

<p rend="bodytext"><hi rend="bold">Accimato</hi>ti aggissa. Koṭisatasahassaṃ ekaṃ <hi rend="bold">koṭisatasahassekaṃ</hi>. <hi rend="bold">Cakkavāḷa</hi>nti taṃ sabbaṃ āṇākkhettavasena ekaṃ katvā voharanti. <hi rend="bold">Vilīyati</hi> khārodakena. <hi rend="bold">Vikīratī</hi>ti viddhaṃsati. Upādinnakesu vikāraṃ dassento <hi rend="bold">‘‘patthaddho’’</hi>tiādimāha. <hi rend="bold">Kaṭṭhamukhena vā</hi>ti <hi rend="bold">vā</hi>-saddo upamattho. Yathā kaṭṭhamukhasappena daṭṭho patthaddho hoti, evaṃ pathavīdhātuppakopena so kāyo kaṭṭhamukheva hoti, kaṭṭhamukhamukhagato viya patthaddho hotīti attho. Atha vā <hi rend="bold">vā</hi>-saddo evasaddassatthe. ‘‘Pathavīdhātuppakopenā’’ti etassa ca parato āharitvā veditabbo. Tatrāyamattho – ‘‘kaṭṭhamukhena daṭṭhopi kāyo pathavīdhātuppakopeneva patthaddho hoti, tasmā pathavīdhātuyā aviyutto so kāyo sabbadā kaṭṭhamukhamukhagato viya hotī’’ti. Atha vā aniyamattho <hi rend="bold">vā</hi>-saddo. Tatrāyamattho – ‘‘kaṭṭhamukhena daṭṭho kāyo patthaddho hoti vā na vā hoti mantāgadavasena, pathavīdhātuppakopena pana mantāgadarahito so kāyo kaṭṭhamukhamukhagato viya hoti ekantapatthaddho’’ti. <hi rend="bold">Pūtiyo</hi>ti kuthito. <hi rend="bold">Mahāvikārāni bhūtānī</hi>ti mahāvikārāni jātāni, vijjamānānīti vā attho. Ettha ca purimapade uttarapadassa vikārasaddassa lopaṃ katvā <hi rend="bold">‘‘mahābhūtānī’’</hi>ti vuttāni.</p>

<p rend="bodytext">Pathavītiādinā sabbalokassa pākaṭānipi vipallāsaṃ muñcitvā yathāsabhāvato pariggayhamānāni mahantena vāyāmena vinā na pariggayhantīti pākaṭānipi duviññeyyasabhāvattā <hi rend="bold">‘‘mahantānī’’</hi>ti vuccanti. Tāni hi suviññeyyāni amahantānīti gahetvā ṭhito tesaṃ duppariggahitataṃ disvā ‘‘aho mahantāni etānī’’ti pajānāti. <hi rend="bold">Upādāyā</hi>ti etena viññāyamānā pacchimakālakiriyā pavattīti katvā <hi rend="bold">‘‘pavattarūpa’’</hi>nti vuttaṃ. Evañhi ‘‘upādāyā’’ti etena paṭiccasamuppannatā vuttā hotīti. Atha vā upādāyati nissayatīti upādāyaṃ, upādāyameva rūpaṃ <hi rend="bold">upādāyarūpaṃ,</hi> aññanissayassa ekantanissitassa rūpassetaṃ adhivacanaṃ. Taṃ pana na sattassa, nāpi vedanādino tadabhāvepi bhāvatoti dassetuṃ <hi rend="bold">‘‘catunnaṃ mahābhūtāna’’</hi>ntiādimāha. Bhavati hi nissayarūpānaṃ sāmibhāvoti.</p>

<p rend="subhead">Tividharūpasaṅgahavaṇṇanā</p>

<p rend="bodytext" n="585"><hi rend="paranum">585</hi><hi rend="dot">.</hi> Pakiṇṇakadukesu <pb ed="M" n="0.0142" /><pb ed="V" n="0.0137" /> ajjhattikadukaṃ muñcitvā añño sabbadukehi tikavasena yojanaṃ gacchanto natthi, viññattiduko ca yojanaṃ na gacchatīti sabbadukayogīsu ādibhūtaṃ ajjhattikadukameva gahetvā sesehi sabbadukehi yojetvā tikā vuttā. Sakkā hi etena nayena aññesampi dukānaṃ dukantarehi labbhamānā tikayojanā viññātunti.</p>

<p rend="subhead">Catubbidhādirūpasaṅgahavaṇṇanā</p>

<p rend="bodytext" n="586"><hi rend="paranum">586</hi><hi rend="dot">.</hi> Catukkesu ekantacittasamuṭṭhānassa viññattidvayabhāvato viññattidukādīhi samānagatiko cittasamuṭṭhānadukoti tena saha upādādukassa yojanāya labbhamānopi catukko na vutto, tathā sanidassanadukādīnaṃ tena tassa ca oḷārikadūradukehi yojanāya labbhamānā na vuttā, dhammānaṃ vā sabhāvakiccāni bodhetabbākārañca yāthāvato jānantena bhagavatā tena aññesaṃ tassa ca aññehi yojanā na katāti kiṃ ettha kāraṇapariyesanāya, addhā sā yojanā na kātabbā, yato bhagavatā na katāti veditabbā. Aññe pana pakiṇṇakadukā aññehi pakiṇṇakadukehi yojetuṃ yuttā, tehi yojitā eva. Vatthudukādīsu pana sotasamphassārammaṇadukādayo vajjetvā aññehi ārammaṇabāhirāyatanādilabbhamānadukehi upādinnakadukassa upādinnupādāniyadukassa ca yojanāya catukkā labbhanti, cittasamuṭṭhānadukassa ca sabbārammaṇabāhirāyatanādilabbhamānadukehi. Avasesehi pana tesaṃ aññesañca sabbavatthudukādīhi yojanāya na labbhantīti veditabbā.</p>

<p rend="centre">Uddesavaṇṇanā niṭṭhitā.</p>

<p rend="subhead">Rūpavibhatti</p>

<p rend="subhead">Ekakaniddesavaṇṇanā</p>

<p rend="bodytext" n="594"><hi rend="paranum">594</hi><hi rend="dot">.</hi> Avijjamānavibhāgassa vibhāgābhāvadassanameva <hi rend="bold">niddeso</hi> nicchayakaraṇato, tasmā ‘‘sabbaṃ <pb ed="V" n="0.0138" /> rūpaṃ na hetumevā’’tiādinā vibhāgābhāvāvadhāraṇena <pb ed="M" n="0.0143" /> eva-saddena niddesaṃ karoti. <hi rend="bold">Hetuhetū</hi>ti mūlahetu, hetupaccayahetūti vā ayamattho. <hi rend="bold">Mahābhūtā hetū</hi>ti ayamevattho <hi rend="bold">mahābhūtā paccayo</hi>ti etenapi vuttoti. Hetupaccayasaddānaṃ samānatthattā paccayo eva hetu <hi rend="bold">paccayahetu</hi>. Yo ca rūpakkhandhassa hetu, so eva tassa paññāpanāya hetūti vutto tadabhāve abhāvato. <hi rend="bold">Atītānāgatapaccuppannānaṃ kammasamādānānaṃ ṭhānaso hetuso vipāka</hi>nti ettha vijjamānesupi aññesu paccayesu iṭṭhāniṭṭhavipākaniyāmakattā uttamaṃ padhānaṃ kusalākusalaṃ gatiupadhikaālapayogasampattivipattiṭṭhānanipphāditaṃ iṭṭhāniṭṭhārammaṇañca kammamiva padhānattā ‘‘hetū’’ti vuttanti iminā adhippāyena kammārammaṇāni <hi rend="bold">‘‘uttamahetū’’</hi>ti vuttāni. Vakkhati ca ‘‘gatiupadhikālapayogā vipākassa ṭhānaṃ, kammaṃ hetū’’ti. Idha pana kammamiva uttamattā ārammaṇampi hetuvacanaṃ arahatīti <hi rend="bold">‘‘uttamahetū’’</hi>ti vuttaṃ. <hi rend="bold">Saṅkhārāna</hi>nti puññābhisaṅkhārādīnaṃ avijjā sādhāraṇapaccayattā ‘‘hetū’’ti vuttā. <hi rend="bold">Pharatī</hi>ti gacchati pāpuṇāti. <hi rend="bold">Paṭikkhepaniddeso</hi>ti idaṃ mātikāya āgatapaṭikkhepavasena vuttaṃ. Idha pana mātikāya na hetupadādisaṅgahitatā ca rūpassa vuttā taṃtaṃsabhāvattā, avadhāritatā ca anaññasabhāvato.</p>

<p rend="bodytext">Rūpīduke rūpīpadameva idha ‘‘rūpa’’nti vuttaṃ. Tena rūpīrūpapadānaṃ ekatthatā siddhā hoti ruppanalakkhaṇayuttasseva rūpīrūpabhāvato. <hi rend="bold">Uppannaṃ chahi viññāṇehi viññeyya</hi>nti arūpato vidhuraṃ rūpassa sabhāvaṃ dasseti. Na hi arūpaṃ uppannaṃ chahi viññāṇehi viññeyyaṃ yathā rūpaṃ, tena rūpaṃ uppannaṃ chahi viññāṇehi viññeyyaṃ, na arūpanti arūpato nivattetvā rūpe eva etaṃ sabhāvaṃ niyameti, na rūpaṃ etasmiṃ sabhāve. Atthi hi rūpaṃ atītānāgataṃ yaṃ uppannaṃ chahi viññāṇehi viññeyyasabhāvaṃ na hotīti. Etameva ca niyamaṃ puna evasaddena niyameti ‘‘yathāvutto niyamo rūpe atthi eva, arūpe viya na natthī’’ti. Atha vā <hi rend="bold">sabbaṃ rūpa</hi>nti bhūtupādāyarūpaṃ kālabhedaṃ anāmasitvā ‘‘sabba’’nti vuttaṃ, taṃ sabbaṃ arūpehi samānaviññeyyasabhāvaṃ atītānāgataṃ nivattetuṃ uppannanti etena viseseti, taṃ uppannaṃ sabbaṃ rūpaṃ chahi viññāṇehi viññeyyamevāti attho.</p>

<p rend="bodytext">Nanu evaṃ rūpāyatanassapi sotaviññāṇādīhi viññeyyatā āpajjatīti? Nāpajjati rūpaṃ sabbaṃ sampiṇḍetvā ekantalakkhaṇadassanavasena ekībhāvena <pb ed="M" n="0.0144" /> gahetvā arūpato vidhurassa chahi viññāṇehi viññeyyasabhāvassa dassanato. Paccuppannarūpameva chahi viññāṇehi viññeyyanti <pb ed="V" n="0.0139" /> etasmiṃ pana niyame ‘‘sabbaṃ rūpa’’nti etthāyaṃ viññeyyabhāvaniyamo na vutto, atha kho paccuppannanti sabbarūpassa ekantalakkhaṇaniyamo dassito na siyā. Pāḷiyañca <hi rend="bold">viññeyyamevā</hi>ti <hi rend="bold">eva</hi>-kāro vutto, na uppannamevāti. Tasmā uppannasseva manoviññeyyaniyamāpatti natthīti kiṃ sotapatitattena, tasmā vuttanayenattho yojetabbo.</p>

<p rend="bodytext"><hi rend="bold">Kathaṃvidha</hi>nti guṇehi kathaṃ saṇṭhitaṃ. Ñāṇameva <hi rend="bold">ñāṇavatthu</hi>. Samānajātikānaṃ saṅgaho, samānajātiyā vā saṅgaho <hi rend="bold">sajātisaṅgaho</hi>. Sañjāyanti etthāti sañjāti, sañjātiyā saṅgaho <hi rend="bold">sañjātisaṅgaho,</hi> sañjātidesena saṅgahoti attho. Aññamaññopakāravasena avippayogena ca samādhidese jātā sammāsatiādayo samādhikkhandhe saṅgahitā. Yattha ca satiādisahāyavato samādhissa attano kiccakaraṇaṃ, so cittuppādo samādhideso. Sammāsaṅkappassa ca appanābhāvato paṭivedhasadisaṃ kiccanti samānena paṭivedhakiccena diṭṭhisaṅkappā paññakkhandhe saṅgahitā.</p>

<p rend="centre">Rūpavibhattiekakaniddesavaṇṇanā niṭṭhitā.</p>

<p rend="title">Dukaniddeso</p>

<p rend="subhead">Upādābhājanīyakathāvaṇṇanā</p>

<p rend="bodytext" n="596"><hi rend="paranum">596</hi><hi rend="dot">.</hi> Apparajakkhādisattasamūhadassanaṃ <hi rend="bold">buddhacakkhu,</hi> chasu asādhāraṇañāṇesu indriyaparopariyattañāṇaṃ daṭṭhabbaṃ. Sabbasaṅkhatāsaṅkhatadassanaṃ <hi rend="bold">samantacakkhu</hi>. ‘‘Dukkhaṃ pariññeyyaṃ pariññāta’’nti (saṃ. ni. 5.1081; mahāva. 15) evamādinā ākārena pavattaṃ ñāṇadassanaṃ <hi rend="bold">ñāṇacakkhu,</hi> tampi purimadvayamiva kāmāvacaraṃ. Catusaccadhammadassanaṃ <hi rend="bold">dhammacakkhu</hi>. Upatthambhabhūtā catusamuṭṭhānikarūpasantatiyo sambhārā. Saha sambhārehi <hi rend="bold">sasambhāraṃ,</hi> sambhāravantaṃ. <hi rend="bold">Sambhavo</hi>ti āpodhātumeva sambhavasambhūtamāha. <hi rend="bold">Saṇṭhāna</hi>nti vaṇṇāyatanameva parimaṇḍalādisaṇṭhānabhūtaṃ. Tesaṃ pana visuṃ vacanaṃ tathābhūtānaṃ atathābhūtānañca āpodhātuvaṇṇāyatanānaṃ <pb ed="M" n="0.0145" /> yathāvutte maṃsapiṇḍe vijjamānattā. Cuddasasambhāro hi maṃsapiṇḍo. Sambhavassa catudhātunissitehi <pb ed="V" n="0.0140" /> saha vuttassa dhātuttayanissitatā yojetabbā. Āpodhātuvaṇṇāyatanānameva vā sambhavasaṇṭhānābhāvā visuṃ vuttāti catudhātunissitatā ca na virujjhati. Yaṃ maṃsapiṇḍaṃ setādinā sañjānanto na pasādacakkhuṃ sañjānāti, patthiṇṇatādivisesaṃ vattukāmo ‘‘pathavīpi atthī’’tiādi vuttampi vadati.</p>

<p rend="bodytext"><hi rend="bold">Sarīrasaṇṭhānuppattidesabhūte</hi>ti etena avasesaṃ kaṇhamaṇḍalaṃ paṭikkhipati. Snehamiva sattakkhipaṭalāni byāpetvā ṭhitāheva attano nissayabhūtāhi catūhi dhātūhi katūpakāraṃ taṃnissitehi eva āyuvaṇṇādīhi anupālitaparivāritaṃ tisantatirūpasamuṭṭhāpakehi utucittāhārehi upatthambhiyamānaṃ tiṭṭhati. Sattakkhipaṭalānaṃ byāpanavacanena ca anekakalāpagatabhāvaṃ cakkhussa dasseti. <hi rend="bold">Pamāṇato ūkāsiramatta</hi>nti ūkāsiramatte padese pavattanato vuttaṃ. <hi rend="bold">Rūpāni manupassatī</hi>ti <hi rend="bold">ma</hi>-kāro padasandhikaro. Atha vā <hi rend="bold">manū</hi>ti macco. Upakārabhūtehi <hi rend="bold">saṅgahito. Pariyāyenā</hi>ti catunnaṃ pasādo tesu ekassa dvinnañcātipi vattuṃ yutto samānadhanānaṃ dhanaṃ viyāti etena pariyāyena. <hi rend="bold">Sarīraṃ</hi> rūpakkhandho eva. Paṭighaṭṭanameva nighaṃso <hi rend="bold">paṭighaṭṭanānighaṃso</hi>. Rūpābhimukhabhāvena cakkhuviññāṇassa nissayabhāvāpattisaṅkhāto paṭighaṭṭanato jāto vā nighaṃso <hi rend="bold">paṭighaṭṭanānighaṃso</hi>.</p>

<p rend="bodytext"><hi rend="bold">Parikappavacanaṃ</hi> ‘‘sace āpāthaṃ āgaccheyyā’’ti hetukiriyaṃ, ‘‘passeyyā’’ti phalakiriyañca parikappetvā tena parikappena vacanaṃ. Ettha ca hetukiriyā anekattā avuttāpi viññāyatīti daṭṭhabbā. ‘‘Passe vā’’ti iminā vacanena tīsupi kālesu cakkhuviññāṇassa nissayabhāvaṃ anupagacchantaṃ cakkhuṃ saṅgaṇhāti. Dassane pariṇāyakabhāvo <hi rend="bold">dassanapariṇāyakaṭṭho</hi>. Yathā hi issaro ‘‘idañcidañca karothā’’ti vadanto tasmiṃ tasmiṃ kicce sapurise pariṇāyati pavattayati, evamidampi cakkhusamphassādīnaṃ nissayabhāvena te dhamme dassanakicce āṇāpentaṃ viya pariṇāyatīti cakkhūti vuccati. Cakkhatīti hi <hi rend="bold">cakkhu,</hi> yathāvuttena nayena ācikkhati pariṇāyatīti attho. Atha vā samavisamāni rūpāni cakkhati ācikkhati, pakāsetīti vā <hi rend="bold">cakkhu</hi>. Sañjāyanti etthāti <hi rend="bold">sañjāti</hi>. Ke sañjāyanti? Phassādīni <pb ed="M" n="0.0146" />. Tathā <hi rend="bold">samosaraṇaṃ</hi>. Cakkhusamphassādīnaṃ attano tikkhamandabhāvānupavattanena <hi rend="bold">indaṭṭhaṃ kāretī</hi>ti. Niccaṃ dhuvaṃ attāti gahitassapi <hi rend="bold">lujjanapalujjanaṭṭhena</hi>. Vaḷañjanti pavisanti etenāti vaḷañjanaṃ, taṃdvārikānaṃ phassādīnaṃ <hi rend="bold">vaḷañjanaṭṭhena</hi>.</p>

<p rend="bodytext" n="597"><hi rend="paranum">597</hi><hi rend="dot">.</hi> Pubbe <pb ed="V" n="0.0141" /> vutto parikappo eva <hi rend="bold">vikappanattho. Ghaṭṭayamānamevā</hi>ti pasādassa abhimukhabhāvavisesaṃ gacchantameva.</p>

<p rend="bodytext" n="599"><hi rend="paranum">599</hi><hi rend="dot">.</hi> Rūpaṃ ārabbha cakkhusamphassādīnaṃ uppattivacaneneva tesaṃ taṃdvārikānaṃ aññesañca rūpaṃ ārabbha uppatti vuttā hoti. Yathā ca tesaṃ rūpaṃ paccayo hoti, tena paccayena uppatti vuttā hotīti adhippāyena <hi rend="bold">‘‘iminā’’</hi>tiādimāha. Tattha <hi rend="bold">cakkhupasādavatthukānaṃ phassādīna</hi>nti iminā vacanena tadālambanarūpārammaṇatāya taṃsadisānaṃ manodhātuādīnañca purejātapaccayena uppatti dassitāti daṭṭhabbā. Yattha pana viseso atthi, taṃ dassetuṃ <hi rend="bold">‘‘cakkhudvārajavanavīthipariyāpannāna’’</hi>ntiādimāha. Tāni hi rūpaṃ garuṃ katvā pavattamānassādanābhinandanabhūtāni taṃsampayuttāni ca ārammaṇādhipatiārammaṇūpanissayehi uppajjanti, aññāni ārammaṇapurejātenevāti evaṃ ‘‘ārabbhā’’ti vacanaṃ ārammaṇapaccayato aññapaccayabhāvassapi dīpakaṃ, ārammaṇavacanaṃ ārammaṇapaccayabhāvassevāti ayametesaṃ viseso.</p>

<p rend="bodytext" n="600"><hi rend="paranum">600</hi><hi rend="dot">.</hi><hi rend="bold">Suṇātī</hi>ti sotaviññāṇassa nissayabhāvena suṇāti. Jivhāsaddena viññāyamānā kiriyā sāyananti katvā <hi rend="bold">‘‘sāyanaṭṭhenā’’</hi>ti āha. Kucchitānaṃ dukkhasampayuttaphassādīnaṃ āyoti <hi rend="bold">kāyo,</hi> dukkhadukkhavipariṇāmadukkhānaṃ vā. Kāyāyatanassa byāpitāya cakkhupasāde kāyapasādabhāvopi atthi, tena cakkhupasādassa anuviddhattā no byāpitā ca na siyā, vuttā ca sā. Tasmā cakkhupasādassa phoṭṭhabbāvabhāsanaṃ kāyapasādassa ca rūpāvabhāsanaṃ āpannanti lakkhaṇasammissataṃ codeti. Cakkhukāyānaṃ aññanissayattā kalāpantaragatatāya <hi rend="bold">‘‘aññassa aññattha abhāvato’’</hi>ti āha. Rūparasādinidassanaṃ samānanissayānañca aññamaññasabhāvānupagamena aññamaññasmiṃ abhāvo, ko pana vādo asamānanissayānanti dassetuṃ vuttaṃ.</p>

<p rend="bodytext">Rūpābhighātāraho <pb ed="M" n="0.0147" /> ca so bhūtappasādo cāti <hi rend="bold">rūpābhighātārahabhūtappasādo</hi>. Evaṃlakkhaṇaṃ cakkhu. <hi rend="bold">Rūpābhighāto</hi>ti ca rūpe, rūpassa vā abhighātoti attho. Paripuṇṇāparipuṇṇāyatanattabhāvanibbattakassa kammassa nidānabhūtā kāmataṇhā rūpataṇhā ca tadāyatanikabhavapatthanābhāvato daṭṭhukāmatādivohāraṃ arahatīti dutiyo nayo sabbattha vutto. Tattha daṭṭhukāmatānidānaṃ kammaṃ samuṭṭhānametesanti <hi rend="bold">daṭṭhukāmatānidānakammasamuṭṭhānāni,</hi> evaṃvidhānaṃ bhūtānaṃ <pb ed="V" n="0.0142" /> pasādalakkhaṇaṃ cakkhu, evaṃvidho vā bhūtappasādo <hi rend="bold">daṭṭhukāmatāni…pe… pasādo</hi>. Evaṃlakkhaṇaṃ cakkhu. Rūpesu puggalassa vā viññāṇassa vā <hi rend="bold">āviñchanarasaṃ</hi>.</p>

<p rend="bodytext"><hi rend="bold">Kāyo sabbesa</hi>nti ko ettha viseso, nanu tejādiadhikānañca bhūtānaṃ pasādā sabbesaṃyevāti? Saccametaṃ, idaṃ pana ‘‘sabbesa’’nti vacanaṃ ‘‘samānāna’’nti imamatthaṃ dīpeti anuvattamānassa ekadesādhikabhāvassa nivāraṇavasena vuttattā. <hi rend="bold">Tejādīna</hi>nti padīpasaṅkhātassa tejassa obhāsena vāyussa saddena pathaviyā gandhena kheḷasaṅkhātassa udakassa rasenāti purimavāde pacchimavāde ca yathāyogaṃ taṃtaṃbhūtaguṇehi anuggayhabhāvato rūpādiggahaṇe upakaritabbatoti attho. <hi rend="bold">Rūpādīnaṃ adhikabhāvadassanato</hi>ti aggimhi rūpassa pabhassarassa vāyumhi saddassa sabhāvena suyyamānassa pathaviyā surabhiādino gandhassa āpe ca rasassa madhurassa visesayuttānaṃ dassanato <hi rend="bold">‘‘rūpādayo tesaṃ guṇā’’</hi>ti paṭhamavādī āha. Tasseva ca <hi rend="bold">‘‘iccheyyāmā’’</hi>tiādinā uttaramāha. Imināvupāyena dutiyavādissapi niggaho hotīti.</p>

<p rend="bodytext">Atha vā rūpādivisesaguṇehi tejaākāsapathavīāpavāyūhi cakkhādīni katānīti vadantassa kaṇādassa vādaṃ tatiyaṃ uddharitvā taṃ niggahetuṃ <hi rend="bold">‘‘athāpi vadeyyu’’</hi>ntiādi vuttanti daṭṭhabbaṃ. Āsave upalabbhamānopi gandho pathaviyā āposaṃyuttāya kappāsato visadisāyāti na kappāsagandhassa adhikabhāvāpattīti ce? Na, anabhibhūtattā. Āsavehi udakasaṃyuttā pathavī udakena abhibhūtā, na kappāsapathavīti tassāyeva adhikena gandhena bhavitabbanti. Uṇhodakasaññutto ca aggi upalabbhanīyo mahantoti katvā tassa phasso viya vaṇṇopi pabhassaro upalabbhitabboti uṇhodakavaṇṇato agginā anabhisambandhassa sītudakassa vaṇṇo parihāyetha. <hi rend="bold">Tasmā</hi>ti etassubhayassa abhāvā. Tadabhāvena hi <pb ed="M" n="0.0148" /> rūpādīnaṃ tejādivisesaguṇatā nivattitā, taṃnivattanena ‘‘tejādīnaṃ guṇehi rūpādīhi anuggayhabhāvato’’ti idaṃ kāraṇaṃ nivattitanti. Evaṃ paramparāya ubhayābhāvo visesakappanappahānassa kāraṇaṃ hotīti āha <hi rend="bold">‘‘tasmā pahāyetheta’’</hi>ntiādi. Ekakalāpepi rūparasādayo visadisā, ko pana vādo nānākalāpe cakkhādayo bhūtavisesābhāvepīti dassetuṃ <hi rend="bold">rūparasādinidassanaṃ</hi> vuttaṃ.</p>

<p rend="bodytext">Yadi bhūtaviseso natthi, kiṃ pana cakkhādivisesassa kāraṇanti taṃ dassetuṃ <hi rend="bold">‘‘yaṃ aññamaññassā’’</hi>tiādimāha. Ekampi kammaṃ pañcāyatanikattabhāvapatthanānipphannaṃ cakkhādīnaṃ visesahetuttā <pb ed="V" n="0.0143" /> ‘‘aññamaññassa asādhāraṇa’’nti ca ‘‘kammaviseso’’ti ca vuttanti daṭṭhabbaṃ. Na hi taṃ yena visesena cakkhussa paccayo, teneva sotassa hoti indriyantarābhāvappattito. ‘‘Paṭisandhikkhaṇe mahaggatā ekā cetanā kaṭattārūpānaṃ kammapaccayena paccayo’’ti (paṭṭhā. 2.12.78) vacanena paṭisandhikkhaṇe vijjamānānaṃ sabbesaṃ kaṭattārūpānaṃ ekā cetanā kammapaccayo hotīti viññāyati. Nānācetanāya hi tadā indriyuppattiyaṃ sati parittena ca mahaggatena ca kammunā nibbattitaṃ kaṭattārūpaṃ āpajjeyyāti na cekā paṭisandhi anekakammanibbattā hotīti siddhamekena kammena anekindriyuppatti hotīti. Anallīno nissayo etassāti <hi rend="bold">anallīnanissayo,</hi> rūpasaddasaṅkhāto visayo. Gandharasānaṃ nissayā ghānajivhānissaye allīyantīti te nissayavasena allīnā, phoṭṭhabbaṃ sayaṃ kāyanissayaallīnaṃ bhūtattayattā. <hi rend="bold">Dūre…pe… sampatto eva nāma</hi> paṭighaṭṭananighaṃsajanakatoti adhippāyo. Saddo pana <hi rend="bold">dhātuparamparāya</hi> vāyu viya <hi rend="bold">āgantvā</hi> nissayavasena sotanissaye allīyitvā <hi rend="bold">sotaṃ ghaṭṭetvā</hi> vavatthānaṃ gacchanto <hi rend="bold">saṇikaṃ vavatthānaṃ gacchatī</hi>ti vutto. Evaṃ pana saticittasamuṭṭhānaṃ saddāyatanaṃ sotaviññāṇassa kadācipi ārammaṇapaccayo na siyā. Na hi bahiddhā cittasamuṭṭhānuppatti upapajjatīti.</p>

<p rend="bodytext"><hi rend="bold">Cirena suyyeyyā</hi>ti kasmā etaṃ vuttaṃ, nanu dūre ṭhitehi rajakādisaddā cirena suyyantīti? Na, dūrāsannānaṃ yathāpākaṭe sadde gahaṇavisesato. Yathā hi dūrāsannānaṃ vacanasadde yathā pākaṭībhūte gahaṇavisesato ākāravisesānaṃ aggahaṇaṃ gahaṇañca hoti, evaṃ rajakādisaddepi āsannassa ādito pabhuti yāvāvasānā kamena pākaṭībhūte <pb ed="M" n="0.0149" /> dūrassa cāvasāne majjhe vā piṇḍavasena pavattipākaṭībhūte nicchayagahaṇānaṃ sotaviññāṇavīthiyā parato pavattānaṃ visesato lahukaṃ suto cirena sutoti abhimāno hoti. So pana saddo yattha uppanno, taṃ nissitova attano vijjamānakkhaṇe sotassa āpāthamāgacchati. Dūre ṭhito pana saddo aññattha paṭighosuppattiyā bhājanādicalanassa ca ayokanto viya ayocalanassa paccayo hotīti daṭṭhabbo. Yathā vā ghaṇṭābhighātānujāni bhūtāni anuravassa nissayabhūtāni ghaṭṭanasabhāvāni, evaṃ ghaṭṭanānujāni yāva sotappasādā uppattivasena āgatāni bhūtāni ghaṭṭanasabhāvānevāti taṃnissito saddo nissayavasena dhātuparamparāya ghaṭṭetvā saṇikaṃ vavatthānaṃ gacchatīti vutto. <hi rend="bold">Asukadisāya nāmāti na paññāyeyya</hi>. Kasmā? Sotappadesasseva saddassa gahaṇato.</p>

<p rend="bodytext">Visame <pb ed="V" n="0.0144" /> ajjhāsayo etassāti visamajjhāsayo, ajjhāsayarahitampi cakkhu visamaninnattā visamajjhāsayaṃ viya hotīti <hi rend="bold">‘‘visamajjhāsaya’’</hi>nti vuttaṃ. Cakkhumato vā puggalassa ajjhāsayavasena cakkhu <hi rend="bold">‘‘visamajjhāsaya’’</hi>nti vuttaṃ.</p>

<p rend="bodytext">Kaṇṇakūpachiddeyeva pavattanato ārammaṇaggahaṇahetuto ca tattheva <hi rend="bold">‘‘ajjhāsayaṃ karotī’’</hi>ti vuttaṃ. Tassa sotassa sotaviññāṇanissayabhāvena saddasavane. <hi rend="bold">Ajaṭākāsopi vaṭṭatī</hi>ti etassa aṭṭhakathādhippāyena atthaṃ vadanto <hi rend="bold">‘‘antoleṇasmi’’</hi>ntiādimāha. Attano adhippāyena vadanto <hi rend="bold">‘‘kiṃ etāya dhammatāyā’’</hi>tiādimavoca.</p>

<p rend="bodytext">Vātūpanissayo gandho gocaro etassāti <hi rend="bold">vātūpanissayagandhagocaraṃ</hi>. Ettha ca gandhaggahaṇassa vāto upanissayo, tabbohārena pana gandho ‘‘vātūpanissayo’’ti vutto. Atha vā vāto eva upanissayo vātūpanissayo. Kassāti? Ghānaviññāṇassa. So sahakārīpaccayantarabhūto etassa atthīti <hi rend="bold">vātūpanissayo,</hi> gandho paccayo.</p>

<p rend="bodytext">Āpo ca sahakārīpaccayantarabhūto kheḷādiko. Tathā pathavī. Gahetabbassa hi phoṭṭhabbassa uppīḷiyamānassa ādhārabhūtā pathavī kāyassa ca phoṭṭhabbena uppīḷiyamānassa nissayabhūtānaṃ ādhārabhūtā sabbadā <pb ed="M" n="0.0150" /> phoṭṭhabbagahaṇassa upanissayoti. Uppīḷanena pana vinā phoṭṭhabbagahaṇe kāyāyatanassa nissayabhūtā pathavī upanissayoti daṭṭhabbā. Sabbadāpi ca tassā upanissayabhāvo yutto eva.</p>

<p rend="bodytext"><hi rend="bold">Pañcavaṇṇāna</hi>nti vacanaṃ tadādhārānaṃ suttānaṃ nānattadassanatthaṃ. Pañcappakārā pañcavaṇṇā. <hi rend="bold">Ekantato</hi>ti idaṃ sabbadā uppīḷanena vinibbhujjituṃ asakkuṇeyyānaṃ kalāpantararūpānaṃ sabbhāvā tesaṃ nivattanatthaṃ vuttaṃ. Na hi tāni ekantena avinibhuttāni kalāpantaragatattāti.</p>

<p rend="bodytext" n="616"><hi rend="paranum">616</hi><hi rend="dot">.</hi><hi rend="bold">Vaṇṇanibhā</hi>ti rūpāyatanameva niddiṭṭhanti tadeva apekkhitvā <hi rend="bold">‘‘sanidassana’’</hi>nti napuṃsakaniddeso kato. <hi rend="bold">Tasmā</hi>ti nippariyāyarūpānaṃ nīlādīnaṃ phusitvā ajānitabbato dīghādīnañca phusitvā jānitabbato <hi rend="bold">na nippariyāyena dīghaṃ rūpāyatanaṃ. Taṃ taṃ nissāyā</hi>ti dīghādisannivesaṃ bhūtasamudāyaṃ nissāya. <hi rend="bold">Tathā tathā ṭhita</hi>nti dīghādisannivesena ṭhitaṃ vaṇṇasamudāyabhūtaṃ <pb ed="V" n="0.0145" /> rūpāyatanameva dīghādivohārena bhāsitaṃ. <hi rend="bold">Aññamaññaparicchinnaṃ</hi> ekasmiṃ itarassa abhāvā. Visayagocarānaṃ viseso anaññatthabhāvo tabbahulacāritā ca cakkhuviññāṇassa.</p>

<p rend="bodytext" n="620"><hi rend="paranum">620</hi><hi rend="dot">.</hi> Bherisaddādīnañca vāditasaddattā <hi rend="bold">‘‘vuttāvasesāna’’</hi>nti āha. Amanussavacanena na manussehi aññe pāṇino eva gahitā, atha kho kaṭṭhādayopīti adhippāyena <hi rend="bold">‘‘seso sabbopī’’</hi>ti āha. Evaṃ santepi vatthuvisesakittanavasena pāḷiyaṃ anāgato tathā kittetabbo <hi rend="bold">ye vā panā</hi>ti vuttoti adhippāyo.</p>

<p rend="bodytext" n="624"><hi rend="paranum">624</hi><hi rend="dot">.</hi><hi rend="bold">Vissagandho</hi>ti virūpo maṃsādigandho. <hi rend="bold">Lambila</hi>nti madhurambilaṃ.</p>

<p rend="bodytext" n="632"><hi rend="paranum">632</hi><hi rend="dot">.</hi> Sañjānanti etenāti <hi rend="bold">sañjānanaṃ,</hi> upalakkhaṇaṃ. Sakena sakena kammacittādinā paccayena samuṭṭhitānipi itthiliṅgādīni indriyasahite sarīre uppajjamānāni taṃtadākārāni hutvā uppajjantīti <hi rend="bold">‘‘itthindriyaṃ paṭicca samuṭṭhaha</hi>ntī’’ti vuttāni. Itthiliṅgādīsu eva ca adhipatibhāvā etassa indriyatā vuttā, indriyasahite santāne itthiliṅgādiākārarūpapaccayānaṃ aññathā anuppādanato itthiggahaṇassa ca tesaṃ rūpānaṃ paccayabhāvato. Yasmā pana bhāvadasakepi rūpānaṃ itthindriyaṃ na janakaṃ, nāpi anupālakaṃ upatthambhakaṃ vā, na ca aññakalāparūpānaṃ, tasmā taṃ jīvitindriyaṃ viya sakalāparūpānaṃ āhāro <pb ed="M" n="0.0151" /> viya vā kalāpantararūpānañca indriyaatthiavigatapaccayoti na vuttaṃ. Esa nayo purisindriyepi. Liṅgādiākāresu rūpesu rūpāyatanassa cakkhuviññeyyattā liṅgādīnaṃ cakkhuviññeyyatā vuttā.</p>

<p rend="bodytext" n="633"><hi rend="paranum">633</hi><hi rend="dot">.</hi><hi rend="bold">Ubhayampi…pe… kusalena patiṭṭhātī</hi>ti sugatiṃ sandhāya vuttanti veditabbaṃ. Duggatiyañhi paṭisandhi akusalenevāti tadā uppajjamāno bhāvopi akusaleneva bhaveyya, paṭisandhiyaṃ viya pavattepīti. Tayidaṃ dvayaṃ yasmā santāne saha na pavattati ‘‘yassa itthindriyaṃ uppajjati, tassa purisindriyaṃ uppajjatīti? No’’tiādivacanato (yama. 3.indriyayamaka.188), tasmā ubhatobyañjanakassapi <hi rend="bold">ekamevindriyaṃ hotī</hi>ti vuttaṃ.</p>

<p rend="bodytext" n="635"><hi rend="paranum">635</hi><hi rend="dot">.</hi> Ekantaṃ kāyaviññattiyaṃ kāyavohārassa pavattidassanatthaṃ <hi rend="bold">‘‘kāyena saṃvaro sādhū’’</hi>ti (dha. pa. 361; saṃ. ni. 1.116) sādhakasuttaṃ āhaṭaṃ. Bhāvassa gamanaṃ pakāsanaṃ <pb ed="V" n="0.0146" /><hi rend="bold">copanaṃ</hi>. <hi rend="bold">Thambhanā</hi>ti vāyodhātuadhikānaṃ bhūtānaṃ thambhanākāro viññattīti attho. Uddhaṅgamavātādayo viya hi yo vātādhiko kalāpo, tattha bhūtānaṃ viññattiākāratā hotīti. Teneva <hi rend="bold">‘‘kāyaṃ thambhetvā thaddhaṃ karotīti thambhanā’’</hi>ti vāyodhātukiccavasena viññatti vuttā. Tato eva ca ‘‘vāyodhātuyā ākāro kāyaviññattī’’ti ca vattuṃ vaṭṭati, tathā ‘‘pathavīdhātuyā vacīviññattī’’ti pathavīdhātuadhikabhūtavikārato.</p>

<p rend="bodytext" n="636"><hi rend="paranum">636</hi><hi rend="dot">.</hi><hi rend="bold">Pabhedagatā vācā evā</hi>ti tissa phussāti pabhedagatā. Atha vā vacīsaṅkhārehi vitakkavicārehi pariggahitā savanavisayabhāvaṃ anupanītatāya abhinnā tabbhāvaṃ nīyamānā vācā <hi rend="bold">‘‘vacībhedo’’</hi>ti vuccati. <hi rend="bold">Iriyāpathampi upatthambhentī</hi>ti yathāpavattaṃ iriyāpathaṃ upatthambhenti. Yathā hi abbokiṇṇe bhavaṅge vattamāne aṅgāni osīdanti paviṭṭhāni viya honti, na evaṃ ‘‘dvattiṃsa chabbīsā’’ti vuttesu jāgaraṇacittesu vattamānesu. Tesu pana vattamānesu aṅgāni upatthaddhāni yathāpavattiriyāpathabhāveneva pavattantīti. <hi rend="bold">Khīṇāsavānaṃ cuticitta</hi>nti visesetvā vuttaṃ, ‘‘kāmāvacarānaṃ pacchimacittassa uppādakkhaṇe yassa cittassa anantarā kāmāvacarānaṃ pacchimacittaṃ uppajjissati, rūpāvacare arūpāvacare pacchimabhavikānaṃ, ye ca rūpāvacaraṃ arūpāvacaraṃ upapajjitvā parinibbāyissanti, tesaṃ cavantānaṃ <pb ed="M" n="0.0152" /> tesaṃ vacīsaṅkhāro nirujjhissati, no ca tesaṃ kāyasaṅkhāro nirujjhissatī’’ti (yama. 2.saṅkhārayamaka.88) pana vacanato aññesampi cuticittaṃ rūpaṃ na samuṭṭhāpetīti viññāyati. Na hi rūpasamuṭṭhāpakacittassa gabbhagamanādivinibaddhābhāvena kāyasaṅkhārāsamuṭṭhāpanaṃ atthi, na ca yuttaṃ ‘‘cuto ca cittasamuṭṭhānañcassa pavattatī’’ti, nāpi ‘‘cuticittaṃ rūpaṃ samuṭṭhāpetī’’ti pāḷi atthīti.</p>

<p rend="bodytext" n="637"><hi rend="paranum">637</hi><hi rend="dot">.</hi><hi rend="bold">Na kassatī</hi>ti na vilekhiyati. <hi rend="bold">Gata</hi>nti viññātaṃ. <hi rend="bold">Asamphuṭṭhaṃ catūhi mahābhūtehī</hi>ti yasmiṃ kalāpe bhūtānaṃ paricchedo, teheva asamphuṭṭhaṃ. Vijjamānepi hi kalāpantarabhūtānaṃ kalāpantarabhūtasamphuṭṭhabhāve taṃtaṃbhūtavivittatā rūpapariyanto ākāsoti yesaṃ yo paricchedo, tehi so asamphuṭṭhova, aññathā paricchinnabhāvo na siyā tesaṃ bhūtānaṃ byāpitabhāvāpattito. Abyāpitā hi asamphuṭṭhatāti.</p>

<p rend="bodytext" n="638"><hi rend="paranum">638</hi><hi rend="dot">.</hi> Lahutādīnaṃ aññamaññāvijahanena dubbiññeyyanānattatā vuttāti taṃtaṃvikārādhikarūpehi <pb ed="V" n="0.0147" /> taṃtaṃnānattappakāsanatthaṃ <hi rend="bold">‘‘evaṃ santepī’’</hi>tiādimāha. Yathāvuttā ca paccayā taṃtaṃvikārassa visesapaccayabhāvato vuttā, avisesena pana sabbe sabbesaṃ paccayāti.</p>

<p rend="bodytext" n="641"><hi rend="paranum">641</hi><hi rend="dot">.</hi> Ādito cayo <hi rend="bold">ācayo,</hi> paṭhamuppatti. Upari cayo <hi rend="bold">upacayo</hi>. Pabandho <hi rend="bold">santati</hi>. Tattha uddese avuttopi ācayo upacayasaddeneva viññāyatīti <hi rend="bold">‘‘yo āyatanānaṃ ācayo punappunaṃ nibbattamānānaṃ, sova rūpassa upacayo’’</hi>ti āha. Pāḷiyaṃ pana <hi rend="bold">upa</hi>-saddo paṭhamattho upariattho ca hotīti ‘‘ādicayo upacayo, uparicayo santatī’’ti ayamattho viññāyatīti. Aññathā hi ācayasaṅkhātassa paṭhamuppādassa avuttatā āpajjeyya.</p>

<p rend="bodytext"><hi rend="bold">Eva</hi>nti ‘‘yo āyatanānaṃ ācayo’’tiādiniddesena kiṃ kathitaṃ hoti? Āyatanena ācayo kathito. Ācayūpacayasantatiyo hi nibbattibhāvena ācayo evāti āyatanehi ācayādīnaṃ pakāsitattā tehi ācayo kathito. Āyatanānaṃ ācayādivacaneneva ācayasabhāvāni uppādadhammāni āyatanānīti ācayena taṃpakatikāni <pb ed="M" n="0.0153" /> āyatanāni kathitāni. Lakkhaṇañhi uppādo, na rūparūpanti. Tenevādhippāyenāha <hi rend="bold">‘‘āyatanameva kathita’’</hi>nti. Ācayañhi lakkhaṇaṃ kathayantena taṃlakkhaṇāni āyatanāneva kathitāni hontīti. <hi rend="bold">Evampi kiṃ kathitaṃ hotī</hi>ti āyatanācayehi ācayāyatanehi ācayameva āyatanameva kathentena uddese niddese ca ācayoti idameva avatvā upacayasantatiyo uddisitvā tesaṃ vibhajanavasena āyatanena ācayakathanādinā kiṃ kathitaṃ hotīti adhippāyo. <hi rend="bold">Ācayo</hi>ti upacayamāha, <hi rend="bold">upacayo</hi>ti ca santatiṃ. Tadevubhayaṃ yathākkamaṃ vivaranto <hi rend="bold">‘‘nibbatti vaḍḍhi kathitā’’</hi>ti āha. Upacayasantatiyo hi atthato ekattā ācayovāti taduddesavibhajanavasena āyatanena ācayakathanādinā nibbattivaḍḍhiākāranānattaṃ ācayassa kathitanti attho. Imamevatthaṃ vibhāvetuṃ <hi rend="bold">‘‘atthato hī’’</hi>tiādimāha. Yasmā ca ubhayampi etaṃ jātirūpassevādhivacanaṃ, tasmā jātirūpassa lakkhaṇādivisesesu ācayādīsu pavattiādīsu ca ācayādilakkhaṇādiko upacayo, pavattiādilakkhaṇādikā santatīti veditabbāti attho.</p>

<p rend="bodytext" n="643"><hi rend="paranum">643</hi><hi rend="dot">.</hi><hi rend="bold">Pakatiniddesā</hi>ti phalavipaccanapakatiyā niddesā, jarāya pāpuṇitabbaṃ phalameva vā pakati. <hi rend="bold">Na ca khaṇḍiccādīneva jarā</hi>ti kalalakālato pabhuti purimarūpānaṃ jarāpattakkhaṇe uppajjamānāni pacchimarūpāni paripakkarūpānurūpāni pariṇatapariṇatāni uppajjantīti anukkamena supariṇatarūpaparipākakāle uppajjamānāni khaṇḍiccādisabhāvāni uppajjanti. Tāni <pb ed="V" n="0.0148" /> udakādimaggesu tiṇarukkhasaṃbhaggatādayo viya paripākagatamaggasaṅkhātesu paripakkarūpesu uppannāni jarāya gatamaggoicceva vuttāni, na jarāti. Aviññāyamānantarajarā <hi rend="bold">avīcijarā</hi>. Maraṇe <hi rend="bold">upanayanarasā</hi>.</p>

<p rend="bodytext" n="644"><hi rend="paranum">644</hi><hi rend="dot">.</hi><hi rend="bold">Taṃ patvā</hi>ti taṃ attano eva khayavayasaṅkhātaṃ sabhāvaṃ patvā rūpaṃ khīyati veti bhijjati. Pothetvā pātitassa dubbalatā parādhīnatā sayanaparāyaṇatā ca hoti, tathā jarābhibhūtassāti pothakasadisī jarā.</p>

<p rend="bodytext" n="645"><hi rend="paranum">645</hi><hi rend="dot">.</hi><hi rend="bold">Kattabbato</hi>ti kattabbasabhāvato. Visāṇādīnaṃ taracchakheḷatemitānaṃ pāsāṇānaṃ viya thaddhabhāvābhāvato ahivicchikānaṃ viya <pb ed="M" n="0.0154" /> savisattābhāvato ca sukhumatā vuttā. <hi rend="bold">Ojālakkhaṇo</hi>ti ettha aṅgamaṅgānusārino rasassa sāro upatthambhabalakāro bhūtanissito eko viseso ojāti.</p>

<p rend="centre">Upādābhājanīyakathāvaṇṇanā niṭṭhitā.</p>

<p rend="subhead">Noupādābhājanīyakathāvaṇṇanā</p>

<p rend="bodytext" n="646"><hi rend="paranum">646</hi><hi rend="dot">.</hi><hi rend="bold">Na upādiyatevā</hi>ti na nissayati eva, kintu nissayati ca nissīyati cāti attho.</p>

<p rend="bodytext" n="647"><hi rend="paranum">647</hi><hi rend="dot">.</hi><hi rend="bold">Purimā panā</hi>ti pañcavidhasaṅgahe pathavīdhātuāpodhātutejodhātuvāyodhātūnaṃ purimuddesavasena vuttaṃ. Phoṭṭhabbāyatananiddese vā vuttānaṃ pathavīdhātuādīnaṃ purimā uddese vuttā āpodhātūti adhippāyo, vuttassa vā phoṭṭhabbāyatanassa atītatāya pacchimatā, anāgatatāya ca āpodhātuyā purimatā vuttāti daṭṭhabbā. <hi rend="bold">Āyū</hi>ti jīvitindriyaṃ. Kammajatejaṃ <hi rend="bold">usmā. Yaṃ kiñci dhātuṃ…pe… ekappahārena nuppajjatī</hi>ti ekasmiṃ khaṇe anekāsu pathavīsu āpāthagatāsu tāsu tāsu saha nuppajjati, tathā tejavāyūsu cāti attho. Anekesu ārammaṇesu sannipatitesu ābhujitavasena ārammaṇapasādādhimattatāvasena ca paṭhamaṃ katthaci uppatti <pb ed="V" n="0.0149" /> dassitā, aññattha ca pana uppatti atthi eva. Sāyaṃ ārammaṇato ārammaṇantarasaṅkanti yena upāyena hoti, tassa vijānanatthaṃ pucchati <hi rend="bold">‘‘kathaṃ pana cittassa ārammaṇato saṅkanti hotī’’</hi>ti.</p>

<p rend="bodytext" n="651"><hi rend="paranum">651</hi><hi rend="dot">.</hi> Ayapiṇḍiādīsu pathavīdhātu tādisāya āpodhātuyā anābaddhā santī visareyya, tasmā <hi rend="bold">‘‘tāni āpodhātu ābandhitvā baddhāni karotī’’</hi>ti vuttaṃ. Yathā hi yuttappamāṇaṃ udakaṃ paṃsucuṇṇāni ābandhitvā mattikāpiṇḍaṃ katvā ṭhapeti, evaṃ ayopiṇḍiādīsupi tadanurūpapaccayehi tattheva uppannā āpodhātu tathā ābandhitvā ṭhapetīti daṭṭhabbā.</p>

<p rend="bodytext"><hi rend="bold">Aphusitvā patiṭṭhā hotī</hi>ti āpodhātuyā aphoṭṭhabbabhāvato vuttaṃ, tathā <hi rend="bold">‘‘aphusitvāva ābandhatī’’</hi>ti. Na hi yathā phoṭṭhabbadhātūnaṃ phoṭṭhabbabhāvena <pb ed="M" n="0.0155" /> aññamaññanissayatā, evaṃ phoṭṭhabbāphoṭṭhabbadhātūnaṃ hotīti adhippāyo veditabbo. Avinibbhogavuttīsu hi bhūtesu aññamaññanissayatā aññamaññapaccayabhūtesu na sakkā nivāretuṃ, nāpi sahajātesu avinibbhogatāya ekībhūtesu phusanāphusanāni vicāretuṃ yuttānīti. <hi rend="bold">Na uṇhā hutvā jhāyatī</hi>ti tejosabhāvataṃyeva paṭikkhipati, na sītattaṃ anujānāti, tejosabhāvapaṭikkhepeneva ca sītattañca paṭikkhittaṃ hoti. Tejo eva hi sītaṃ himapātasamayādīsu sītassa paripācakatādassanato, sītuṇhānañca aññamaññapaṭipakkhabhāvato uṇhena saha na sītaṃ bhūtantaraṃ pavattatīti yujjati. Uṇhakalāpe pana sītassa appavatti sītakalāpe ca uṇhassa dvinnaṃ aññamaññapaṭipakkhattā tejovisesabhāve yujjatīti. <hi rend="bold">Bhāvaññathatta</hi>nti kharānaṃ guḷādīnaṃ davatā mudutā rasādīnañca davānaṃ kharatā paccayavisesehi omattādhimattapathavīdhātuādikānaṃ uppatti. <hi rend="bold">Lakkhaṇaññathattaṃ</hi> kakkhaḷādilakkhaṇavijahanaṃ, taṃ etesaṃ na hoti, omattādhimattatāsaṅkhātaṃ bhāvaññathattaṃyeva hotīti attho.</p>

<p rend="bodytext" n="652"><hi rend="paranum">652</hi><hi rend="dot">.</hi><hi rend="bold">Anupādinnādīnaṃyevā</hi>ti ekantaanupādinnaekantanacittasamuṭṭhānādīnaṃ niddesesu gahaṇesu gahitāti attho. <hi rend="bold">Yaṃ vā panaññampī</hi>ti pana vacanena purimānampi nakammassakatattābhāvādikaṃ dīpeti. Tā hi anupādinnādinakammassakatattādivacanānaṃ samānatthattā ekena avattabbatte itarenapi avattabbā siyuṃ, vattabbatte vā vattabbā. Tasmā ekantākammajādīsveva gahetabbattā tā anekantesu na gahitāti daṭṭhabbā.</p>

<p rend="bodytext" n="666"><hi rend="paranum">666</hi><hi rend="dot">.</hi><hi rend="bold">Ekanta</hi><pb ed="V" n="0.0150" /><hi rend="bold">…pe… paññāyati</hi> tesaṃ vikārattā, anipphannattā pana tassa uppādo na kenaci sakkā vattunti adhippāyo.</p>

<p rend="centre">Dukaniddesavaṇṇanā niṭṭhitā.</p>

<p rend="subhead">Catukkaniddesavaṇṇanā</p>

<p rend="bodytext" n="966"><hi rend="paranum">966</hi><hi rend="dot">.</hi><hi rend="bold">Pacchimapadassā</hi>ti viññātapadassa. Sabbameva hi rūpaṃ viññātanti tassa abhinditabbattā viññātato aññaṃ diṭṭhaṃ sutaṃ mutañca na hotīti pucchaṃ akatvāva vissajjitaṃ. Na hi sakkā viññātato aññaṃ ‘‘katamaṃ rūpaṃ diṭṭha’’nti <pb ed="M" n="0.0156" /> pucchitunti adhippāyo. Yathā hi dvīsu uddiṭṭhesu nopādato aññattaṃ sandhāya ‘‘katamaṃ taṃ rūpaṃ upādā’’ti pucchitaṃ, evaṃ diṭṭhādīsu catūsu uddiṭṭhesu sutādīhi tīhipi aññattaṃ sandhāya ‘‘katamaṃ taṃ rūpaṃ diṭṭha’’nti pucchitabbaṃ siyā, tadabhāvo na pucchitaṃ, evaṃ sutādīsupīti. Dassanādiggahaṇavisesato pana diṭṭhādīhi aññassa viññātassa sabbhāvato ca catukko vutto.</p>

<p rend="subhead">Pañcakaniddesavaṇṇanā</p>

<p rend="bodytext" n="969"><hi rend="paranum">969</hi><hi rend="dot">.</hi><hi rend="bold">Tejobhāvaṃ gata</hi>nti sabhāveneva tejobhāvaṃ pattanti attho. Vuttassapi aññena pakārena saṅgahārahassa saṅgaṇhanaṃ nayakaraṇaṃ idha daṭṭhabbaṃ, tayidaṃ ‘‘viññāta’’nti catukkapadepi yojetabbaṃ. Phoṭṭhabbassa bhedasabbhāvo aṭṭhake nayo.</p>

<p rend="subhead">Pakiṇṇakakathāvaṇṇanā</p>

<p rend="bodytext" n="975"><hi rend="paranum">975</hi><hi rend="dot">.</hi><hi rend="bold">Natthi nīvaraṇā</hi>ti vacanena middhassapi nīvaraṇassa pahānaṃ vuttaṃ, na ca rūpaṃ pahātabbaṃ, na ca rūpakāyagelaññaṃ munino natthīti sakkā vattuṃ ‘‘piṭṭhi me āgilāyati, tamahaṃ āyamissāmī’’ti (ma. ni. 2.22) vacanato. <hi rend="bold">Saviññāṇakasaddo</hi>ti viññāṇena pavattito vacīghosādisaddo. <hi rend="bold">Na hi etāni jāyantī</hi>ti paripaccamānassa rūpassa paripaccanaṃ jarā <pb ed="V" n="0.0151" />, khīyamānassa khayo aniccatāti rūpabhāvamattāni etāni, na sayaṃ sabhāvavantānīti sandhāya vuttaṃ. Tathā jāyamānassa jananaṃ jāti, sā ca rūpabhāvova, na sayaṃ sabhāvavatīti <hi rend="bold">‘‘na pana paramatthato jāti jāyatī’’</hi>ti vuttaṃ.</p>

<p rend="bodytext">Tesaṃ paccayo etissāti tappaccayā, tappaccayāya bhāvo tappaccayabhāvo, tappaccayabhāvena pavatto vohāro <hi rend="bold">tappaccayabhāvavohāro,</hi> taṃ labhati. <hi rend="bold">Abhinibbattitadhammakkhaṇasmi</hi>nti abhinibbattiyamānadhammakkhaṇasminti adhippāyo. Na hi tadā te dhammā na jāyantīti jāyamānabhāvova jātīti yuttā tassā kammādisamuṭṭhānatā taṃnibbattatā ca, na pana tadā te dhammā jīyanti khīyanti ca, tasmā na tesaṃ te jīraṇabhijjanabhāvā cittādisamuṭṭhānā taṃnibbattā cāti vacanaṃ arahanti. Evamapi upādinna-saddo upetena kammunā ādinnataṃ vadati, na nibbattinti upādinnapākabhedānaṃ upādinnatā tesaṃ vattabbāti ce? Na, ādinna-saddassa nibbattivācakattā. Upetena <pb ed="M" n="0.0157" /> nibbattañhi upādinnanti paccayānubhāvakkhaṇañca nibbattiñca gahetvāva pavatto ayaṃ vohāro tadā abhāvā jarāmaraṇe na pavattatīti. Paṭiccasamuppannānaṃ dhammānaṃ jarāmaraṇattā tesaṃ uppāde sati jarāmaraṇaṃ hoti, asati na hoti. Na hi ajātaṃ paripaccati bhijjati vā, tasmā jātipaccayataṃ sandhāya <hi rend="bold">‘‘jarāmaraṇaṃ paṭiccasamuppanna’’</hi>nti vuttaṃ.</p>

<p rend="bodytext"><hi rend="bold">Nissayapaṭibaddhavuttito</hi>ti jāyamānaparipaccamānabhijjamānānaṃ jāyamānādibhāvamattattā jāyamānādinissayapaṭibaddhavuttikā jātiādayoti vuttaṃ hoti. Yadi evaṃ upādāyarūpānañca cakkhāyatanādīnaṃ uppādādisabhāvabhūtā jātiādayo taṃnissitā hontīti bhūtanissitānaṃ tesaṃ lakkhaṇānaṃ upādāyabhāvo viya upādāyarūpanissitānaṃ upādāyupādāyabhāvo āpajjatīti ce? Na, bhūtapaṭibaddhaupādāyarūpalakkhaṇānañca bhūtapaṭibaddhabhāvassa avinivattanato. Apica ekakalāpapariyāpannānaṃ rūpānaṃ saheva uppādādippavattito ekassa kalāpassa uppādādayo ekekāva hontīti yathā ekekassa kalāpassa jīvitindriyaṃ kalāpānupālakaṃ ‘‘upādāyarūpa’’nti vuccati, evaṃ kalāpuppādādisabhāvā jātiādayo ‘‘upādāyarūpāni’’cceva vuccanti. Evaṃ vikāraparicchedarūpāni ca yojetabbāni.</p>

<p rend="bodytext">Kammasamuṭṭhānasambandhaṃ utusamuṭṭhānaṃ kammavisesena suvaṇṇadubbaṇṇasusaṇṭhitadussaṇṭhitādivisesaṃ <pb ed="V" n="0.0152" /> hotīti <hi rend="bold">‘‘kammapaccaya’’</hi>nti vuttaṃ. Kammavipākānubhavanassa kāraṇabhūtaṃ bāhirautusamuṭṭhānaṃ <hi rend="bold">kammapaccayautusamuṭṭhānaṃ</hi>. Kammasahāyo paccayo, kammassa vā sahāyabhūto paccayo kammapaccayo, sova utu kammapaccayautu, so samuṭṭhānaṃ etassāti <hi rend="bold">kammapaccayautusamuṭṭhāna</hi>nti vacanattho. Sīte uṇhe vā kismiñci utumhi samāgate tato suddhaṭṭhakaṃ uppajjati, tassa so utu samuṭṭhānaṃ. Dutiyassa suddhaṭṭhakassa utusamuṭṭhānikapaṭibandhakassa so eva purimo utu paccayo. Tatiyaṃ pana suddhaṭṭhakaṃ purimautusahāyena utunā nibbattattā pubbe vuttanayeneva <hi rend="bold">‘‘utupaccayautusamuṭṭhāna’’</hi>nti vuttaṃ. Evamayaṃ purimo utu tisso santatiyo ghaṭṭeti, tato paraṃ aññautusamāgame aññasantatittayaṃ, tato ca aññena aññanti evaṃ pavatti daṭṭhabbā. Tadetaṃ sītuṇhānaṃ appabahubhāve taṃsamphassassa acirappavattiyā cirappavattiyā <pb ed="M" n="0.0158" /> ca veditabbaṃ, anupādinnena dīpanā na santatittayavasena, atha kho meghasamuṭṭhāpakamūlautuvasena pakārantarena daṭṭhabbā, taṃ dassetuṃ <hi rend="bold">‘‘utusamuṭṭhāno nāma valāhako’’</hi>tiādimāha. Rūparūpānaṃ vikārādimattabhāvato aparinipphannatā vuttā. Tesañhi rūpavikārādibhāvato rūpatāti adhippāyo. Rūpavikārādibhāvato eva pana rūpe sati santi, asati na santīti asaṅkhatabhāvanivāraṇatthaṃ parinipphannatā vuttāti.</p>

<p rend="centre">Rūpakaṇḍavaṇṇanā niṭṭhitā.</p>
</body>
<back></back>
</text>
</TEI.2>