<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">9. Pātimokkhaṭṭhapanakkhandhakaṃ</p>

<p rend="subhead">Pātimokkhuddesayācanakathā</p>

<p rend="bodytext" n="383"><hi rend="paranum">383</hi><hi rend="dot">.</hi> Pātimokkhaṭṭhapanakkhandhake <pb ed="P" n="6.1287" /><pb ed="M" n="0.0123" /><pb ed="V" n="0.0122" /> – <hi rend="bold">(nandimukhiyā rattiyā</hi>ti aruṇuṭṭhitakālepi hi nandimukhā viya ratti khāyati. Tenāha ‘‘nandimukhiyā rattiyā’’ti. <hi rend="bold">Antopūti</hi>nti attacittasantāne kilesapūtibhāvena antopūtiṃ. <hi rend="bold">Avassuta</hi>nti kilesavassanavasena avassutaṃ. <hi rend="bold">Kasambukajāta</hi>nti ākiṇṇadosatāya saṃkiliṭṭhajātaṃ.) <hi rend="bold">Yāva bāhāgahaṇāpi nāmā</hi>ti ‘‘aparisuddhā ānanda parisā’’ti vacanaṃ sutvāyeva hi tena pakkamitabbaṃ siyā, evaṃ apakkamitvā yāva bāhāgahaṇāpi nāma so moghapuriso āgamessati, acchariyamidanti dasseti.</p>

<p rend="bodytext" n="384"><hi rend="paranum">384</hi><hi rend="dot">.</hi><hi rend="bold">Na āyatakeneva papāto</hi>ti na paṭhamameva gambhīro; anupubbena gambhīroti attho. <hi rend="bold">Ṭhitadhammo velaṃ nātivattatī</hi>ti vīcīnaṃ osakkanakandaraṃ mariyādavelaṃ nātikkamati. <hi rend="bold">Tīraṃ vāhetī</hi>ti tīrato appeti; ussāretīti attho. <hi rend="bold">Aññāpaṭivedho</hi>ti arahattappatti.</p>

<p rend="bodytext" n="385"><hi rend="paranum">385</hi><hi rend="dot">.</hi><hi rend="bold">Channamativassatī</hi>ti āpattiṃ āpajjitvā paṭicchādento aññaṃ navaṃ āpattiṃ āpajjati idametaṃ sandhāya vuttaṃ. <hi rend="bold">Vivaṭaṃ nātivassatī</hi>ti āpattiṃ āpajjitvā vivaranto aññaṃ nāpajjati idametaṃ sandhāya vuttaṃ.</p>

<p rend="centre">Pātimokkhuddesayācanakathā niṭṭhitā.</p>

<p rend="subhead">Pātimokkhasavanārahakathā</p>

<p rend="bodytext" n="386"><hi rend="paranum">386</hi><hi rend="dot">.</hi><hi rend="bold">Ṭhapitaṃ</hi><pb ed="V" n="0.0123" /><hi rend="bold">hoti pātimokkha</hi>nti ettha pure vā pacchā vā ṭhapitampi aṭṭhapitaṃ hoti, khette ṭhapitameva pana ṭhapitaṃ nāma hoti. Tasmā ‘‘suṇātu me, bhante saṅgho, ajjuposatho pannaraso, yadi saṅghassa pattakallaṃ, saṅgho uposathaṃ kareyyā’’ti ettha yāva re-kāraṃ bhaṇati, tāva ṭhapetabbaṃ, idañhi khettaṃ. Yya-kāre pana vutte ṭhapentena pacchā ṭhapitaṃ nāma hoti. ‘‘Suṇātu me’’ti anāraddheyeva ṭhapentena pure ṭhapitaṃ hoti.</p>

<p rend="centre">Pātimokkhasavanārahakathā niṭṭhitā.</p>

<p rend="subhead">Dhammikādhammikapātimokkhaṭṭhapanakathā</p>

<p rend="bodytext" n="387"><hi rend="paranum">387</hi><hi rend="dot">.</hi><hi rend="bold">Amūlikāya</hi><pb ed="P" n="6.1288" /><pb ed="M" n="0.0124" /><hi rend="bold">sīlavipattiyā pātimokkhaṃ ṭhapeti akatāyā</hi>ti tena puggalena sā vipatti katā vā hotu akatā vā, pātimokkhaṭṭhapanakassa saññāamūlikavasena amūlikā hoti. <hi rend="bold">Katākatāyā</hi>ti katañca akatañca ubhayaṃ gahetvā vuttaṃ.</p>

<p rend="bodytext"><hi rend="bold">Dhammikaṃ sāmaggiṃ na upetī</hi>ti kammaṃ kopetukāmatāya saṅghassa kamme karīyamāne neva āgacchati, na chandaṃ deti, sammukhībhūtova paṭikkosati, tena dukkaṭaṃ āpajjati. Iccassāpi sāpattikasseva pātimokkhaṃ ṭhapitaṃ hoti. <hi rend="bold">Paccādiyatī</hi>ti ‘‘puna kātabbaṃ kamma’’nti paccādiyati, tena ukkoṭanakena pācittiyaṃ āpajjati. Iccassāpi sāpattikasseva pātimokkhaṃ ṭhapitaṃ hoti.</p>

<p rend="centre">Dhammikādhammikapātimokkhaṭṭhapanakathā niṭṭhitā.</p>

<p rend="subhead">Dhammikapātimokkhaṭṭhapanakathā</p>

<p rend="bodytext" n="388"><hi rend="paranum">388</hi><hi rend="dot">.</hi><hi rend="bold">Yehi ākārehi yehi liṅgehi yehi nimittehī</hi>ti ettha maggenamaggapaṭipādanādīsu ākārādisaññā veditabbā. <hi rend="bold">Tena diṭṭhena tena sutena tāya parisaṅkāyā</hi>ti ettha diṭṭhañca sutañca pāḷiyaṃ <pb ed="V" n="0.0124" /> āgatameva. Sace pana tehi diṭṭhasutehi parisaṅkaṃ uppādeyya, taṃ sandhāya vuttaṃ ‘‘tāya parisaṅkāyā’’ti.</p>

<p rend="centre">Dhammikapātimokkhaṭṭhapanakathā niṭṭhitā.</p>

<p rend="subhead">Attādānaaṅgakathā</p>

<p rend="bodytext" n="398"><hi rend="paranum">398</hi><hi rend="dot">.</hi><hi rend="bold">Attādānaṃ ādātukāmenā</hi>ti ettha sāsanaṃ sodhetukāmo bhikkhu yaṃ adhikaraṇaṃ attanā ādiyati, taṃ attādānanti vuccati. <hi rend="bold">Akālo imaṃ attādānaṃ ādātu</hi>nti ettha rājabhayaṃ corabhayaṃ dubbhikkhabhayaṃ vassārattoti ayaṃ akālo, viparīto kālo.</p>

<p rend="bodytext"><hi rend="bold">Abhūtaṃ idaṃ attādāna</hi>nti asantamidaṃ, mayā adhammo vā dhammoti, dhammo vā adhammoti, avinayo vā vinayoti, vinayo vā avinayoti, dussīlo vā puggalo sīlavāti, sīlavā vā dussīloti gahitoti attho; vipariyāyena bhūtaṃ veditabbaṃ. <hi rend="bold">Anatthasaṃhitaṃ idaṃ attādāna</hi>nti ettha <pb ed="M" n="0.0125" /> yaṃ jīvitantarāyāya vā brahmacariyantarāyāya vā saṃvattati, idaṃ anatthasaṃhitaṃ, viparītaṃ atthasaṃhitaṃ nāma.</p>

<p rend="bodytext"><hi rend="bold">Na labhissāmi sandiṭṭhe sambhatte bhikkhū</hi>ti appekadā hi rājabhayādīsu evarūpā attano pakkhassa upatthambhakā bhikkhū laddhuṃ na sakkā honti, taṃ sandhāya vuttaṃ ‘‘na labhissāmī’’ti <pb ed="P" n="6.1289" />. Appekadā pana khemasubhikkhādīsu laddhuṃ sakkā honti, taṃ sandhāya ‘‘labhissāmī’’ti vuttaṃ.</p>

<p rend="bodytext"><hi rend="bold">Bhavissati saṅghassa tatonidānaṃ bhaṇḍana</hi>nti kosambakānaṃ viya bhaṇḍanaṃ kalaho viggaho vivādo saṅghabhedo ca bhavissatīti. <hi rend="bold">Pacchāpi avippaṭisārakaraṃ bhavissatī</hi>ti subhaddaṃ vuḍḍhapabbajitaṃ niggahetvā pañcasatikasaṅgītiṃ karontassa mahākassapattherasseva, dasavatthuke adhikaraṇe dasabhikkhusahassāni niggahetvā sattasatikasaṅgītiṃ karontassa āyasmato yasasseva, saṭṭhibhikkhusahassāni niggahetvā sahassikasaṅgītiṃ karontassa moggaliputtatissattherasseva ca pacchā <pb ed="V" n="0.0125" /> samanussaraṇakaraṇaṃ hoti, sāsanassa ca vigatupakkilesacandimasūriyasassirikatāya saṃvattati.</p>

<p rend="centre">Attādānaaṅgakathā niṭṭhitā.</p>

<p rend="subhead">Codakenapaccavekkhitabbadhammakathā</p>

<p rend="bodytext" n="399"><hi rend="paranum">399</hi><hi rend="dot">.</hi><hi rend="bold">Acchiddena appaṭimaṃsenā</hi>tiādīsu yena gahaṭṭhapabbajitesu yo koci pahaṭo vā hoti, gihīnaṃ gaṇḍaphālanādīni vejjakammāni vā katāni, tassa kāyasamācāro upacikāhi khāyitatālapaṇṇamiva chiddo ca paṭimāsituṃ yattha katthaci gahetvā ākaḍḍhituṃ sakkuṇeyyatāya sappaṭimaṃso ca hoti, viparīto acchiddo appaṭimaṃsoti veditabboti. Vacīsamācāro pana musāvādaomasavādapesuññaamūlakānuddhaṃsanādīhi chiddo ca sappaṭimaṃso ca hoti, viparīto acchiddo appaṭimaṃso.</p>

<p rend="bodytext"><hi rend="bold">Mettaṃ nu kho me citta</hi>nti palibodhe chinditvā kammaṭṭhānabhāvanānuyogena adhigataṃ mettacittaṃ. <hi rend="bold">Anāghāta</hi>nti āghātavirahitaṃ, vikkhambhanavasena vihatāghātanti attho. <hi rend="bold">Idaṃ panāvuso kattha vuttaṃ bhagavatā</hi>ti idaṃ sikkhāpadaṃ katarasmiṃ nagare vuttanti attho.</p>

<p rend="centre">Codakenapaccavekkhitabbadhammakathā niṭṭhitā.</p>

<p rend="subhead">Codakenaupaṭṭhāpetabbakathā</p>

<p rend="bodytext" n="400"><hi rend="paranum">400</hi><hi rend="dot">.</hi><hi rend="bold">Kālena</hi><pb ed="M" n="0.0126" /><hi rend="bold">vakkhāmī</hi>tiādīsu eko ekaṃ okāsaṃ kāretvā codento <hi rend="bold">kālena vadati</hi> nāma. Saṅghamajjhagaṇamajjhasalākaggayāguaggavitakkamāḷakabhikkhācāramaggaāsanasālādīsu upaṭṭhākehi parivāritakkhaṇe vā codento <pb ed="P" n="6.1290" /><hi rend="bold">akālena vadati</hi> nāma. Tacchena vadanto <hi rend="bold">bhūtena vadati</hi> nāma. ‘‘Ambho mahallaka, parisāvacara, paṃsukūlika, dhammakathika, patirūpaṃ tava ida’’nti vadanto <hi rend="bold">pharusena vadati</hi> nāma. Kāraṇanissitaṃ pana katvā ‘‘bhante mahallakattha, parisāvacarā, paṃsukūlikā, dhammakathikattha, patirūpaṃ tumhākaṃ ida’’nti vadanto <hi rend="bold">saṇhena</hi><pb ed="V" n="0.0126" /><hi rend="bold">vadati</hi> nāma. Kāraṇanissitaṃ katvā vadanto <hi rend="bold">atthasaṃhitena vadati</hi> nāma. <hi rend="bold">Mettacitto vakkhāmi no dosantaro</hi>ti mettacittaṃ upaṭṭhapetvā vakkhāmi, na duṭṭhacitto hutvā.</p>

<p rend="centre">Codakenaupaṭṭhāpetabbakathā niṭṭhitā.</p>

<p rend="subhead">Codakacuditakapaṭisaṃyuttakathā</p>

<p rend="bodytext" n="401"><hi rend="paranum">401</hi><hi rend="dot">.</hi><hi rend="bold">Ajjhattaṃ manasikaritvā</hi>ti attano citte uppādetvā. <hi rend="bold">Kāruññatā</hi>ti karuṇābhāvo. Iminā karuṇañca karuṇāpubbabhāgañca dasseti. <hi rend="bold">Hitesitā</hi>ti hitagavesanatā. <hi rend="bold">Anukampitā</hi>ti tena hitena saṃyojanatā. Dvīhipi mettañca mettāpubbabhāgañca dasseti. <hi rend="bold">Āpattivuṭṭhānatā</hi>ti āpattito vuṭṭhāpetvā suddhante patiṭṭhāpanā. Vatthuṃ codetvā sāretvā paṭiññaṃ āropetvā yathāpaṭiññāya kammakaraṇaṃ <hi rend="bold">vinayapurekkhāratā</hi> nāma. <hi rend="bold">Ime pañca dhamme</hi>ti ye ete kāruññatātiādinā nayena vuttā, ime pañca dhamme ajjhattaṃ manasi karitvā paro codetabboti.</p>

<p rend="bodytext"><hi rend="bold">Sacce ca akuppe cā</hi>ti vacīsacce ca akuppanatāya ca. Cuditakena hi saccañca vattabbaṃ, kopo ca na kātabbo. Neva attanā kujjhitabbo, na paro ghaṭṭetabboti attho. Sesaṃ sabbattha uttānamevāti.</p>

<p rend="centre">Codakacuditakapaṭisaṃyuttakathā niṭṭhitā.</p>

<p rend="centre">Pātimokkhaṭṭhapanakkhandhakavaṇṇanā niṭṭhitā.</p>
</body>
<back></back>
</text>
</TEI.2>