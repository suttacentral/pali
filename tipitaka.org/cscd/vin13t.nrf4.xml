<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">Mūlasikkhā-ṭīkā</p>

<p rend="subsubhead">Ganthārambhakathā</p>

<p rend="gatha1">Sabbakāmadadaṃ <pb ed="M" n="0.0457" /><pb ed="V" n="0.0387" /> sabbaratane ratanattayaṃ;</p>

<p rend="gathalast">Uttamaṃ uttamataraṃ, vanditvā vandanārahaṃ.</p>

<p rend="gatha1">Caraṇe brahmacārīnaṃ, ācariyānaṃ siraṃ mama;</p>

<p rend="gathalast">Ṭhapetvāna karissāmi, mūlasikkhatthavaṇṇanaṃ.</p>

<p rend="subsubhead">Ganthārambhakathāvaṇṇanā</p>

<p rend="bodytext">Tatthādo tāva sabbasakkatassa sabbasattuttamassa satthuno paṇāmaṃ dassento āha <hi rend="bold">‘‘natvā nātha’’</hi>ntyādi. <hi rend="bold">Nāthaṃ</hi> catūhi nāthaṅgehi samannāgataṃ bhagavantaṃ <hi rend="bold">natvā</hi> vanditvā <hi rend="bold">ādo</hi> ādimhi upasampannato paṭṭhāya <hi rend="bold">navakena bhikkhunā</hi> adhunā pabbajitena upasampannena <hi rend="bold">mūlabhāsāya</hi> māgadhabhāsāya sikkhituṃ <hi rend="bold">samāsato</hi> saṅkhepena mūlasikkhaṃ ahaṃ pavakkhāmīti piṇḍattho.</p>

<p rend="bodytext">Ayaṃ <pb ed="V" n="0.0388" /> pana avayavattho – <hi rend="bold">natvā</hi>ti tanninnatappoṇatappabbhāro hutvā kāyavacīmanodvārehi vanditvāti attho. Nāthatīti nātho, veneyyānaṃ hitasukhaṃ mettāyanavasena āsīsati patthetīti attho, atha vā nāthati veneyyagate <pb ed="M" n="0.0458" /> kilese upatāpetīti attho, nāthati vā yācatīti attho. Bhagavā hi ‘‘sādhu, bhikkhave, bhikkhu kālena kālaṃ attasampattiṃ paccavekkheyyā’’tiādinā (a. ni. 8.7) sattānaṃ taṃ taṃ hitappaṭipattiṃ yācitvāpi karuṇāya samussāhito te tattha niyojeti. Paramena vā cittissariyena samannāgato sabbasatte īsati abhibhavatīti paramissaro bhagavā ‘‘nātho’’ti vuccati. Sabbo cāyamattho saddasatthānusārato veditabbo. <hi rend="bold">Pavakkhāmī</hi>ti pakārena kathessāmi. <hi rend="bold">Mūlasikkhā</hi>ti adhisīlaadhicittaadhipaññāvasena tissopi sikkhā, upasampannassa suppatiṭṭhitabhāvasādhanaṭṭhena mūlā ca sā sikkhitabbato sikkhā cāti mūlasikkhā. Ganthavasenettha saṅkhipitvā vuttattā taddīpano gantho ‘‘mūlasikkhā’’ti vuccati.</p>

<p rend="bodytext">Tattha katamaṃ sīlaṃ, katamaṃ adhisīlaṃ, katamaṃ cittaṃ, katamaṃ adhicittaṃ, katamā paññā, katamā adhipaññāti? Vuccate – pañcaṅgaaṭṭhaṅgadasaṅgasīlaṃ tāva sīlameva. Pātimokkhasaṃvarasīlaṃ pana ‘‘adhisīla’’nti vuccati. Tañhi sūriyo viya pajjotānaṃ, sineru viya pabbatānaṃ sabbalokiyasīlānaṃ adhikañceva uttamañca. Pātimokkhasaṃvaratopi ca maggaphalasampayuttameva sīlaṃ adhisīlaṃ, taṃ pana idha nādhippetaṃ. Na hi taṃ sikkhanto methunaṃ dhammaṃ paṭisevati. Kāmāvacarāni pana aṭṭha kusalacittāni, lokiyaaṭṭhasamāpatticittāni ca ekajjhaṃ katvā cittameva. Vipassanāpādakaṃ aṭṭhasamāpatticittaṃ pana ‘‘adhicitta’’nti vuccati. Tañhi sabbalokiyacittānaṃ adhikañceva uttamañca. Tatopi ca maggaphalacittameva adhicittaṃ, taṃ pana idha nādhippetaṃ. Na hi taṃ sikkhanto methunaṃ dhammaṃ paṭisevati. ‘‘Atthi dinnaṃ, atthi yiṭṭha’’ntiādinayappavattaṃ kammassakatāñāṇaṃ paññā, tilakkhaṇākāraparicchedakaṃ pana vipassanāñāṇaṃ ‘‘adhipaññā’’ti <pb ed="M" n="0.0459" /> vuccati. Sā hi sabbalokiyapaññānaṃ adhikā ceva uttamā ca. Tatopi ca maggaphalapaññāva adhipaññā, sā pana idha nādhippetā. Na hi taṃ sikkhanto methunaṃ dhammaṃ paṭisevati.</p>

<p rend="bodytext">Tāsu tīsu adhisīlasikkhā cārittavārittavasena duvidhampi sīlaṃ yathānusiṭṭhaṃ paṭipajjamānena, tappaṭipakkhe kilese tadaṅgappahānavasena pajahantena sikkhitabbā. Adhicittasikkhā <pb ed="V" n="0.0389" /> yathāvuttesu ārammaṇesu abhiyogavasena jhānappaṭipakkhānaṃ nīvaraṇagaṇānaṃ vikkhambhanappahānaṃ kurumānena sikkhitabbā. Adhipaññāsikkhā pana yathānurūpaṃ tadaṅgappahānasamucchedavasena sānusaye kilese samucchindantena sikkhitabbā. Tasmā suppatiṭṭhitabhāvasādhanaṭṭhena mūlā ca sā sikkhitabbato sikkhā cāti mūlasikkhā, kammavacanicchāyaṃ ‘‘mūlasikkha’’nti vuttaṃ.</p>

<p rend="bodytext">Samāsīyate saṅkhipīyateti samāso, tato <hi rend="bold">samāsato</hi>. Samaggena saṅghena ñatticatutthena kammena akuppena ṭhānārahena upasampannoti bhikkhu. Tattha sabbantimena pariyāyena pañcavaggakaraṇīye kamme yāvatikā bhikkhū kammappattā, tesaṃ āgatattā, chandārahānaṃ chandassa āhaṭattā, sammukhībhūtānañca appaṭikkosanato ekasmiṃ kamme samaggabhāvaṃ upagatena saṅghena tīhi anussāvanāhi ekāya ñattiyā kātabbakammasaṅkhātena ñatticatutthena dhammikena vinayakammena vatthuñattianussāvanasīmāparisāsampattisampannattā akopetabbataṃ, appaṭikkositabbataṃ upagatena ṭhānārahena kāraṇārahena satthusāsanārahena upasampanno nāma, uparibhāvaṃ samāpanno pattoti attho. Bhikkhubhāvo hi uparibhāvo. Tañcesa yathāvuttena kammena samāpannattā ‘‘upasampanno’’ti vuccati, tena <hi rend="bold">bhikkhunā</hi>. Ūnapañcavassatāya navako, tena <hi rend="bold">navakena</hi><pb ed="M" n="0.0460" /> adhunā pabbajitena, acirapabbajitenāti vuttaṃ hoti. <hi rend="bold">Ādo</hi>ti ādimhiyevāti attho, ādito paṭṭhāyāti vā. Api ca thero ‘‘ādo’’ti vacanena saddhāpabbajitānaṃ kulaputtānaṃ ālasiyadosena, appaṭipajjantānaṃ aññāṇadosena ca aññathā paṭipajjantānaṃ saṃvegaṃ janeti. Kathaṃ? Atidullabhaṃ khaṇaṃ samavāyaṃ paṭilabhitvā taṅkhaṇaṃ na kusītena vā niratthakakathāpasutena vā vītināmetabbaṃ, kiṃ kātabbaṃ? Ādito paṭṭhāya nirantarameva tīsu sikkhāsu ādaro janetabboti.</p>

<p rend="gatha1">‘‘Sā māgadhī mūlabhāsā, narā yāyādikappikā;</p>

<p rend="gathalast">Brahmāno cassutālāpā, sambuddhā cāpi bhāsare’’ti. –</p>

<p rend="unindented">Vacanato <hi rend="bold">mūlabhāsāyā</hi>ti māgadhamūlāya bhāsāya, sabhāvaniruttiyā bhāsāyāti vuttaṃ hoti. <hi rend="bold">Sikkhitu</hi>nti uggaṇhituṃ.</p>

<p rend="subhead">1. Pārājikaniddesavaṇṇanā</p>

<p rend="bodytext" n="1"><hi rend="paranum">1</hi><hi rend="dot">.</hi> Idāni <pb ed="V" n="0.0390" /> sabbasikkhānaṃ pana mūlabhūtattā adhisīlasikkhāva paṭhamaṃ vuttā, tatrāpi mahāsāvajjattā, mūlacchejjavasena pavattanato ca sabbapaṭhamaṃ pārājikaṃ jānitabbanti dassento <hi rend="bold">‘‘saṃ nimitta’’</hi>ntyādimāha. Tattha maggattaye saṃ nimittaṃ pavesanto bhikkhu cutoti attho. <hi rend="bold">Saṃ nimitta</hi>nti attano aṅgajātaṃ, sabbantimena paricchedena ekatilabījamattampi attano aṅgajātanti vuttaṃ hoti. <hi rend="bold">Bhikkhū</hi>ti anikkhittasikkho. <hi rend="bold">Maggattaye</hi>ti ettha manussāmanussatiracchānagatānaṃ vasena tisso itthiyo, tayo ubhatobyañjanakā, tayo paṇḍakā, tayo purisāti pārājikavatthubhūtānaṃ nimittānaṃ nissayā dvādasa sattā honti. Tesaṃ vaccapassāvamukhamaggavasena tayo maggā. Tattha manussitthiyā tayo, amanussitthiyā tayo, tiracchānagatitthiyā tayoti nava <pb ed="M" n="0.0461" />, tathā manussubhatobyañjanakādīnaṃ. Manussapaṇḍakādīnaṃ pana vaccamukhamaggavasena dve dveti cha, tathā manussapurisādīnanti sabbesaṃ vasena tiṃsa maggā honti. Te sabbe pariggahetvā idha ‘‘maggattaye’’ti vuttaṃ, tasmiṃ maggattaye, dvādasannaṃ sattānaṃ tīsu maggesu yattha katthaci maggeti attho. <hi rend="bold">Cuto</hi>ti sakkattā vā brahmattā vā cutasatto viya sāsanato cuto hoti, pārājiko hotīti attho.</p>

<p rend="bodytext">Idāni pavesanaṃ nāma na kevalaṃ attupakkameneva hoti, parūpakkamenāpi hoti, tatthāpi sevanacitte sati pārājiko hotīti dassanatthaṃ <hi rend="bold">‘‘pavesanā’’</hi>tyādi vuttaṃ. Tassattho – yo bhikkhu pavesanaṭṭhitauddharaṇapaviṭṭhakkhaṇesu aññataraṃ khaṇaṃ <hi rend="bold">cepi sādiyaṃ</hi> sādiyanto sacepi tasmiṃ khaṇe sevanacittaṃ upaṭṭhāpento, <hi rend="bold">cuto</hi> pārājiko hoti. Yo pana sabbaso asādiyanto āsīvisamukhaṃ aṅgārakāsuṃ paviṭṭhaṃ viya ca maññati, so nipparādho hoti. Ettha pana <hi rend="bold">ṭhitaṃ</hi> nāma sukkavissaṭṭhisamayappattaṃ. Paṭhamapārājikaṃ.</p>

<p rend="bodytext" n="2-7"><hi rend="paranum">2-7</hi><hi rend="dot">.</hi> Idāni dutiyaṃ dassetuṃ <hi rend="bold">‘‘adinnaṃ mānusaṃ bhaṇḍa’’</hi>ntyādimāha. Tattha yo bhikkhu adinnaṃ mānusaṃ garukaṃ bhaṇḍaṃ pañcavīsāvahāresu yena kenaci avahārena ādiyanto cuto bhaveti sambandho. <hi rend="bold">Adinna</hi>nti yaṃ kiñci parapariggahitaṃ sassāmikaṃ bhaṇḍaṃ, taṃ tehi sāmikehi kāyena vā vācāya vā na dinnanti adinnaṃ, anissaṭṭhaṃ apariccattaṃ rakkhitaṃ gopitaṃ mamāyitaṃ parapariggahitaṃ. Manussassa idanti <hi rend="bold">mānusaṃ,</hi> manussasantakaṃ, ‘‘bhaṇḍa’’ntiminā tulyādhikaraṇaṃ <pb ed="V" n="0.0391" />. <hi rend="bold">Theyyāyekenā</hi>ti theyyāya ekena, ekena avahārenāti attho. Liṅgabhedaṃ katvā vuttaṃ. ‘‘Theyyā kenacī’’ti vā pāṭho. Tattha <hi rend="bold">theno</hi>ti coro, thenassa bhāvo <hi rend="bold">theyyā,</hi> karaṇatthe cetaṃ paccattavacanaṃ, tasmā kenaci theyyena <pb ed="M" n="0.0462" /> avahārenāti attho. <hi rend="bold">Ādiya</hi>nti ādiyanto gaṇhanto. <hi rend="bold">Pañcavīsāvahāresū</hi>ti pañcapañcake samodhānetvā pañcavīsati avahārā. Tattha <hi rend="bold">pañcapañcakāni</hi> nāma nānābhaṇḍapañcakaṃ ekabhaṇḍapañcakaṃ sāhatthikapañcakaṃ pubbappayogapañcakaṃ theyyāvahārapañcakanti.</p>

<p rend="bodytext">Tattha saviññāṇakāviññāṇakamissakabhaṇḍavasena nānābhaṇḍapañcakaṃ, saviññāṇakabhaṇḍavasena ekabhaṇḍapañcakaṃ. Tattha nānābhaṇḍavasena tāva evaṃ veditabbo – yo ārāmaṃ abhiyuñjati, āpatti dukkaṭassa. Sāmikassa vimatiṃ uppādeti, āpatti thullaccayassa. Sāmiko ‘‘na mayhaṃ bhavissatī’’ti dhuraṃ nikkhipati, āpatti pārājikassa. Aññassa bhaṇḍaṃ haranto sīse bhāraṃ theyyacitto āmasati, āpatti dukkaṭassa. Phandāpeti, āpatti thullaccayassa. Khandhaṃ oropeti, āpatti pārājikassa. Upanikkhittaṃ bhaṇḍaṃ ‘‘dehi me bhaṇḍa’’nti vuccamāno ‘‘nāhaṃ gaṇhāmī’’ti bhaṇati, āpatti dukkaṭassa. Sāmikassa vimatiṃ uppādeti, āpatti thullaccayassa. Sāmiko ‘‘na mayhaṃ dassatī’’ti dhuraṃ nikkhipati, āpatti pārājikassa. ‘‘Sahabhaṇḍahārakaṃ nessāmī’’ti paṭhamaṃ pādaṃ saṅkāmeti, āpatti thullaccayassa. Dutiyaṃ pādaṃ saṅkāmeti, āpatti pārājikassa. Thalaṭṭhaṃ bhaṇḍaṃ theyyacitto āmasati, āpatti dukkaṭassa. Phandāpeti, āpatti thullaccayassa. Ṭhānā cāveti, āpatti pārājikassa. Ayamettha nānābhaṇḍavasena yojanā. Ekabhaṇḍavasena pana sassāmikaṃ dāsaṃ vā tiracchānaṃ vā yathāvuttena abhiyogādinā nayena ādiyati vā harati vā avaharati vā iriyāpathaṃ kopeti vā ṭhānā cāveti vāti. Ayamettha ekabhaṇḍavasena yojanā.</p>

<p rend="bodytext">Pañca avahārā sāhatthiko āṇattiko nissaggiyo atthasādhako dhuranikkhepoti. Tattha <hi rend="bold">sāhatthiko</hi> nāma <pb ed="M" n="0.0463" /> parassa bhaṇḍaṃ sahatthā avaharati. <hi rend="bold">Āṇattiko</hi> nāma ‘‘asukassa bhaṇḍaṃ avaharā’’ti aññaṃ āṇāpeti. <hi rend="bold">Nissaggiyo</hi> nāma antosuṅkaghāte ṭhito bahisuṅkaghātaṃ pāteti, āpatti pārājikassa. <hi rend="bold">Atthasādhako</hi> nāma ‘‘asukaṃ bhaṇḍaṃ yadā sakkosi, tadā avaharā’’ti āṇāpeti. Tattha sace paro anantarāyiko hutvā taṃ avaharati, āṇāpako āṇattikkhaṇeyeva <pb ed="V" n="0.0392" /> pārājiko hoti, avahārako pana avahaṭakāle, ayaṃ atthasādhako. <hi rend="bold">Dhuranikkhepo</hi> pana upanikkhittabhaṇḍavasena veditabboti idaṃ sāhatthikapañcakaṃ.</p>

<p rend="bodytext">Aparepi pañca avahārā pubbappayogo sahappayogo saṃvidhāvahāro saṅketakammaṃ nimittakammanti. Tattha āṇattivasena <hi rend="bold">pubbappayogo</hi> veditabbo, ṭhānācāvanavasena <hi rend="bold">sahappayogo. Saṃvidhāvahāro</hi> nāma sambahulā bhikkhū ‘‘amukaṃ nāma gehaṃ gantvā, chadanaṃ vā bhinditvā, sandhiṃ vā chinditvā bhaṇḍaṃ harissāmā’’ti saṃvidahitvā gacchanti, tesu eko bhaṇḍaṃ avaharati, tassuddhāre sabbesaṃ pārājikaṃ. <hi rend="bold">Saṅketakammaṃ</hi> nāma sañjānanakammaṃ kālaparicchedavasena saññākaraṇaṃ. Ettha ca ‘‘purebhattaṃ avaharā’’ti vutte ajja vā purebhattaṃ avaharatu, sve vā anāgate saṃvacchare vā, natthi visaṅketo, saṅketakārakassa āṇattikkhaṇe, itarassa ṭhānā cāvaneti evaṃ āpatti ubhinnaṃ pārājikassa. <hi rend="bold">Nimittakammaṃ</hi> nāma saññuppādanatthaṃ kassaci nimittassa karaṇaṃ akkhinikhaṇanahatthālaṅghanapāṇippahāraaṅguliphoṭanagīvunnāmanaukkāsanādinā anekappakāraṃ. Avahārako āṇāpakena yaṃ nimittasaññaṃ katvā vuttaṃ, taṃ ‘‘eta’’nti maññamāno tameva avaharati, ubhinnaṃ pārājikaṃ. Yaṃ ‘‘avaharā’’ti vuttaṃ, taṃ ‘‘eta’’nti maññamāno aññaṃ tasmiṃyeva ṭhāne ṭhapitaṃ avaharati, mūlaṭṭhassa anāpatti. Idaṃ pubbappayogapañcakaṃ.</p>

<p rend="bodytext">Aparepi <pb ed="M" n="0.0464" /> pañca avahārā theyyāvahāro pasayhāvahāro parikappāvahāro paṭicchannāvahāro kusāvahāroti. Tattha yo kūṭamānakūṭakahāpaṇādīhi vañcetvā gaṇhāti, tassevaṃ gaṇhato avahāro <hi rend="bold">theyyāvahāro</hi>. Yo santajjetvā sayaṃ dassetvā tesaṃ santakaṃ gaṇhāti, yo vā attano pattabalito ca adhikaṃ balakkārena gaṇhāti rājarājamahāmattādayo viya, tassevaṃ gaṇhato avahāro <hi rend="bold">pasayhāvahāro</hi>. Parikappetvā gaṇhato panāvahāro <hi rend="bold">parikappāvahāro</hi>. So duvidho bhaṇḍokāsaparikappavasena. Tatra yo ‘‘sāṭako ce, gaṇhissāmi, suttaṃ ce, na gaṇhissāmī’’ti parikappetvā andhakāre pasibbakaṃ gaṇhāti, tatra sāṭako ce, uddhāreyeva pārājikaṃ, suttaṃ ce hoti, rakkhati. Ayaṃ <hi rend="bold">bhaṇḍaparikappo</hi> nāma. Yo ṭhānaṃ parikappetvā bhaṇḍaṃ gaṇhāti, tassa taṃ parikappitaparicchedaṃ atikkantamatte pārājikaṃ. Ayaṃ <hi rend="bold">okāsaparikappo</hi> nāma. Evamimesaṃ dvinnaṃ parikappānaṃ vasena parikappetvā gaṇhato avahāro parikappāvahāro. Paṭicchādetvā parassa bhaṇḍaṃ gaṇhato avahāro <hi rend="bold">paṭicchannāvahāro</hi> nāma. Kusaṃ saṅkāmetvā <pb ed="V" n="0.0393" /> avaharaṇaṃ <hi rend="bold">kusāvahāro</hi>. Yo kusaṃ pātetvā cīvare bhājiyamāne attano koṭṭhāsassa samīpe ṭhitaṃ appagghataraṃ vā mahagghataraṃ vā samasamaṃ vā parassa koṭṭhāsaṃ disvā sace paṭhamataraṃ parakoṭṭhāsato kusadaṇḍakaṃ uddharati, attano koṭṭhāse pātetukāmatāya uddhāre rakkhati, pātanepi rakkhati, attano koṭṭhāsato pana kusadaṇḍaṃ uddharati, uddhāre rakkhati, taṃ uddharitvā parakoṭṭhāse pātentassa hatthato muttamatte pārājikaṃ. Ayaṃ kusāvahāro nāmāti imesu pañcavīsāvahāresu yena kenaci avahārena gaṇhanto pārājiko bhaveti attho.</p>

<p rend="bodytext"><hi rend="bold">Garuka</hi>nti <pb ed="M" n="0.0465" /> pañcamāsakaṃ. Vīsatimāsako hi kahāpaṇo, kahāpaṇassa catuttho bhāgo pādo nāma, tasmā pañcamāsakaṃ vā pādaṃ vā garukanti veditabbaṃ. Tattha ‘‘cattāro vīhayo guñjā, dve guñjā māsako bhave’’ti vacanato vīhivasena cattālīsa vīhayo dasa guñjā pañcamāsakoti veditabbo. Yaṃ pana sāmaṇerasikkhāyaṃ ‘‘vīsativīhī’’ti vuttaṃ, taṃ neva pāḷiyaṃ, na aṭṭhakathāyaṃ atthi, vīmaṃsitabbametaṃ. Dutiyapārājikaṃ.</p>

<p rend="bodytext" n="8"><hi rend="paranum">8</hi><hi rend="dot">.</hi> Idāni tatiyaṃ dassetuṃ <hi rend="bold">‘‘manussapāṇaṃ pāṇo’’</hi>tyādi vuttaṃ. Tattha yo bhikkhu ‘‘manussapāṇo’’ iti jānanto vadhakacittena manussapāṇaṃ jīvitā viyojeti, so bhikkhu sāsanā pārājiko hotīti samudāyattho.</p>

<p rend="bodytext"><hi rend="bold">Manussapāṇa</hi>nti mātukucchismiṃ paṭisandhicittena sahuppannaṃ atiparittaṃ kalalarūpaṃ ādiṃ katvā pakatiyā vīsavassasatāyukassa sattassa yāva maraṇakālā etthantare anupubbena vuddhippatto attabhāvo, eso manussapāṇo nāma, evarūpaṃ manussapāṇanti attho. <hi rend="bold">Pāṇoti jāna</hi>nti ‘‘pāṇo’’ iti jānanto ‘‘taṃ jīvitā voropemī’’ti jānanto. <hi rend="bold">Vadhakacetasā</hi>ti vadhakacittena, itthambhūte karaṇavacanaṃ, vadhakacitto hutvā maraṇādhippāyo hutvāti vuttaṃ hoti. <hi rend="bold">Jīvitā</hi>ti jīvitindriyato. <hi rend="bold">Yo</hi>ti aniyamavacanaṃ. <hi rend="bold">So</hi>ti etena niyamanaṃ veditabbaṃ. <hi rend="bold">Viyojetī</hi>ti vuttappakāraṃ manussaviggahaṃ kalalakālepi tāpanamaddanehi vā bhesajjasampadānena vā tato vā uddhampi tadanurūpena upakkamena jīvitā viyojetīti attho. <hi rend="bold">Sāsanā</hi>ti parāpubbajidhātuppayoge nissakkavacanaṃ, tena satthusāsanatoti attho. <hi rend="bold">Parājito</hi>ti parājayamāpanno. Hotīti pāṭhaseso. Tatiyapārājikaṃ.</p>

<p rend="bodytext" n="9"><hi rend="paranum">9</hi><hi rend="dot">.</hi> Idāni <pb ed="M" n="0.0466" /><pb ed="V" n="0.0394" /> catutthaṃ dassetuṃ <hi rend="bold">‘‘jhānādibheda’’</hi>ntyādi vuttaṃ. Tattha yo bhikkhu aññāpadesañca adhimānañca vajjetvā hadaye asantaṃ jhānādibhedaṃ dhammaṃ manussajātikassa sattassa vadeyya, tasmiṃ khaṇe ñāte so tato sāsanā pārājiko eva hotīti attho.</p>

<p rend="bodytext"><hi rend="bold">Jhānādibheda</hi>nti ‘‘jhānaṃ vimokkho samādhi samāpatti ñāṇadassanaṃ maggabhāvanā phalasacchikiriyā kilesappahānaṃ vinīvaraṇatā cittassa suññāgāre abhiratī’’ti (pārā. 198) evaṃ vuttaṃ jhānādibhedaṃ uttarimanussadhammaṃ. <hi rend="bold">Hadaye</hi>ti citte. <hi rend="bold">Asanta</hi>nti asaṃvijjamānaṃ. <hi rend="bold">Aññāpadesa</hi>nti ‘‘yo te vihāre vasi, so bhikkhu paṭhamassa jhānassa lābhī’’tiādinā nayena aññāpadesaṃ vajjetvāti attho. <hi rend="bold">Vinā</hi>ti vajjanatthe nipāto, tassa vajjetvāti attho. <hi rend="bold">Adhimāna</hi>nti ‘‘adhigatā mayā’’ti evaṃ uppannaṃ mānanti attho. Adhigato mānoti viggaho, taṃ adhimānaṃ vajjetvāti attho. <hi rend="bold">Manussajātissā</hi>ti manussajātikassa, na devabrahmādīsu aññatarassāti attho. <hi rend="bold">Vadeyyā</hi>ti āroceyya. <hi rend="bold">Ñātakkhaṇe</hi>ti ñāte khaṇeti chedo, tasmiṃ tenārocitakkhaṇe manussajātikena ñāteti attho. <hi rend="bold">Tenā</hi>ti nissakke karaṇavacanaṃ, tato sāsanato pārājikoti attho. Catutthapārājikaṃ.</p>

<p rend="centre">Pārājikaniddesavaṇṇanā niṭṭhitā.</p>

<p rend="subhead">2. Garukāpattiniddesavaṇṇanā</p>

<p rend="bodytext" n="10"><hi rend="paranum">10</hi><hi rend="dot">.</hi> Idāni saṅghādisesaṃ pakāsetuṃ <hi rend="bold">‘‘mocetukāmacittenā’’</hi>tiādimāraddhaṃ. Tattha mocetuṃ kāmetīti mocetukāmaṃ, mocetukāmañca taṃ cittañcāti <hi rend="bold">mocetukāmacittaṃ</hi><pb ed="M" n="0.0467" />, tena, mocanassādacittenāti attho. Ekādasannañhi rāgānaṃ ekena mocanassādena āpatti hotīti vuttaṃ hoti.</p>

<p rend="bodytext">Tatrime ekādasa assādā mocanassādo muccanassādo muttassādo methunassādo phassassādo kaṇḍūvanassādo dassanassādo nisajjassādo vācassādo gehasitapemaṃ vanabhaṅgiyanti. Tattha <hi rend="bold">mocanassāda</hi>cetanāya cetento ceva assādento ca upakkamati, muccati, saṅghādiseso <pb ed="V" n="0.0395" />, na muccati ce, thullaccayaṃ. Sace pana sayanakāle rāgapariyuṭṭhito hutvā ūrunā vā muṭṭhinā vā aṅgajātaṃ gāḷhaṃ pīḷetvā mocanatthāya saussāho supati, supantassa cassa asuci muccati, saṅghādiseso. <hi rend="bold">Muccanassāde</hi> attano dhammatāya muccamānaṃ assādeti, na upakkamati, muccati, anāpatti. <hi rend="bold">Muttassāde</hi> attano dhammatāya mutte ṭhānā cute asucimhi pacchā assādentassa vinā upakkamena muccati, anāpatti. <hi rend="bold">Methunassāde</hi> methunarāgena mātugāmaṃ gaṇhāti, tena asuci muccati, anāpatti, dukkaṭaṃ pana āpajjati. <hi rend="bold">Phassassādo</hi> duvidho ajjhattiko bāhiro cāti. Tattha attano nimittaṃ ‘‘thaddhaṃ, mudukanti jānissāmī’’ti vā lolabhāvena vā kīḷāpayato asuci muccati, anāpatti. Bāhiraphassassāde pana kāyasaṃsaggarāgena itthiṃ phusato, āliṅgato ca asuci muccati, anāpatti, kāyasaṃsaggasaṅghādisesaṃ pana āpajjati.</p>

<p rend="bodytext"><hi rend="bold">Kaṇḍūvanassāde</hi> daddukacchupiḷakapāṇakādīnaṃ aññatarena khajjamānaṃ nimittaṃ kaṇḍūvanassādena kaṇḍūvato asuci muccati, anāpatti. <hi rend="bold">Dassanassāde</hi> itthiyā anokāsaṃ upanijjhāyato asuci muccati, anāpatti, dukkaṭaṃ pana hoti. <hi rend="bold">Nisajjassāde</hi> mātugāmena saddhiṃ raho nisinnassa muttepi anāpatti <pb ed="M" n="0.0468" />, rahonisajjāpatti pana hoti. <hi rend="bold">Vācassāde</hi> mātugāmaṃ methunappaṭisaṃyuttāhi vācāhi obhāsantassa muttepi anāpatti, duṭṭhullavācāsaṅghādisesaṃ pana āpajjati. <hi rend="bold">Gehasitapeme</hi> mātādīnaṃ mātādipemena āliṅganādiṃ karontassa muttepi anāpatti. <hi rend="bold">Vanabhaṅgaṃ</hi> santhavakaraṇatthāya itthiyā pesitapupphādivanabhaṅgasaññitaṃ paṇṇākāraṃ ‘‘itthannāmāya imaṃ pesita’’nti assādena āmasantassa muttepi anāpattīti. Evametesu mocanassādena āpatti hotīti dassetuṃ ‘‘mocetu…pe… nā’’ti vuttaṃ. Atha vā mocetukāmaṃ cittaṃ yassa soyaṃ <hi rend="bold">mocetukāmacitto,</hi> tena, itthambhūte karaṇavacanaṃ, mocetukāmacitto hutvāti attho.</p>

<p rend="bodytext"><hi rend="bold">Upakkammā</hi>ti hatthādīsu yena kenaci nimitte upakkamitvāti attho. <hi rend="bold">Vimocaya</hi>nti yaṃ antamaso ekā khuddakamakkhikā piveyya, tattakampi vimocentoti attho. <hi rend="bold">Sukka</hi>nti nīlapītalohitodātatakkateladakakhīradadhisappivaṇṇasaṅkhātesu dasavidhesu sukkesu yaṃ kiñci sukkaṃ. <hi rend="bold">Aññatra supinā</hi>ti yā supinante sukkavissaṭṭhi hoti, taṃ ṭhapetvāti attho. <hi rend="bold">Samaṇo</hi>ti yo koci upasampanno. <hi rend="bold">Garuka</hi>nti saṅghādisesaṃ. <hi rend="bold">Phuse</hi>ti āpajjeyyāti attho. Cetanā upakkamo muccananti imānettha tīṇi aṅgānīti. Sukkavissaṭṭhisikkhāpadaṃ.</p>

<p rend="bodytext" n="11"><hi rend="paranum">11</hi><hi rend="dot">.</hi> Idāni <pb ed="V" n="0.0396" /> kāyasaṃsaggaṃ dassetuṃ <hi rend="bold">‘‘kāyasaṃsaggarāgenā’’</hi>tiādimāraddhaṃ. Bhikkhu manussitthiyā manussitthisaññī hutvā kāyasaṃsaggarāgena upakkamitvā manussitthiṃ parāmasanto saṅghādisesaṃ āpajjeyyāti yojanā. Tattha <hi rend="bold">kāyasaṃsaggarāgenā</hi>ti hatthaggahaṇādikāyasamphassena rāgena kāyamissarāgena. <hi rend="bold">Manussitthi</hi>nti tadahujātampi jīvamānakamanussitthiṃ. <hi rend="bold">Parāmasa</hi>nti parāmasanto, itthīti saññā itthisaññā <pb ed="M" n="0.0469" />, sā assa atthīti <hi rend="bold">itthisaññī,</hi> itthisaññī hutvāti attho. Manussitthī, itthisaññitā, kāyasaṃsaggarāgo, tena rāgena vāyāmo, hatthaggāhādisamāpajjananti imānettha pañca aṅgāni. Kāyasaṃsaggasikkhāpadaṃ.</p>

<p rend="bodytext" n="12"><hi rend="paranum">12</hi><hi rend="dot">.</hi> Idāni duṭṭhullaṃ dassetuṃ <hi rend="bold">‘‘duṭṭhullavācassādenā’’</hi>tiādi āraddhaṃ. Tattha <hi rend="bold">duṭṭhullavācassādenā</hi>ti vaccamaggapassāvamaggamethunadhammappaṭisaṃyuttavācassādarāgena. <hi rend="bold">Maggaṃ vārabbha methuna</hi>nti vaccamaggapassāvamaggānaṃ aññataraṃ maggaṃ vā methunaṃ vā ārabbhāti attho. <hi rend="bold">Obhāsanto</hi>ti avabhāsanto. <hi rend="bold">Manussitthi</hi>nti viññuṃ paṭibalaṃ subhāsitadubbhāsitaṃ duṭṭhullāduṭṭhullaṃ sallakkhaṇasamatthaṃ manussitthiṃ. <hi rend="bold">Suṇamāna</hi>nti suṇantiṃ. Iminā paṭibalāyapi itthiyā aviññattipathe ṭhitāya dūtena vā paṇṇena vā ārocentassa duṭṭhullavācāpatti na hotīti dīpitaṃ hoti. Manussitthī, itthisaññitā, duṭṭhullavācassādarāgo, tena rāgena obhāsanaṃ, taṅkhaṇavijānananti imānettha pañca aṅgāni. Duṭṭhullavācassādasikkhāpadaṃ.</p>

<p rend="bodytext" n="13"><hi rend="paranum">13</hi><hi rend="dot">.</hi> Idāni attakāmapāricariyaṃ dassetuṃ <hi rend="bold">‘‘vaṇṇa’’</hi>ntyādi vuttaṃ. Tattha yo bhikkhu attano kāmapāricariyāya vaṇṇaṃ vatvā methunarāgena itthiṃ methunaṃ yācamāno garuṃ phuseti sambandho. <hi rend="bold">Vaṇṇaṃ vatvā</hi>ti guṇaṃ ānisaṃsaṃ pakāsetvā. <hi rend="bold">Attanokāmapāricariyāyā</hi>ti methunadhammasaṅkhātena kāmena pāricariyā kāmapāricariyā, attano atthāya kāmapāricariyā attanokāmapāricariyā, aluttasamāsoyaṃ. Atha vā attanoti katvatthe sāmivacanaṃ, attano kāmitā icchitāti attanokāmā, sayaṃ methunarāgavasena patthitāti attho, attanokāmā ca sā pāricariyā cāti attanokāmapāricariyā <pb ed="M" n="0.0470" />, tāya <hi rend="bold">attanokāmapāricariyāya,</hi> ‘‘etadaggaṃ, bhagini, pāricariyānaṃ, yā mādisaṃ sīlavantaṃ kalyāṇadhammaṃ brahmacāriṃ etena dhammena paricareyyā’’ti evaṃ vaṇṇaṃ vatvāti attho. Yācadhātuno dvikammikattā <hi rend="bold">‘‘itthiṃ methunaṃ yācamāno’’</hi>ti vuttaṃ. Tattha <hi rend="bold">itthi</hi>nti duṭṭhullobhāsane vuttappakāraṃ itthiṃ. Manussitthī, itthisaññitā <pb ed="V" n="0.0397" />, attakāmapāricariyāya rāgo, tena rāgena vaṇṇabhaṇanaṃ, taṅkhaṇavijānananti imānettha pañca aṅgāni. Attakāmapāricariyasikkhāpadaṃ.</p>

<p rend="bodytext" n="14"><hi rend="paranum">14</hi><hi rend="dot">.</hi> Idāni sañcarittaṃ dassetuṃ <hi rend="bold">‘‘sandesa’’</hi>ntyādimāraddhaṃ. Tattha bhikkhu purisassa vā sandesaṃ, itthiyā vā sandesaṃ paṭiggahetvā vīmaṃsitvā paccāharanto garukaṃ phuseti sambandho. Tattha <hi rend="bold">sandesa</hi>nti ‘‘gaccha, bhante, itthannāmaṃ māturakkhitaṃ brūhi ‘hohi kira itthannāmassa bhariyā dhanakkītā’’ti (pārā. 305) evaṃ vuttaṃ purisassa sāsanaṃ, ‘‘gaccha, bhante, itthannāmaṃ purisaṃ brūhi ‘ahaṃ tassa bhariyā bhavissāmī’’ti (pārā. 326-327 thokaṃ visadisaṃ) evaṃ vuttaṃ itthiyā sāsanaṃ. <hi rend="bold">Paṭiggaṇhitvā</hi>ti ‘‘sādhu upāsakā’’ti vā ‘‘hotū’’ti vā ‘‘ārocessāmī’’ti vā yena kenaci ākārena vacībhedaṃ katvā vā sīsakampanādīhi vā paṭiggaṇhitvā sampaṭicchitvāti attho. <hi rend="bold">Vīmaṃsitvā</hi>ti vuttappakārena sāsanaṃ gahetvā purisassa vā itthiyā vā tesaṃ avassārocanakānaṃ mātāpitābhātābhaginiādīnaṃ vā ārocetvāti attho. <hi rend="bold">Haraṃpaccā</hi>ti ettha ‘‘paccāhara’’nti vattabbe chandahānibhayā hara-saddaṃ pubbanipātaṃ katvā vuttanti daṭṭhabbaṃ. Yattha pahitena tattha gantvā tena ārocitā sā itthī ‘‘sādhū’’ti sampaṭicchatu vā paṭikkhipatu vā lajjāya vā tuṇhī hotu, puna āgantvā tassa purisassa haranto ettāvatā imāya paṭiggahaṇārocanappaccāharaṇasaṅkhātāya tivaṅgasampattiyā <pb ed="M" n="0.0471" /> so bhikkhu saṅghādisesaṃ āpajjeyyāti attho. Tesaṃ manussajātikatā, alaṃvacanīyatā, paṭiggaṇhanavīmaṃsanappaccāharaṇānīti imānettha pañca aṅgāni. Sañcarittasikkhāpadaṃ.</p>

<p rend="bodytext" n="15"><hi rend="paranum">15</hi><hi rend="dot">.</hi> Idāni amūlakaṃ pakāsetuṃ <hi rend="bold">‘‘cāvetukāmo’’</hi>tiādimāraddhaṃ. Cāvetukāmo bhikkhu amūlantimavatthunā aññaṃ suṇamānaṃ bhikkhuṃ codento vā codāpento vā garuṃ phuseti sambandho. Tattha <hi rend="bold">cāvetukāmo</hi>ti brahmacariyā cāvetukāmo. <hi rend="bold">Codento</hi>ti ‘‘tvaṃ pārājikaṃ dhammaṃ āpannosi, assamaṇosi, asakyaputtiyosī’’tiādīhi vacanehi sayaṃ codentoti attho. Evaṃ codentassa vācāya vācāya saṅghādiseso. <hi rend="bold">Amūlantimavatthunā</hi>ti yaṃ codakena cuditakamhi puggale adiṭṭhaṃ asutaṃ aparisaṅkitaṃ, idaṃ etesaṃ dassanasavanaparisaṅkitasaṅkhātānaṃ mūlānaṃ abhāvato nāssa mūlanti amūlaṃ, antimaṃ vatthu yassa pārājikassa tadidaṃ antimavatthu, amūlañca taṃ antimavatthu ceti amūlantimavatthu, tena amūlantimavatthunā, bhikkhuno anurūpesu ekūnavīsatiyā pārājikesu aññatarenāti attho. <hi rend="bold">Codāpaya</hi>nti codāpayanto, tassa samīpe ṭhatvā <pb ed="V" n="0.0398" /> aññaṃ bhikkhuṃ āṇāpetvā codāpento tassa āṇattassa vācāya vācāya garuṃ phuseti attho. <hi rend="bold">Suṇamāna</hi>nti iminā parammukhā dūtena vā paṇṇena vā codentassa na ruhatīti dīpitaṃ hoti. Parammukhā pana sattahi āpattikkhandhehi vadantassa dukkaṭaṃ. Yaṃ codeti, tassa upasampannoti saṅkhyūpagamanaṃ, tasmiṃ suddhasaññitā, yena pārājikena codeti, tassa diṭṭhādivasena amūlakatā, cāvanādhippāyena sammukhā codanā, tassa taṅkhaṇavijānananti imānettha pañca aṅgāni. Amūlakasikkhāpadaṃ.</p>

<p rend="bodytext" n="16"><hi rend="paranum">16</hi><hi rend="dot">.</hi> Idāni <pb ed="M" n="0.0472" /> aññabhāgiyaṃ dassetuṃ <hi rend="bold">‘‘lesamatta’’</hi>ntiādimāha. Tattha <hi rend="bold">lesamattamupādāyā</hi>ti jātināmagottaliṅgāpattipattacīvarūpajjhāyācariyasenāsanalesasaṅkhātesu dasasu lesesu yo tasmiṃ puggale dissati, taṃ lesamattaṃ upādāya nissāya bhikkhuṃ brahmacariyā cāvetukāmo amūlantimavatthunā suṇamānaṃ bhikkhuṃ codento garuṃ phuseti attho. Kathaṃ? Añño khattiyajātiko iminā codakena pārājikaṃ dhammaṃ ajjhāpajjanto diṭṭho hoti, so aññaṃ attano veriṃ khattiyajātikaṃ bhikkhuṃ passitvā taṃ khattiyajātilesaṃ gahetvā evaṃ ‘‘khattiyo mayā diṭṭho pārājikaṃ dhammaṃ ajjhāpajjanto, tvaṃ khattiyo pārājikaṃ dhammaṃ āpannosī’’ti vā ‘‘tvaṃ so khattiyo, nāñño, pārājikaṃ dhammaṃ ajjhāpannosī’’ti vā codeti, evaṃ nāmalesādayopi veditabbā. Aṅgāni panettha anantarasadisāni. Aññabhāgiyasikkhāpadaṃ.</p>

<p rend="centre">Garukāpattiniddesavaṇṇanā niṭṭhitā.</p>

<p rend="subhead">3. Nissaggiyaniddesavaṇṇanā</p>

<p rend="bodytext" n="17"><hi rend="paranum">17</hi><hi rend="dot">.</hi> Idāni cīvaravidhiṃ dassetuṃ <hi rend="bold">‘‘vikappana’’</hi>ntyādimuddhaṭaṃ. Yo bhikkhu akālacīvaraṃ vikappanañca adhiṭṭhānañca akatvā dasāhaṃ atikkāmeti, tassa bhikkhuno nissaggiyaṃ siyāti piṇḍattho. Tattha <hi rend="bold">akālacīvara</hi>nti akāle cīvaraṃ, khomaṃ kappāsikaṃ koseyyaṃ kambalaṃ sāṇaṃ bhaṅganti jātito cha cīvarāni, dukūlaṃ paṭṭuṇṇaṃ somārapaṭṭaṃ cīnapaṭṭaṃ iddhijaṃ devadinnanti imāni pana cha anulomacīvarāni. Tesu dukūlaṃ sāṇassa anulomaṃ vākamayattā. Paṭṭuṇṇādīni <pb ed="V" n="0.0399" /> tīṇi koseyyassa anulomāni pāṇakehi katasuttamayattā. Iddhijādīni dvayāni khomādīnaṃ anulomāni tesamaññatarabhāvato <pb ed="M" n="0.0473" />. Imesaṃ channaṃ cīvarānaṃ aññataraṃ akālacīvaraṃ.</p>

<p rend="bodytext"><hi rend="bold">Vikappanamadhiṭṭhāna</hi>nti ettha pana vikappanūpagaṃ adhiṭṭhānūpagañca evaṃ veditabbaṃ. Tatrāyaṃ pāḷi – ‘‘anujānāmi, bhikkhave, āyāmena aṭṭhaṅgulaṃ sugataṅgulena caturaṅgulavitthataṃ pacchimacīvaraṃ vikappetu’’nti (mahāva. 358). Majjhimassa purisassa dīghaso dve vidatthiyo, tiriyaṃ vidatthi. Dve vikappanā sammukhāvikappanā ca parammukhāvikappanā ca. Kathaṃ? ‘‘Imaṃ cīvaraṃ tuyhaṃ vikappemī’’ti vattabbaṃ, ayaṃ <hi rend="bold">sammukhāvikappanā</hi>. ‘‘Mayhaṃ santakaṃ paribhuñja vā vissajjehi vā yathāpaccayaṃ vā karohī’’ti, ekassa santike ‘‘imaṃ cīvaraṃ tissassa bhikkhuno vikappemī’’ti vattabbaṃ, ayaṃ aparāpi <hi rend="bold">sammukhāvikappanā</hi>. Tena bhikkhunā ‘‘tissassa bhikkhuno santakaṃ paribhuñja vā vissajjehi vā yathāpaccayaṃ vā karohī’’ti, ‘‘imaṃ cīvaraṃ tuyhaṃ vikappanatthāya dammī’’ti vattabbaṃ, tena vattabbo ‘‘ko te mitto vā sandiṭṭho vā sambhatto vā’’ti, tato itarena ‘‘tisso bhikkhū’’ti vattabbaṃ, puna tena ‘‘ahaṃ tissassa bhikkhuno dammī’’ti vattabbaṃ, ayaṃ <hi rend="bold">parammukhāvikappanā</hi>. ‘‘Tissassa bhikkhuno santakaṃ paribhuñja vā vissajjehi vā yathāpaccayaṃ vā karohī’’ti vutte paccuddhāro nāma hoti. Bahuke ‘‘imānī’’ti, ahatthapāse ‘‘etaṃ, etānī’’ti vā. Evaṃ vikappanañca akatvāti attho.</p>

<p rend="bodytext">Ticīvarassa pana pamāṇaṃ ukkaṭṭhaparicchedena sugatacīvarato ūnakaṃ vaṭṭati, lāmakaparicchedena saṅghāṭiyā, uttarāsaṅgassa ca dīghato muṭṭhipañcakaṃ, tiriyaṃ muṭṭhittikaṃ, antaravāsako dīghato muṭṭhipañcako, tiriyaṃ dvihatthopi aḍḍhateyyo vā vaṭṭati. Vuttappamāṇato adhikañca ūnakañca ‘‘parikkhāracoḷa’’nti adhiṭṭhātabbaṃ. Dve cīvarassa adhiṭṭhānā kāyena vā adhiṭṭheti, vācāya vā adhiṭṭheti. Ticīvaraṃ adhiṭṭhahantena rajitvā <pb ed="M" n="0.0474" /> kappabinduṃ datvā purāṇasaṅghāṭiṃ ‘‘imaṃ saṅghāṭiṃ paccuddharāmī’’ti paccuddharitvā navaṃ saṅghāṭiṃ hatthena gahetvā ‘‘imaṃ saṅghāṭiṃ adhiṭṭhāmī’’ti cittena ābhogaṃ katvā kāyavikāraṃ karontena kāyena adhiṭṭhātabbā, idaṃ kāyena adhiṭṭhānaṃ. Taṃ yena kenaci sarīrāvayavena aphusantassa na vaṭṭati. Vācāya adhiṭṭhānaṃ pana vacībhedaṃ katvā vācāya adhiṭṭhātabbaṃ, sace hatthapāse ‘‘imaṃ saṅghāṭiṃ adhiṭṭhāmī’’ti, sace ahatthapāse ṭhapitaṭṭhānaṃ sallakkhetvā ‘‘etaṃ saṅghāṭiṃ adhiṭṭhāmī’’ti vācā bhinditabbā <pb ed="V" n="0.0400" />. Esa nayo uttarāsaṅge, antaravāsake ca. Ticīvarādīni sabbāni ekato katvā ‘‘imāni cīvarāni parikkhāracoḷāni adhiṭṭhāmī’’ti adhiṭṭhātumpi vaṭṭatīti. Evaṃ adhiṭṭhānañca akatvāti attho.</p>

<p rend="bodytext">Dasa ahāni <hi rend="bold">dasāhaṃ. Atimāpetī</hi>ti atikkāmeti. <hi rend="bold">Tassā</hi>ti tassa bhikkhuno. <hi rend="bold">Nissaggiya</hi>nti nissajjanaṃ nissaggiyaṃ, pubbabhāge kattabbassa vinayakammassetaṃ nāmaṃ, nissaggiyamassa atthīti nissaggiyaṃ, kiṃ taṃ? Pācittiyaṃ, taṃ atikkāmayato sahanissaggiyavinayakammaṃ pācittiyaṃ siyā, ayamettha attho. Taṃ panetaṃ cīvaraṃ yaṃ divasaṃ uppannaṃ, tassa yo aruṇo, so uppannadivasanissito, tasmā cīvaruppādadivasena saddhiṃ ekādase aruṇuggamane dasāhātikkamitaṃ hotīti. Cīvarassa attano santakatā, jātippamāṇayuttatā, chinnapalibodhabhāvo, atirekacīvaratā, dasāhātikkamoti imānettha pañca aṅgāni. Paṭhamakathinasikkhāpadaṃ.</p>

<p rend="bodytext" n="18"><hi rend="paranum">18</hi><hi rend="dot">.</hi> Idāni dutiyaṃ dassetuṃ <hi rend="bold">‘‘bhikkhusammutiyā’’</hi>tyādimāraddhaṃ. Yo bhikkhusammutiṃ vajjetvā kālañca vinā adhiṭṭhitaṃ ticīvaraṃ ekāhaṃ atikkamāpeti, tassa nissaggiyaṃ siyāti sambandho. Tattha <hi rend="bold">bhikkhusammutiyāññatrā</hi>ti yaṃ saṅgho gilānassa bhikkhuno ticīvarena vippavāsasammutiṃ deti <pb ed="M" n="0.0475" />, taṃ ṭhapetvā. <hi rend="bold">Ticīvaramadhiṭṭhita</hi>nti karaṇatthe upayogavacanaṃ, tena ticīvarādhiṭṭhānanayena adhiṭṭhitesu saṅghāṭiādīsu yena kenaci cīvarena. <hi rend="bold">Ekāha</hi>nti ekarattaṃ. <hi rend="bold">Atimāpetī</hi>ti vippavasati, viyutto vasatīti attho. Tassa aladdhasammutikassa bhikkhuno ekarattampi cīvarena vippavāsato nissaggiyaṃ pācittiyaṃ siyāti attho. <hi rend="bold">Samayaṃ vinā</hi>ti cīvarakālaṃ vajjetvā. Adhiṭṭhitacīvaratā, anatthatakathinatā, aladdhasammutitā, rattivippavāsoti imānettha cattāri aṅgāni. Dutiyakathinasikkhāpadaṃ.</p>

<p rend="bodytext" n="19"><hi rend="paranum">19</hi><hi rend="dot">.</hi> Idāni purāṇacīvaraṃ dassetuṃ <hi rend="bold">‘‘aññātikā’’</hi>tyādi āraddhaṃ. Tattha <hi rend="bold">aññātikā</hi>ti aññātikāya ‘‘paṭisaṅkhā yoniso’’tiādīsu viya, aññātikāya neva mātusambandhena na pitusambandhena sambaddhāyāti vuttaṃ hoti. <hi rend="bold">Bhikkhuniyā</hi>ti aṭṭhavācikakammena upasampannāya. <hi rend="bold">Ākoṭāpetī</hi>ti paharāpeti. Tanti nissaggiyaṃ pācittiyaṃ bhaveyyāti attho. Purāṇacīvaratā, upacāre <pb ed="V" n="0.0401" /> ṭhatvā aññātikāya bhikkhuniyā āṇāpanaṃ, tassā dhovanādīni cāti imānettha tīṇi aṅgāni. Purāṇacīvarasikkhāpadaṃ.</p>

<p rend="bodytext" n="20"><hi rend="paranum">20</hi><hi rend="dot">.</hi><hi rend="bold">Kiñci mūlaka</hi>nti kiñci pābhataṃ. <hi rend="bold">Cīvarādāne</hi>ti cīvarassa ādāne cīvarappaṭiggahaṇe. Vikappanūpagacīvaratā, pārivattakābhāvo, aññātikāya hatthato gahaṇanti imānettha tīṇi aṅgāni. Cīvarappaṭiggahaṇasikkhāpadaṃ.</p>

<p rend="bodytext" n="21"><hi rend="paranum">21</hi><hi rend="dot">.</hi><hi rend="bold">Appavārita</hi>nti ‘‘vadeyyātha, bhante, yena attho’’ti icchāpitaṃ icchaṃ ruciṃ uppāditaṃ, na pavāritanti appavāritaṃ. <hi rend="bold">Viññāpentassā</hi>ti yācantassa. <hi rend="bold">Aññatra samayā</hi>ti naṭṭhacīvarakālaṃ ṭhapetvā. Vikappanūpagacīvaratā, samayābhāvo, aññātakaviññatti, tāya ca paṭilābhoti imānettha cattāri aṅgāni. Aññātakaviññattisikkhāpadaṃ.</p>

<p rend="bodytext" n="22"><hi rend="paranum">22</hi><hi rend="dot">.</hi><hi rend="bold">Rajata</hi>nti <pb ed="M" n="0.0476" /> rūpiyaṃ. <hi rend="bold">Jātarūpa</hi>nti suvaṇṇaṃ. <hi rend="bold">Māsaka</hi>nti tayo māsakā lohamāsako dārumāsako jatumāsakoti. Tattha <hi rend="bold">lohamāsako</hi>ti tambalohādīhi katamāsako. <hi rend="bold">Dārumāsako</hi>ti sāradārunā vā veḷupesikāya vā antamaso tālapaṇṇenapi rūpaṃ chinditvā katamāsako. <hi rend="bold">Jatumāsako</hi>ti lākhāya vā niyyāsena vā rūpaṃ samuṭṭhāpetvā katamāsako. <hi rend="bold">Kahāpaṇa</hi>nti suvaṇṇamayaṃ vā rūpiyamayaṃ vā pākatikaṃ vā. <hi rend="bold">Gaṇheyyā</hi>ti attano atthāya dīyamānaṃ vā katthaci ṭhitaṃ vā nippariggahaṃ disvā sayaṃ gaṇheyya. <hi rend="bold">Gaṇhāpeyyā</hi>ti tadeva aññena gāhāpeyya. <hi rend="bold">Nissaggī</hi>ti gahaṇādīsu yaṃ kiñci karontassa aghanabaddhesu vatthugaṇanāya nissaggi siyāti attho. <hi rend="bold">Sādiyeyya vā</hi>ti kāyavācāhi appaṭikkhipitvā cittena adhivāseyya. Jātarūparajatabhāvo, attuddesikatā, gahaṇādīsu aññatarabhāvoti imānettha tīṇi aṅgāni. Rūpiyappaṭiggahaṇasikkhāpadaṃ.</p>

<p rend="bodytext" n="23"><hi rend="paranum">23</hi><hi rend="dot">.</hi> Rajatādicatubbidhaṃ akappiyaṃ kappiyenāpi parivatteyya sahadhammike ṭhapetvā, nissaggiyaṃ siyāti sambandho. Tattha <hi rend="bold">akappiya</hi>nti akappiyavatthuṃ. <hi rend="bold">Kappiyenā</hi>ti kappiyavatthunā. <hi rend="bold">Sahadhammike</hi>ti bhikkhubhikkhunisāmaṇerasāmaṇerisikkhamānasaṅkhāte pañca sahadhammike. Rūpiyabhāvo, parivattanañcāti imānettha dve aṅgāni. Rūpiyaparivattanasikkhāpadaṃ.</p>

<p rend="bodytext" n="24"><hi rend="paranum">24</hi><hi rend="dot">.</hi> ‘‘Imaṃ <pb ed="V" n="0.0402" /> pattaṃ tuyhaṃ vikappemī’’tiādinā <hi rend="bold">vikappanañca</hi> ‘‘imaṃ pattaṃ adhiṭṭhāmī’’tiādinā <hi rend="bold">adhiṭṭhānañca</hi> akatvāti attho. <hi rend="bold">Pamāṇika</hi>nti etthāyaṃ vinicchayo – anupahatapurāṇasālitaṇḍulānaṃ sukoṭṭitaparisuddhānaṃ dve magadhanāḷiyo gahetvā tehi taṇḍulehi anuttaṇḍulamakilinnamapiṇḍitaṃ suvisadaṃ kundamakuḷarāsisadisaṃ avassāvitodanaṃ pacitvā niravasesaṃ patte pakkhipitvā tassa odanassa <pb ed="M" n="0.0477" /> catutthabhāgappamāṇo nātighano nātitanuko hatthahāriyo sabbasambhārasaṅkhato muggasūpo pakkhipitabbo, tato ālopassa anurūpaṃ yāvacarimālopappahonakaṃ macchamaṃsādibyañjanaṃ pakkhipitabbaṃ. Sappitelatakkarasakañjikādīni pana agaṇanūpagāni honti. Tāni hi odanagatikāni neva hāpetuṃ, na vaḍḍhetuṃ sakkonti. Evametaṃ sabbampi pakkhittaṃ sace pana pattassa mukhavaṭṭiyā heṭṭhimarājisamaṃ tiṭṭhati, suttena vā hīrena vā chindantassa suttassa vā hīrassa vā heṭṭhimantaṃ phusati, ayaṃ <hi rend="bold">ukkaṭṭho</hi> nāma patto. Sace taṃ rājiṃ atikkamma thūpīkataṃ tiṭṭhati, ayaṃ <hi rend="bold">ukkaṭṭhomako</hi> nāma patto. Sace taṃ rājiṃ na sampāpuṇāti, antogatameva hoti, ayaṃ <hi rend="bold">ukkaṭṭhukkaṭṭho</hi> nāma. Ukkaṭṭhato upaḍḍhappamāṇo <hi rend="bold">majjhimo</hi>. Majjhimato upaḍḍhappamāṇo <hi rend="bold">omako</hi>. Tesampi vuttanayeneva pabhedo veditabbo. Iccetesu ukkaṭṭhukkaṭṭho ca omakomako cāti dve apattā, sesā satta pattā pamāṇayuttā nāmāti evaṃ pamāṇena yutto pamāṇiko, taṃ pamāṇikaṃ. <hi rend="bold">Patta</hi>nti sattasu pattesu aññataraṃ pattaṃ. Pattassa attano santakatā, pamāṇayuttatā, adhiṭṭhānūpagatā, atirekapattatā, dasāhātikkamoti imānettha pañca aṅgāni. Paṭhamapattasikkhāpadaṃ.</p>

<p rend="bodytext" n="25"><hi rend="paranum">25</hi><hi rend="dot">.</hi> Yo bhikkhu pañcabandhanato ūnapatte sati paraṃ pana navaṃ pattaṃ viññāpeti, tassapi bhikkhuno nissaggiyaṃ siyāti sambandho. Tattha <hi rend="bold">para</hi>nti aññaṃ, ‘‘navaṃ patta’’ntiminā tulyādhikaraṇaṃ. Adhiṭṭhānūpagapattassa ūnapañcabandhanatā, attuddesikatā, kataviññatti, tāya ca paṭilābhoti imānettha cattāri aṅgāni. Ūnapañcabandhanasikkhāpadaṃ.</p>

<p rend="bodytext" n="26"><hi rend="paranum">26</hi><hi rend="dot">.</hi> Yo sappitelādikaṃ pana bhesajjaṃ paṭiggahetvā sattāhaparamaṃ sannidhikārakaṃ bhuñjanto sattāhaṃ atikkāmeti <pb ed="M" n="0.0478" />, tassa nissaggiyaṃ siyāti attho. Tattha <hi rend="bold">sappitelādika</hi>nti ettha <hi rend="bold">ādi</hi>-saddo navanītamadhuphāṇitaṃ saṅgaṇhāti. Tattha <hi rend="bold">sappi</hi> nāma gavādīnaṃ sappi, yesaṃ maṃsaṃ kappati, tesaṃ sappi, tathā <hi rend="bold">navanītaṃ. Telaṃ</hi> nāma tilasāsapamadhukaeraṇḍavasādīhi nibbattaṃ. <hi rend="bold">Madhu</hi> nāma <pb ed="V" n="0.0403" /> makkhikāmadhumeva. Ucchurasaṃ upādāya pana apakkā vā avatthukapakkā vā sabbāpi ucchuvikati <hi rend="bold">phāṇita</hi>nti veditabbaṃ. Bhesajjavidhānasikkhāpadaṃ.</p>

<p rend="bodytext" n="27"><hi rend="paranum">27</hi><hi rend="dot">.</hi> Bhikkhussa cīvaraṃ datvā puna taṃ cīvaraṃ sakasaññāya acchindantassa vā acchindāpayatopi vā nissaggiyaṃ siyāti yojanā. Tattha <hi rend="bold">datvā</hi>ti veyyāvaccādīni paccāsīsamāno datvā. <hi rend="bold">Acchindantassā</hi>ti veyyāvaccādīni akarontaṃ disvā balakkārena gaṇhantassa, tathā <hi rend="bold">acchindāpayato</hi>ti. Vikappanūpagacīvaratā, sāmaṃdinnatā, sakasaññitā, upasampannatā, kodhavasena acchindanaṃ vā acchindāpanaṃ vāti imānettha pañca aṅgāni. Acchindanasikkhāpadaṃ.</p>

<p rend="bodytext" n="28"><hi rend="paranum">28</hi><hi rend="dot">.</hi> Appavāritaṃ aññātiṃ gahapatiṃ suttaṃ yācitvā ñātippavārite vajjetvā tantavāyehi cīvaraṃ vāyāpentassa nissaggiyaṃ siyāti piṇḍattho. Tattha <hi rend="bold">sutta</hi>nti chabbidhaṃ khomasuttādikaṃ vā tesaṃ anulomaṃ vā. <hi rend="bold">Yāciyā</hi>ti cīvaratthāya yācitvā. Cīvaratthāya viññāpitasuttaṃ, attuddesikatā, akappiyatantavāyena akappiyaviññattiyā vāyāpananti imānettha tīṇi aṅgāni. Suttaviññattisikkhāpadaṃ.</p>

<p rend="bodytext" n="29"><hi rend="paranum">29</hi><hi rend="dot">.</hi> Yo bhikkhu saṅghassa pariṇataṃ lābhaṃ jānanto attano pariṇāmeti, tassa nissaggiyaṃ siyāti attho. Tattha <hi rend="bold">jāna</hi>nti jānanto. <hi rend="bold">Lābha</hi>nti labhitabbaṃ cīvarādivatthuṃ. <hi rend="bold">Pariṇata</hi>nti saṅghassa ninnaṃ saṅghassa poṇaṃ saṅghassa pabbhāraṃ hutvā <pb ed="M" n="0.0479" /> ṭhitaṃ. <hi rend="bold">Attano pariṇāmetī</hi>ti ‘‘mayhaṃ dethā’’tiādīni vadanto attani ninnaṃ karoti. Saṅghe pariṇatabhāvo, taṃ ñatvā attano pariṇāmanaṃ, paṭilābhoti imānettha tīṇi aṅgāni. Pariṇāmanasikkhāpadaṃ.</p>

<p rend="centre">Nissaggiyaniddesavaṇṇanā niṭṭhitā.</p>

<p rend="subhead">4. Pācittiyaniddesavaṇṇanā</p>

<p rend="bodytext" n="30"><hi rend="paranum">30</hi><hi rend="dot">.</hi> Idāni <pb ed="V" n="0.0404" /> pācittiyaṃ dassetuṃ <hi rend="bold">‘‘sampajānamusāvāde’’</hi>tyādi āraddhaṃ. Tattha <hi rend="bold">sampajānamusāvāde</hi>ti nimittatthe bhummavacanaṃ, tasmā yo bhikkhu sampajānanto musā vadati, tassa tannimittaṃ taṃhetu tappaccayā pācittiyaṃ udīritanti attho. <hi rend="bold">Bhikkhuñca omasantassā</hi>ti jātināmagottakammasippavayaābādhaliṅgakilesāpattiakkosesu bhūtena vā abhūtena vā yena kenaci mukhasattinā bhikkhuṃ ovijjhantassa bhikkhuno pācittiyaṃ udīritanti attho. <hi rend="bold">Pesuññaharaṇepi cā</hi>ti bhikkhussa pesuññaharaṇe, jātiādīhi akkosavatthūhi bhikkhuṃ akkosantassa bhikkhuno sutvā bhikkhuno piyakamyatāya vā bhedādhippāyena vā yo akkuddho, tassa bhikkhussa kāyena vā vācāya vā pesuññaharaṇavacane pācittiyaṃ udīritanti attho.</p>

<p rend="bodytext" n="31"><hi rend="paranum">31</hi><hi rend="dot">.</hi> Saṅgītittayamāruḷhaṃ piṭakattayaṃ dhammaṃ bhikkhuñca bhikkhuniñca ṭhapetvā aññena puggalena saddhiṃ ekato padaṃ padaṃ bhaṇantassa bhikkhuno padagaṇanāya pācittiyaṃ udīritanti samudāyattho.</p>

<p rend="bodytext" n="32"><hi rend="paranum">32</hi><hi rend="dot">.</hi><hi rend="bold">Anupasampannenevā</hi>ti bhikkhuṃ ṭhapetvā antamaso pārājikavatthubhūtena tiracchānagatenāpi saha tirattiyaṃ sayitvā catutthadivase atthaṅgate sūriye puna sahaseyyāya <pb ed="M" n="0.0480" /> pācitti siyāti sambandho. Tattha <hi rend="bold">sahaseyyāyā</hi>ti sabbacchannaparicchinne, yebhuyyenacchannaparicchinne vā senāsane pubbāpariyena vā ekakkhaṇe vā ekato nisajjanāya. Tattha chadanaṃ anāhacca diyaḍḍhahatthubbedhena pākārādinā paricchinnampi sabbaparicchinnamicceva veditabbaṃ.</p>

<p rend="bodytext" n="33"><hi rend="paranum">33</hi><hi rend="dot">.</hi> Ekarattampi itthiyā saddhiṃ seyyaṃ kappayato tassa bhikkhunopi pācitti siyāti attho. Tattha <hi rend="bold">itthiyā</hi>ti antamaso tadahujātāyapi manussitthiyā. <hi rend="bold">Desentassa vinā viññuṃ, dhammañca chappaduttari</hi>nti viññuṃ purisaṃ vinā itthiyā chappadato uttariṃ dhammaṃ desentassa bhikkhuno pācitti siyāti attho. Tattha ‘‘chappaduttari’’nti ettha eko gāthāpādo ekaṃ padanti evaṃ sabbattha padappamāṇaṃ veditabbaṃ. Cha padāni chappadaṃ, chappadato uttariṃ chappaduttariṃ.</p>

<p rend="bodytext" n="34"><hi rend="paranum">34</hi><hi rend="dot">.</hi> Bhikkhusammutiṃ <pb ed="V" n="0.0405" /> ṭhapetvā bhikkhuno duṭṭhullaṃ vajjaṃ abhikkhuno vadantassa pācittiyaṃ udīritanti attho. Tattha <hi rend="bold">duṭṭhulla</hi>nti idha saṅghādisesaṃ adhippetaṃ. <hi rend="bold">Bhikkhusammutiyā</hi>ti yaṃ saṅgho abhiṇhāpattikassa bhikkhuno āyatiṃ saṃvaratthāya āpattīnañca kulānañca pariyantaṃ katvā vā akatvā vā tikkhattuṃ apaloketvā katikaṃ karoti, taṃ ṭhapetvā. <hi rend="bold">Abhikkhuno</hi>ti anupasampannassa. <hi rend="bold">Vadantassā</hi>ti ārocentassa.</p>

<p rend="bodytext" n="35"><hi rend="paranum">35</hi><hi rend="dot">.</hi> Yo akappiyaṃ pathaviṃ khaṇeyya vā khaṇāpeyya vā, tassa pācittiyaṃ siyā. Tattha <hi rend="bold">akappiya</hi>nti uddhanapacanādivasena vā tathā tathā adaḍḍhā vā jātapathavī vuccati. Sā tividhā suddhamissapuñjavasena. Tattha <hi rend="bold">suddhapathavī</hi> nāma pakatiyā suddhapaṃsu vā suddhamattikā vā. <hi rend="bold">Missapathavī</hi> nāma yattha paṃsuto vā mattikato vā pāsāṇasakkharakathalamarumbavālukāsu aññatarassa tatiyabhāgo hoti. <hi rend="bold">Puñjapathavī</hi><pb ed="M" n="0.0481" /> nāma atirekacātumāsaṃ ovaṭṭho paṃsupuñjo vā mattikāpuñjo vā hoti. Vuttalakkhaṇena pana missakapuñjopi piṭṭhipāsāṇe ṭhitasukhumarajampi ca deve phusayante sakiṃ ce tintaṃ, cātumāsaccayena tintokāso puñjapathavīsaṅkhameva gacchati. Yo bhikkhu bhūtagāmaṃ vikopeyya, tassa pācittiyaṃ siyāti sambandho. Tattha <hi rend="bold">bhūtagāma</hi>nti bhavanti, abhavuṃ cāti bhūtā, jāyanti vaḍḍhanti jātā vaḍḍhitā cāti attho, gāmoti rāsi, bhūtānaṃ gāmo, bhūtā eva vā gāmoti bhūtagāmo, patiṭṭhitaharitatiṇarukkhādīnametaṃ adhivacanaṃ. Taṃ bhūtagāmaṃ. <hi rend="bold">Vikopeyyā</hi>ti chedanabhedanādīni kareyya.</p>

<p rend="bodytext" n="36"><hi rend="paranum">36</hi><hi rend="dot">.</hi> Yo bhikkhu saṅghikaṃ mañcādiṃ ajjhokāse santharaṇādikaṃ katvā āpucchanādikaṃ akatvā yāti, tassa pācitti siyāti attho. Tattha <hi rend="bold">saṅghika</hi>nti saṅghassa santakaṃ. <hi rend="bold">Mañcādi</hi>nti ettha <hi rend="bold">ādi</hi>-saddena pīṭhabhisikocchādiṃ saṅgaṇhāti. <hi rend="bold">Santharaṇādika</hi>nti santharaṇādiṃ katvā vā kārāpetvā vā. <hi rend="bold">Āpucchanādika</hi>nti āpucchanaṃ vā uddharaṇaṃ vā uddharāpanaṃ vāti attho. <hi rend="bold">Yātī</hi>ti gacchati.</p>

<p rend="bodytext" n="37"><hi rend="paranum">37</hi><hi rend="dot">.</hi> Yo bhikkhu saṅghikāvasathe seyyaṃ santharaṇādikaṃ katvā āpucchanādikaṃ akatvā yāti, tassa bhikkhuno pācitti siyāti attho. Tattha <hi rend="bold">saṅghikāvasathe</hi>ti saṅghassa santake āvasathe vihāre gabbhe vā aññasmiṃ vā sabbaparicchinne guttasenāsane. <hi rend="bold">Seyya</hi>nti bhisi cimilikā pāvuraṇaṃ uttarattharaṇaṃ bhūmattharaṇaṃ taṭṭikā cammakkhaṇḍaṃ nisīdanaṃ paccattharaṇaṃ tiṇasanthāro <pb ed="V" n="0.0406" /> paṇṇasanthāroti evamādikaṃ. <hi rend="bold">Santharaṇādika</hi>nti tesu yena kenaci attharaṇādikaṃ katvā vā kārāpetvā vā.</p>

<p rend="bodytext" n="38-9"><hi rend="paranum">38-9</hi><hi rend="dot">.</hi> Yo pana bhikkhu jānaṃ sappāṇakaṃ toyaṃ paribhuñjaye, tassa bhikkhuno pācitti siyāti yojanā. Tattha <hi rend="bold">jānaṃ</hi><pb ed="M" n="0.0482" /><hi rend="bold">sappāṇaka</hi>nti ‘‘sappāṇakamida’’nti disvā vā sutvā vā yena kenaci ākārena jānanto. <hi rend="bold">Toya</hi>nti udakaṃ. <hi rend="bold">Paribhuñjaye</hi>ti paribhuñjeyya. Yo bhikkhu pārivattakaṃ ṭhapetvā aññātikāya bhikkhuniyā cīvaraṃ deti, tassa bhikkhuno pācitti siyā. Cīvarappaṭiggahaṇasikkhāpade bhikkhu paṭiggāhako idha bhikkhunī, ayaṃ viseso. Aññātikāya bhikkhuniyā cīvaraṃ sibbatopi tassa bhikkhuno pācitti siyāti attho. <hi rend="bold">Cīvara</hi>nti nivāsanapārupanūpagaṃ. <hi rend="bold">Sibbato</hi>ti sayaṃ sibbantassa sūciṃ pavesetvā nīharaṇe payogagaṇanāya pācitti. Sibbāpentassa pana ‘‘sibbā’’ti vutto sacepi sabbaṃ sūcikammaṃ niṭṭhāpesi, ekameva pācitti, āṇattassa payogagaṇanāya pācitti hoti. Pavāretvāna atirittaṃ akāretvā bhuñjato pācitti siyāti attho. Tatrāyaṃ vinicchayo – odano sattu kummāso maccho maṃsanti pañcannaṃ bhojanānaṃ aññataraṃ sāsapamattampi ajjhoharitvā bhojanaṃ paṭikkhepaṃ katvā aññena iriyāpathena ‘‘alametaṃ sabba’’nti atirittaṃ akāretvā paribhuñjato pācitti hotīti.</p>

<p rend="bodytext" n="40"><hi rend="paranum">40</hi><hi rend="dot">.</hi> Yo bhikkhu āsādanāpekkho bhuttāviṃ pavāritaṃ bhikkhuṃ ‘‘handa, bhikkhu, khāda vā bhuñja vā’’ti anatirittena pavāreti, bhojane bhutte tassa pācittiyaṃ udīritanti attho. Tattha <hi rend="bold">āsādanāpekkho</hi>ti āsādanaṃ codanaṃ maṅkukaraṇabhāvaṃ apekkhamāno.</p>

<p rend="bodytext" n="41-2"><hi rend="paranum">41-2</hi><hi rend="dot">.</hi> Yo bhikkhu sannidhibhojanaṃ bhuñjeyya, tassa bhikkhuno pācitti siyāti attho. Tattha <hi rend="bold">sannidhibhojana</hi>nti paṭiggahetvā ekarattaṃ vītināmitabhojanaṃ. Vikāle yāvakālikaṃ bhuñjato vāpi pācitti siyāti yojanā. Tattha <hi rend="bold">vikāle</hi>ti vigatakāle, majjhanhikātikkamato paṭṭhāya <pb ed="M" n="0.0483" /> yāva aruṇuggamanāti attho. <hi rend="bold">Yāvakālika</hi>nti vanamūlaphalādikaṃ āmisabhojanaṃ. Agilāno bhikkhu paṇītakaṃ sappibhattādikampi viññāpetvāna bhuñjeyya, tassa bhikkhuno pācitti siyāti yojanā. Tattha <hi rend="bold">agilāno</hi>ti kallako. <hi rend="bold">Paṇītaka</hi>nti sappitelamadhuphāṇitamacchamaṃsakhīradadhisaṅkhātehi saṃsaṭṭhaṃ sattadhaññanibbattaṃ paṇītabhojanaṃ <pb ed="V" n="0.0407" />. Yo bhikkhu dantakaṭṭhodakaṃ vajjetvā appaṭiggahitakaṃ bhuñjeyya, pācitti siyāti attho. Tattha <hi rend="bold">appaṭiggahita</hi>nti kāyena vā kāyappaṭibaddhena vā gaṇhantassa hatthapāse ṭhatvā kāyakāyappaṭibaddhanissaggiyānaṃ aññatarena na dinnaṃ appaṭiggahitaṃ nāma.</p>

<p rend="bodytext" n="43"><hi rend="paranum">43</hi><hi rend="dot">.</hi> Yo bhikkhu titthiyassa sahatthato kiñci bhuñjitabbaṃ dadeyya, tassa pācitti siyāti sambandho. Tattha <hi rend="bold">titthiyassā</hi>ti aññatitthiyassa. <hi rend="bold">Kiñci bhuñjitabba</hi>nti yaṃ kiñci bhojanīyaṃ. <hi rend="bold">Sahatthato</hi>ti sahatthā. Yo bhikkhu mātugāmena ekato raho nisajjaṃ kappeyya, tassa pācitti siyāti sambandho. Tattha <hi rend="bold">raho</hi>ti paṭicchanne. <hi rend="bold">Kappe</hi>ti kappeyya. <hi rend="bold">Ekato</hi>ti saddhiṃ.</p>

<p rend="bodytext" n="44"><hi rend="paranum">44</hi><hi rend="dot">.</hi><hi rend="bold">Surāmerayapāne</hi>pīti ettha piṭṭhādīhi kataṃ majjaṃ <hi rend="bold">surā</hi>. Pupphādīhi kato āsavo <hi rend="bold">merayaṃ</hi>. Yo bhikkhu tadubhayampi bījato paṭṭhāya kusaggenāpi pivati, tassa tappānapaccayā pācittiyaṃ udīritanti attho. <hi rend="bold">Aṅgulipatodake cāpī</hi>ti aṅgulīhi upakacchakādīnaṃ ghaṭṭanapaccayā pācitti siyāti attho. <hi rend="bold">Hasadhammepi codake</hi>ti uparigopphake udake hasadhamme kīḷānimittaṃ tassa pācitti siyāti attho.</p>

<p rend="bodytext" n="45"><hi rend="paranum">45</hi><hi rend="dot">.</hi><hi rend="bold">Anādarepi pācittī</hi>ti puggalassa vā dhammassa vā anādarakaraṇepi pācitti siyāti attho. Yo bhikkhu upasampannena <pb ed="M" n="0.0484" /> paññattena vuccamāno tassa vā vacanaṃ akattukāmatāya, taṃ vā dhammaṃ asikkhitukāmatāya anādariyaṃ karoti, tassa tasmiṃ anādariye pācitti siyāti attho. Bhayānakaṃ kathaṃ katvā vā bhayānakaṃ rūpaṃ dassetvā vā bhikkhuṃ bhīsayatopi pācitti siyāti attho.</p>

<p rend="bodytext" n="46"><hi rend="paranum">46</hi><hi rend="dot">.</hi> Yo bhikkhu agilāno kiñci paccayaṃ ṭhapetvā jotiṃ jaleyya vā jalāpeyya vā, tassa pācittiyaṃ siyāti sambandho. Tattha <hi rend="bold">kiñci paccaya</hi>nti padīpujjalanaṃ vā pattapacanādīsu jotikaraṇaṃ vāti evarūpaṃ paccayaṃ ṭhapetvā. <hi rend="bold">Joti</hi>nti aggiṃ.</p>

<p rend="bodytext" n="47-8"><hi rend="paranum">47-8</hi><hi rend="dot">.</hi> Kappabinduṃ anādāya <hi rend="bold">navacīvarabhogino</hi> navaṃ cīvaraṃ bhuñjantassa pācitti siyāti attho. <hi rend="bold">Kappabindu</hi>nti morakkhimaṇḍalamaṅgulapiṭṭhīnaṃ aññatarappamāṇaṃ kappabinduṃ. <hi rend="bold">Anādāyā</hi>ti anādiyitvā. Bhikkhuno cīvarādikaṃ parikkhāraṃ apanetvā nidhentassa vā nidhāpentassa <pb ed="V" n="0.0408" /> vā hasāpekkhassa bhikkhuno pācitti siyāti attho. <hi rend="bold">Cīvarādika</hi>nti <hi rend="bold">ādi</hi>-saddena pattanisīdanasūcigharakāyabandhanādiṃ saṅgaṇhāti. <hi rend="bold">Nidhentassā</hi>ti nidahantassa. <hi rend="bold">Hasāpekkhassā</hi>ti hasādhippāyassa. <hi rend="bold">Jānaṃ pāṇaṃ hane bhikkhu, tiracchānagatampi cā</hi>ti yo bhikkhu ‘‘pāṇo’’ti jānanto tiracchānagataṃ pāṇaṃ khuddakampi mahantampi haneyya, tassa pācittiyaṃ siyāti attho.</p>

<p rend="bodytext" n="49"><hi rend="paranum">49</hi><hi rend="dot">.</hi><hi rend="bold">Chādetukāmo chādeti, duṭṭhullaṃ bhikkhunopi cā</hi>ti yo bhikkhu bhikkhuno duṭṭhullasaṅkhātaṃ saṅghādisesaṃ chādetukāmo hutvā chādeti, tassa pācittiyaṃ siyāti attho. Itthiyā saha saṃvidhāya gāmantaragatassa bhikkhuno pācittiyaṃ siyāti yojanā.</p>

<p rend="bodytext" n="50"><hi rend="paranum">50</hi><hi rend="dot">.</hi><hi rend="bold">Bhikkhuṃ</hi><pb ed="M" n="0.0485" /><hi rend="bold">vā pahareyyāthā</hi>ti yo bhikkhu bhikkhuṃ pahareyya, tassa pācittiyaṃ siyāti yojanā. <hi rend="bold">Talasattikamuggire</hi>ti yo bhikkhu paharaṇākāraṃ dassento kāyaṃ vā kāyappaṭibaddhaṃ vā uggireyya, tassa pācittiyaṃ siyāti attho. <hi rend="bold">Codeyya vā codāpeyya, bhikkhuṃ amūlakena cā</hi>ti yo bhikkhu bhikkhuṃ amūlakena saṅghādisesena codeyya vā codāpeyya vā, tassa pācittiyaṃ siyāti attho. Tattha <hi rend="bold">amūlakenā</hi>ti diṭṭhādimūlavirahitena.</p>

<p rend="bodytext" n="51"><hi rend="paranum">51</hi><hi rend="dot">.</hi><hi rend="bold">Kukkuccuppādane cā</hi>pīti ‘‘ūnavīsativasso tvaṃ maññe’’tiādīni bhaṇanto kukkuccaṃ uppādeyya, tassa kukkuccuppādanapaccayā pācittiyaṃ hoti. Yo bhikkhu bhaṇḍanatthāya bhaṇḍanajātānaṃ vacanaṃ sotuṃ upassutiṃ yāti, tassa pācittiyaṃ siyāti sambandho. Tattha <hi rend="bold">bhaṇḍanatthāyā</hi>ti kalahatthāya. <hi rend="bold">Bhaṇḍanajātāna</hi>nti kalahajātānaṃ. <hi rend="bold">Upassuti</hi>nti sutisamīpaṃ.</p>

<p rend="bodytext" n="52"><hi rend="paranum">52</hi><hi rend="dot">.</hi> Yo bhikkhu saṅghassa pariṇāmitaṃ yaṃ lābhaṃ, taṃ parapuggalassa nāmeti, tassa pācittiyaṃ siyāti sambandho. Tattha <hi rend="bold">nāmetī</hi>ti pariṇāmeti. <hi rend="bold">Pucchaṃ akatvā</hi>ti ‘‘vikāle gāmappavesanaṃ āpucchāmī’’ti vā ‘‘gāmaṃ pavisissāmī’’ti vā anāpucchitvā. <hi rend="bold">Santabhikkhu</hi>nti antoupacārasīmāya dassanūpacāre bhikkhuṃ disvā yaṃ sakkā hoti pakativacanena āpucchituṃ, tādisaṃ vijjamānaṃ bhikkhuṃ. <hi rend="bold">Gāmassā</hi>ti gāmaṃ, kammatthe sāmivacanaṃ. <hi rend="bold">Gateti</hi> sampadānatthe bhummavacanaṃ, gatassāti attho. Santaṃ bhikkhuṃ anāpucchitvā vikāle gāmaṃ gatassa bhikkhuno pācittiyaṃ siyāti attho. Sesaṃ uttānamevāti.</p>

<p rend="centre">Pācittiyaniddesavaṇṇanā niṭṭhitā.</p>

<p rend="subhead">5. Pakiṇṇakaniddesavaṇṇanā</p>

<p rend="bodytext" n="53"><hi rend="paranum">53</hi><hi rend="dot">.</hi> Idāni <pb ed="M" n="0.0486" /><pb ed="V" n="0.0409" /> pakiṇṇakaṃ dassetuṃ <hi rend="bold">‘‘saṅghika’’</hi>ntyādi āraddhaṃ. Tattha yo bhikkhu issaro hutvā saṅghikaṃ garubhaṇḍaṃ aññassa deti, tassa thullaccayaṃ siyā. Theyyāya aññassa deti, yathāvatthu pārājikādi siyā, dukkaṭavatthu dukkaṭaṃ, thullaccayavatthu thullaccayaṃ, pārājikavatthu pārājikaṃ siyāti vuttaṃ hoti.</p>

<p rend="bodytext" n="54"><hi rend="paranum">54</hi><hi rend="dot">.</hi><hi rend="bold">Kusādimayacīrānī</hi>ti ettha <hi rend="bold">ādi</hi>-saddo vākaphalakaṃ saṅgaṇhāti, kusamayacīraṃ vākamayacīraṃ phalakamayacīranti. Tattha kuse ganthetvā katacīraṃ kusamayacīraṃ. Vākamayacīraṃ nāma tāpasānaṃ vakkalaṃ. Phalakamayacīraṃ nāma phalakasaṇṭhānāni phalakāni sibbetvā katacīraṃ. <hi rend="bold">Kambalaṃ kesavālaja</hi>nti kesajaṃ kambalaṃ vālajaṃ kambalaṃ, kesakambalaṃ vālakambalanti attho. Kesehi tante vāyitvā katakambalaṃ kesakambalaṃ. Camarivālehi vāyitvā katakambalaṃ vālakambalaṃ. <hi rend="bold">Samayaṃ vinā</hi>ti naṭṭhacīvarakālaṃ ṭhapetvā. <hi rend="bold">Dhārayato</hi> dhārayantassa. <hi rend="bold">Lūkapakkhājinakkhipa</hi>nti ulūkapakkhiajinakkhipaṃ. Tattha <hi rend="bold">ulūkapakkhīti</hi> ulūkasakuṇapakkhehi katanivāsanaṃ. <hi rend="bold">Ajinakkhipa</hi>nti salomaṃ sakhuraṃ ajinamigacammaṃ. Naṭṭhacīvarakālaṃ ṭhapetvā imesu sattasu vatthūsu yaṃ kiñci dhārayato thullaccayaṃ siyāti attho.</p>

<p rend="bodytext" n="55"><hi rend="paranum">55</hi><hi rend="dot">.</hi> Satthakena kattabbaṃ kammaṃ satthakammaṃ, tasmiṃ <hi rend="bold">satthakamme</hi>. Vatthimhi kattabbaṃ kammaṃ vatthikammaṃ, tasmiṃ <hi rend="bold">vatthikamme. Saṃ nimitta</hi>nti attano aṅgajātaṃ. Taṃ chindato thullaccayaṃ siyāti sambandho. <hi rend="bold">Maṃsādibhojane</hi>ti ettha <hi rend="bold">ādi</hi>-saddo aṭṭhilohitacammalomāni saṅgaṇhāti. Tasmā manussānaṃ maṃsaaṭṭhilohitacammalomabhojanapaccayā thullaccayaṃ siyāti attho.</p>

<p rend="bodytext" n="56"><hi rend="paranum">56</hi><hi rend="dot">.</hi><hi rend="bold">Kadalerakakkadussānī</hi>ti <pb ed="M" n="0.0487" /> ettha kadalierakaakkavākehi katāni vatthāni dhārayantassa dukkaṭaṃ. <hi rend="bold">Potthaka</hi>nti makacivākehi kataṃ potthakadussaṃ. <hi rend="bold">Sabbapītādika</hi>nti ettha <hi rend="bold">ādi</hi>-saddena sabbalohitakasabbakaṇhakasabbamañjeṭṭhikaṃ saṅgaṇhāti. Tattha sabbameva nīlakaṃ <hi rend="bold">sabbanīlakaṃ</hi>. Evaṃ sesesupi. <hi rend="bold">Nīlaṃ</hi> ummārapupphavaṇṇaṃ. <hi rend="bold">Pītaṃ</hi> kaṇikārapupphavaṇṇaṃ. <hi rend="bold">Lohitaṃ</hi> jayasumanapupphavaṇṇaṃ. <hi rend="bold">Kaṇhakaṃ</hi> addāriṭṭhakavaṇṇaṃ. <hi rend="bold">Mañjeṭṭhikaṃ</hi> lākhārasavaṇṇaṃ. Imesu aṭṭhasu vatthūsu yaṃ kiñci dhārayantassa dukkaṭaṃ siyāti attho.</p>

<p rend="bodytext" n="57-8"><hi rend="paranum">57-8</hi><hi rend="dot">.</hi><hi rend="bold">Hatthissuragasoṇāna</hi>nti <pb ed="V" n="0.0410" /> hatthiassauragasoṇānaṃ maṃsaṃ aṭṭhirudhiracammalomāni. <hi rend="bold">Sīhabyagghacchadīpina</hi>nti sīhabyagghaacchadīpīnaṃ maṃsādīni. Taracchassa ca maṃsādiṃ uddissakatamaṃsañca anāpucchitamaṃsañca bhuñjato dukkaṭaṃ siyā. <hi rend="bold">Dakatitthādika</hi>nti ettha <hi rend="bold">ādi</hi>-saddo vaccapassāvakuṭiyo saṅgaṇhāti. Tena <hi rend="bold">yātānupubbaṃ</hi> āgatappaṭipāṭiṃ <hi rend="bold">hitvāna</hi> vajjetvā nahānatitthañca vaccakuṭiñca passāvakuṭiñca <hi rend="bold">vaje</hi> vajeyya gaccheyya, dukkaṭaṃ tassa siyāti attho.</p>

<p rend="bodytext" n="59"><hi rend="paranum">59</hi><hi rend="dot">.</hi><hi rend="bold">Sahasā</hi>ti vegasā vegena. <hi rend="bold">Vubbhajitvānā</hi>ti antaravāsakaṃ dūratova ukkhipitvā, va-kāro sandhivasenāgato. <hi rend="bold">Pavise</hi>ti paviseyya. <hi rend="bold">Vaccapassāvakuṭika</hi>nti vaccakuṭikaṃ passāvakuṭikaṃ. <hi rend="bold">Vise</hi>ti paviseyya. Yo bhikkhu vaccapassāvakuṭikaṃ sahasā paviseyya vā nikkhameyya vā, ubbhajitvā vā paviseyya vā nikkhameyya vā, ukkāsikaṃ vajjetvā taṃ paviseyya, tassa dukkaṭaṃ siyāti yojanā.</p>

<p rend="bodytext" n="60"><hi rend="paranum">60</hi><hi rend="dot">.</hi> Nitthunanto vaccaṃ kareyya dantakaṭṭhañca khādanto, tassa dukkaṭaṃ siyāti attho. Vaccapassāvadoṇīnaṃ bahi vaccādikaṃ vaccapassāvaṃ kareyya, tassa dukkaṭaṃ siyā.</p>

<p rend="bodytext" n="61"><hi rend="paranum">61</hi><hi rend="dot">.</hi><hi rend="bold">Kharena</hi><pb ed="M" n="0.0488" /><hi rend="bold">cāvalekheyyā</hi>ti phālitakaṭṭhena vā pharusena vā gaṇṭhikena vā pūtikaṭṭhena vā susirena vā avalekheyyāti attho. <hi rend="bold">Kaṭṭha</hi>nti avalekhanakaṭṭhaṃ. <hi rend="bold">Kūpake</hi>ti vaccakūpake. <hi rend="bold">Ūhatañcā</hi>ti gūthamakkhitañca. <hi rend="bold">Na dhoveyyā</hi>ti attanā vā na dhoveyya parena vā na dhovāpeyya. <hi rend="bold">Uklāpañcā</hi>ti kacavarañca. <hi rend="bold">Na sodhaye</hi>na sammajjeyya.</p>

<p rend="bodytext" n="62"><hi rend="paranum">62</hi><hi rend="dot">.</hi><hi rend="bold">Capucapū</hi>ti saddaṃ katvā udakakiccaṃ karontassa ācamantassa dukkaṭaṃ siyāti attho. <hi rend="bold">Anajjhiṭṭhovā</hi>ti anāṇattoyeva. <hi rend="bold">Therenā</hi>ti saṅghattherena. <hi rend="bold">Pātimokkha</hi>nti pātimokkhuddesaṃ. <hi rend="bold">Uddise</hi> uddiseyya, dukkaṭaṃ siyā.</p>

<p rend="bodytext" n="63"><hi rend="paranum">63</hi><hi rend="dot">.</hi> Anāpucchāya pañhassa kathane, anāpucchāya pañhassa vissajjane, anāpucchāya sajjhāyakaraṇe, anāpucchāya padīpajālane, anāpucchāya padīpavijjhāpaneti imesu catūsu paccayesu tassa dukkaṭaṃ siyā.</p>

<p rend="bodytext" n="64"><hi rend="paranum">64</hi><hi rend="dot">.</hi> Anāpucchā <pb ed="V" n="0.0411" /> vātapānakavāṭāni vivareyya vā thakeyya vā, tassa dukkaṭaṃ siyāti sambandho. <hi rend="bold">Vandanādi</hi>nti ettha <hi rend="bold">ādi</hi>-saddo vandāpanaṃ saṅgaṇhāti. Yo bhikkhu naggo vandanaṃ kareyya, vandāpanaṃ kareyya, gamanaṃ kareyya, bhojanaṃ kareyya, pivanaṃ kareyya, khādanaṃ kareyya, gahaṇaṃ kareyya, dānaṃ kareyya, tassa sabbattha dukkaṭanti sambandho.</p>

<p rend="bodytext" n="65"><hi rend="paranum">65</hi><hi rend="dot">.</hi><hi rend="bold">Tipaṭicchannakaṃ vinā</hi>ti ‘‘anujānāmi, bhikkhave, tisso paṭicchādiyo jantāgharappaṭicchādiṃ udakappaṭicchādiṃ vatthappaṭicchādi’’nti (cūḷava. 261) evaṃ vuttā tisso paṭicchādiyo samāhaṭāti ‘‘tipaṭicchādī’’ti vuttaṃ. Tipaṭicchannakaṃ ṭhapetvā parikammaṃ sayaṃ kareyya, paraṃ kārāpeyya, tassa dukkaṭaṃ siyāti attho <pb ed="M" n="0.0489" />. Yo bhikkhu <hi rend="bold">nahāyaṃ</hi> nahāyanto kuṭṭe vā thambhe vā tarumhi vā kāyaṃ upaghaṃseyya, tassa dukkaṭaṃ siyā.</p>

<p rend="bodytext" n="66"><hi rend="paranum">66</hi><hi rend="dot">.</hi> Yo bhikkhu nahāyanto kuruvindakasuttena kāyaṃ ghaṃseyya, <hi rend="bold">kāyato</hi> kāyena aññamaññaṃ ghaṃseyya, tassa dukkaṭaṃ siyāti sambandho. Yo agilāno saupāhano <hi rend="bold">bahārāme</hi> bahiārāme careyya, tassa dukkaṭaṃ siyāti sambandho.</p>

<p rend="bodytext" n="67"><hi rend="paranum">67</hi><hi rend="dot">.</hi><hi rend="bold">Sabbanīlādikampi cā</hi>ti ettha <hi rend="bold">ādi</hi>-saddo lohitodātapītakaṇhamañjeṭṭhamahāraṅgamahānāmaraṅgarattādayo upāhanāyo saṅgaṇhāti. Yo bhikkhu sabbanīlasabbalohitādikaṃ upāhanaṃ dhāreti, tassa dukkaṭaṃ siyāti sambandho. Yo bhikkhu <hi rend="bold">ratto</hi> rattacitto tadahujātāyapi <hi rend="bold">itthiyā</hi> nimittaṃ passeyya, tassa dukkaṭaṃ siyā. Yo bhikkhu <hi rend="bold">bhikkhadāyiyā</hi> bhikkhadāyikāya itthiyā mukhaṃ passeyya, tassa dukkaṭaṃ siyā.</p>

<p rend="bodytext" n="68-9"><hi rend="paranum">68-9</hi><hi rend="dot">.</hi> Yo bhikkhu ujjhānasaññī hutvā <hi rend="bold">aññassa</hi> bhikkhuno pattaṃ vā passeyya, tassa dukkaṭaṃ siyā. Ādāsādimhi udakapatte attano mukhaṃ passeyya, tassa dukkaṭaṃ siyā. Uccāsanamahāsane <hi rend="bold">nisajjādiṃ</hi> nisīdanasayanādiṃ karontassa bhikkhuno dukkaṭaṃ siyā. Ukkhittānupasampannanānāsaṃvāsakādīnaṃ vandanepi dukkaṭaṃ siyāti sambandho. Tattha <hi rend="bold">ukkhitto</hi>ti āpattiyā adassane ukkhittako, āpattiyā appaṭikamme ukkhittako, pāpikāya diṭṭhiyā appaṭinissagge ukkhittakoti tividhopi idhādhippeto. <hi rend="bold">Anupasampanno</hi>ti iminā bhikkhunisāmaṇerasāmaṇerisikkhamānapaṇḍakaitthisikkhāpaccakkhātakā <pb ed="V" n="0.0412" /> gahitā. <hi rend="bold">Nānāsaṃvāsakā</hi>ti laddhinānāsaṃvāsakā gahitā. <hi rend="bold">Ādi</hi>-saddena chinnamūlakā gahitā.</p>

<p rend="bodytext" n="70-71"><hi rend="paranum">70-71</hi><hi rend="dot">.</hi> Yo <pb ed="M" n="0.0490" /> dīghāsane <hi rend="bold">paṇḍakitthīhi</hi> paṇḍakena vā itthiyā vā ubhatobyañjanena vā ekato nisīdeyya, tassa dukkaṭaṃ siyā. <hi rend="bold">Adīghe āsane</hi>ti rasse āsane. Yo bhikkhu rassāsane mañce vā pīṭhe vā asamānāsanikena ekato sayeyya, tassa dukkaṭaṃ siyāti attho. <hi rend="bold">Phalapupphādika</hi>nti ettha <hi rend="bold">ādi</hi>-saddena veḷucuṇṇadantakaṭṭhamattikādayo saṅgahitā. Kulasaṅgahatthāya phalapupphādikaṃ dadato dukkaṭaṃ siyāti sambandho.</p>

<p rend="bodytext" n="72-3"><hi rend="paranum">72-3</hi><hi rend="dot">.</hi> Yo bhikkhu ganthimādiṃ sayaṃ kareyya, paraṃ kārāpeyya, tassa dukkaṭaṃ siyā. Yo bhikkhu jinena vāritapaccaye paribhuñjeyya, tassa dukkaṭaṃ siyā. <hi rend="bold">Abyatto</hi> bālo yo bhikkhu ācariyupajjhāye <hi rend="bold">anissāya</hi> nissayaṃ aggahetvā vaseyya, tassa dukkaṭaṃ siyā. Yo bhikkhu <hi rend="bold">anuññātehi</hi> mātāpituādīhi puggalehi <hi rend="bold">aññassa</hi> puggalassa bhesajjaṃ kareyya vā vadeyya vā, tassa dukkaṭaṃ siyā. Sāpattiko yo bhikkhu uposathappavāraṇaṃ kareyya, tassa dukkaṭaṃ siyāti sambandho. Tattha jinena bhagavatā vāritā jinavāritā, jinavāritā ca te paccayā ceti jinavāritapaccayā, te <hi rend="bold">jinavāritapaccaye</hi>. Dvemātikāappaguṇatāya <hi rend="bold">abyatto</hi>.</p>

<p rend="bodytext" n="74"><hi rend="paranum">74</hi><hi rend="dot">.</hi> Yo bhikkhu ābhogaṃ vā niyogaṃ vā vajjetvā dvārabandhādike ṭhāne parivattakavāṭakaṃ apidhāya divā sayeyya, tassa dukkaṭaṃ siyāti sambandho. <hi rend="bold">Dvārabandhādike</hi>ti yena kenaci parikkhitte abbhokāsepi rukkhamūlepi antamaso iminā lakkhaṇena yuttaākāsaṅgaṇepi. <hi rend="bold">Apidhāyā</hi>ti apidahitvā. <hi rend="bold">Vinābhoga</hi>nti ‘‘esa dvāraṃ jaggissatī’’ti ābhogaṃ ṭhapetvāti attho. <hi rend="bold">Niyoga</hi>nti avasaṭṭhānaṃ, attano avasaṃ bahusādhāraṇaṭṭhānaṃ ṭhapetvā. ‘‘Savaso’’ti <pb ed="M" n="0.0491" /> vā pāṭho, savaso hutvāti attho. <hi rend="bold">Divā</hi>ti divākāle.</p>

<p rend="bodytext" n="75"><hi rend="paranum">75</hi><hi rend="dot">.</hi><hi rend="bold">Dhañña</hi>nti sāli vīhi yavo godhumo kaṅgu varako kudrūsakoti sattavidhaṃ dhaññaṃ. <hi rend="bold">Itthirūpa</hi>nti dārulohamayādiitthirūpaṃ. <hi rend="bold">Ratana</hi>nti muttādidasavidhaṃ ratanaṃ. <hi rend="bold">Āvudha</hi>nti sattitomarādisabbāvudhabhaṇḍaṃ. <hi rend="bold">Itthipasādhana</hi>nti itthiyā sīsādialaṅkāraṃ. <hi rend="bold">Tūriyabhaṇḍa</hi>nti dhamanasaṅkhādisabbaṃ tūriyabhaṇḍaṃ. <hi rend="bold">Phalarukkhe</hi>ti phalitarukkhe. <hi rend="bold">Pubbaṇṇādika</hi>nti muggamāsādikaṃ. <hi rend="bold">Ādi</hi>-saddena <pb ed="V" n="0.0413" /> vākurakuminādayo gahitā. Etesu yaṃ kiñci āmaseyya, tassa dukkaṭaṃ siyāti attho.</p>

<p rend="bodytext" n="76"><hi rend="paranum">76</hi><hi rend="dot">.</hi><hi rend="bold">Sasitthodakatelehī</hi>ti yo pana madhusitthakatelena vā udakamissakatelena vā yena kenaci cikkhallena vā. <hi rend="bold">Phaṇahatthaphaṇehi vā</hi>ti dantamayādiphaṇena vā phaṇakiccasādhakehi hatthaṅgulīhi vā kocchena vā kesamosaṇṭhane dukkaṭaṃ siyāti attho. Ekasmiṃ bhājane bhojananimitte dukkaṭaṃ siyāti attho.</p>

<p rend="bodytext" n="77"><hi rend="paranum">77</hi><hi rend="dot">.</hi> Dve bhikkhū ekattharaṇā sayeyyūṃ, dve bhikkhū ekapāvuraṇā sayeyyuṃ, dve bhikkhū ekamañcake sayeyyuṃ, tesaṃ dukkaṭāni hontīti sambandho. Pamāṇato adhikaṃ vā ūnaṃ vā dantakaṭṭhaṃ khādeyya, tassa dukkaṭaṃ siyāti yojanā. Tattha <hi rend="bold">adhika</hi>nti aṭṭhaṅgulato adhikaṃ. <hi rend="bold">Ūna</hi>nti caturaṅgulato ūnaṃ.</p>

<p rend="bodytext" n="78"><hi rend="paranum">78</hi><hi rend="dot">.</hi> Yo bhikkhu naccañca gītañca vāditañca yojeti vā yojāpeti vā, tassa dukkaṭaṃ siyā. Tesaṃ naccānaṃ dassanaṃ, tesaṃ gītānaṃ savanaṃ, tesaṃ vāditānaṃ savanañca karontassa dukkaṭaṃ siyāti attho.</p>

<p rend="bodytext" n="79"><hi rend="paranum">79</hi><hi rend="dot">.</hi><hi rend="bold">Vīhādiropime</hi>ti <pb ed="M" n="0.0492" /> vīhiādīnaṃ ruhanaṭṭhāne. <hi rend="bold">Bahipākārakuṭṭake</hi>ti pākārakuṭṭānaṃ bahi. <hi rend="bold">Vaccādichaḍḍanādimhī</hi>ti vaccapassāvasaṅkāracalakādīnaṃ chaḍḍanavissajjanapaccayā dukkaṭaṃ siyāti attho. <hi rend="bold">Dīghakesādidhāraṇe</hi>ti dīghakesadhāraṇe dīghanakhadhāraṇe dukkaṭaṃ siyāti attho.</p>

<p rend="bodytext" n="80"><hi rend="paranum">80</hi><hi rend="dot">.</hi><hi rend="bold">Nakhamaṭṭhakaraṇādimhī</hi>ti ettha <hi rend="bold">ādi</hi>-saddena rajanakaraṇaṃ gahitaṃ. <hi rend="bold">Sambādhe lomahāraṇe</hi>ti sambādhe upakacchakamuttakaraṇaṭṭhāne lomuddharaṇe. Saupāhano bhikkhu parikammakataṃ bhūmiṃ akkameyyāti sambandho.</p>

<p rend="bodytext" n="81"><hi rend="paranum">81</hi><hi rend="dot">.</hi><hi rend="bold">Adhotaallapādehī</hi>ti yo bhikkhu adhotapādehi vā allapādehi vā saṅghikaṃ mañcaṃ vā pīṭhaṃ vā akkameyya, parikammakataṃ bhittiṃ vā kāyato āmasantassa dukkaṭaṃ siyāti attho.</p>

<p rend="bodytext" n="82-3"><hi rend="paranum">82-3</hi><hi rend="dot">.</hi><hi rend="bold">Saṅghāṭiyāpi</hi><pb ed="V" n="0.0414" /><hi rend="bold">pallatthe</hi>ti adhiṭṭhitacīvarena vihāre vā antaraghare vā pallatthikaṃ kareyya, tassa dukkaṭaṃ. <hi rend="bold">Dupparibhuñjeyya cīvara</hi>nti tiṇṇaṃ cīvarānaṃ aññataraṃ cīvaraṃ dupparibhogena paribhuñjeyya. <hi rend="bold">Akāyabandhano</hi>ti kāyabandhanavirahito bhikkhu gāmaṃ vajeyya gaccheyya. Yo bhikkhu <hi rend="bold">vaccakaṃ</hi> uccāraṃ katvāna udake sante <hi rend="bold">nācameyya</hi> udakasuddhiṃ na kareyya, tassa dukkaṭaṃ siyāti attho. <hi rend="bold">Samādeyya akappiye</hi>ti bhikkhuṃ vā sāmaṇerādike sesasahadhammike vā akappiye niyojeyya, tassa dukkaṭaṃ siyāti attho. Sabhāgāpattiyā desanārocanapaccayā dukkaṭaṃ siyāti attho. <hi rend="bold">Sabhāgā</hi>ti ettha vatthusabhāgatāva idhādhippetā, na āpattisabhāgatā.</p>

<p rend="bodytext" n="84"><hi rend="paranum">84</hi><hi rend="dot">.</hi><hi rend="bold">Na vase vassa</hi>nti yo bhikkhu vassaṃ na vaseyya na upagaccheyya, tassa dukkaṭaṃ siyā. <hi rend="bold">Visaṃvāde suddhacitte</hi>ti ettha <pb ed="M" n="0.0493" /> sampadānatthe bhummavacanaṃ, paṭissavaṃ visaṃvādentassa suddhacittassa dukkaṭaṃ siyāti attho. Vassaṃ vasitvā <hi rend="bold">ananuññātakiccato</hi> ananuññātakiccena bhikkhuno gamane dukkaṭaṃ siyāti yojanā.</p>

<p rend="bodytext" n="85"><hi rend="paranum">85</hi><hi rend="dot">.</hi> Āpadaṃ vajjetvā tarussa uddhaṃ porisamhā abhiruhaṇe dukkaṭaṃ siyāti sambandho. <hi rend="bold">Āpada</hi>nti antarāyaṃ. <hi rend="bold">Tarussā</hi>ti rukkhassa. <hi rend="bold">Porisamhā</hi>ti ekaporisappamāṇā majjhimassa purisassa pañcahatthā. Aparissāvano yo bhikkhu addhānaṃ gaccheyya, yo ca bhikkhu taṃ parissāvanaṃ yācato na dadeyya, tassa dukkaṭaṃ siyāti yojanā. <hi rend="bold">Addhāna</hi>nti addhayojanameva antimamaddhānaṃ.</p>

<p rend="bodytext" n="86"><hi rend="paranum">86</hi><hi rend="dot">.</hi> Attano ghātane dukkaṭaṃ siyāti sambandho. Yo bhikkhu itthirūpādirūpaṃ kareyya vā kārāpeyya vā, tassa dukkaṭaṃ siyā. Mālādikaṃ vicittaṃ ṭhapetvā jātakādivatthuṃ sayaṃ kareyya, dukkaṭaṃ siyāti sambandho.</p>

<p rend="bodytext" n="87"><hi rend="paranum">87</hi><hi rend="dot">.</hi><hi rend="bold">Bhuñjantamuṭṭhape</hi>ti yo bhikkhu bhuñjantaṃ uṭṭhāpeyya, tassa dukkaṭaṃ siyā. Bhattasālādīsu vuḍḍhānaṃ okāsaṃ adatvā nisīdato dukkaṭaṃ siyāti yojanā.</p>

<p rend="bodytext" n="88"><hi rend="paranum">88</hi><hi rend="dot">.</hi><hi rend="bold">Yānānī</hi>ti vayhaṃ ratho sakaṭaṃ sandamānikādīni. <hi rend="bold">Kallako</hi>ti agilāno. Agilāno <pb ed="V" n="0.0415" /> yo bhikkhu yānāni abhiruheyya, tassa dukkaṭaṃ siyāti attho. <hi rend="bold">Vade dava</hi>nti keḷiṃ vadeyya, ratanattayaṃ ārabbha keḷiṃ vadeyya, tassa dukkaṭaṃ siyāti attho. Aññaparisāya upalālane dukkaṭaṃ hoti.</p>

<p rend="bodytext" n="89"><hi rend="paranum">89</hi><hi rend="dot">.</hi><hi rend="bold">Kāyādi</hi>nti ettha <hi rend="bold">ādi</hi>-saddo ūrunimittaṃ saṅgaṇhāti. Kāyaṃ vā ūruṃ vā nimittaṃ vā vivaritvā bhikkhunīnaṃ <hi rend="bold">na dassaye</hi> na dasseyyāti attho. Lokāyataṃ tiracchānādivijjaṃ na ca <pb ed="M" n="0.0494" /> sayaṃ vāceyya, parañca na vācāpeyya. Palitaṃ gaṇheyya vā gaṇhāpeyya vā, tassa dukkaṭaṃ siyāti yojanā.</p>

<p rend="bodytext" n="90-92"><hi rend="paranum">90-92</hi><hi rend="dot">.</hi> Yattha katthaci peḷāyaṃ pakkhipitvā bhattaṃ bhuñjantassa dukkaṭaṃ siyāti sambandho. Pattahatthako yo bhikkhu vātapānaṃ vā kavāṭaṃ vā <hi rend="bold">paṇāme</hi> paṇāmeyya, <hi rend="bold">sodakaṃ</hi> pattaṃ <hi rend="bold">uṇheyya</hi> uṇhe otāpeyya vā paṭisāmeyya vā, <hi rend="bold">vodakaṃ</hi> pattaṃ <hi rend="bold">atiuṇheyya</hi> atiṭhapeyya, tassa dukkaṭaṃ siyāti attho. Yo bhikkhu pattaṃ bhūmiyaṃ vā aṅke vā mañce vā pīṭhe vā miḍḍhante vā paribhaṇḍante vā pāde vā chatte vā ṭhapeyya, tassa dukkaṭaṃ siyāti sambandho. <hi rend="bold">Bhūmiya</hi>nti yena kenaci anatthatāya paṃsusakkharamissāya. <hi rend="bold">Aṅke</hi>ti dvinnaṃ ūrūnaṃ majjhe. <hi rend="bold">Miḍḍhante</hi>ti miḍḍhapariyante. <hi rend="bold">Paribhaṇḍante</hi>ti bāhirapasse katāya tanukamiḍḍhiyā ante. Yo bhikkhu calakādiṃ vā patte ṭhapeyya, patte vā <hi rend="bold">hatthadhovane</hi> hatthassa dhovanappaccayā tassa dukkaṭaṃ siyāti sambandho.</p>

<p rend="bodytext" n="93"><hi rend="paranum">93</hi><hi rend="dot">.</hi> Ucchiṭṭhaṃ mukhadhovanaṃ <hi rend="bold">udakampi</hi> pattena <hi rend="bold">nīharantassa</hi> bhikkhuno dukkaṭaṃ siyā. Yo bhikkhu akappiyaṃ pattaṃ paribhuñjeyya, tassa dukkaṭaṃ siyāti attho. Tattha <hi rend="bold">akappiyaṃ patta</hi>nti dārumayapattādiṃ.</p>

<p rend="bodytext" n="94"><hi rend="paranum">94</hi><hi rend="dot">.</hi> Yo bhikkhu khipite ‘‘jīvā’’ti <hi rend="bold">vade</hi> vadeyya, tassa dukkaṭaṃ siyāti attho. Yo bhikkhu parimaṇḍalakādimhi pañcasattati <hi rend="bold">sekhiye</hi> anādaro hutvā na sikkhati, tassa dukkaṭaṃ siyāti sambandho.</p>

<p rend="bodytext" n="95"><hi rend="paranum">95</hi><hi rend="dot">.</hi> Yo bhikkhu bhaṇḍāgāre payuto mātuyā pituno ca bhaṇḍakaṃ gopeyya, <hi rend="bold">assa</hi> bhikkhuno pācittiyaṃ siyāti sambandho. Tattha <hi rend="bold">payuto</hi>ti bhaṇḍāgāre byāpāravasena yuttappayutto. <hi rend="bold">Gopaye</hi>ti <pb ed="V" n="0.0416" /> gopeyya. <hi rend="bold">Yo</hi> bhikkhu <pb ed="M" n="0.0495" /> davāya hīnena jātiādinā uttamampi vadeyya, dubbhāsitaṃ siyāti sambandho. Tattha hīnehi vā ukkaṭṭhehi vā jātiādīhi evaṃ ukkaṭṭhaṃ vā hīnaṃ vā ‘‘caṇḍālosī’’tiādinā nayena ujuṃ vā ‘‘santi idhekacce caṇḍālavenanesādā’’tiādinā nayena aññāpadesena vā upasampannaṃ vā anupasampannaṃ vā akkosādhippāyaṃ vinā kevalaṃ kīḷādhippāyena vadeyya, dubbhāsitaṃ siyāti.</p>

<p rend="centre">Pakiṇṇakaniddesavaṇṇanā niṭṭhitā.</p>

<p rend="subhead">6. Vattādikaṇḍaniddesavaṇṇanā</p>

<p rend="bodytext" n="96"><hi rend="paranum">96</hi><hi rend="dot">.</hi> Idāni vattaṃ dassetuṃ <hi rend="bold">‘‘upajjhācariyavatta’’</hi>nti vuttaṃ. Tattha upajjhāyavattañca ācariyavattañca gamikavattañca āgantukavattañca senāsanādivattañca <hi rend="bold">piyasīlena</hi> bhikkhunā kātabbanti sambandho. <hi rend="bold">Gamikāgantuka</hi>nti gamikaṃ āgantukanti chedo, gamikavattaṃ āgantukavattañcāti attho.</p>

<p rend="bodytext" n="97"><hi rend="paranum">97</hi><hi rend="dot">.</hi> Dātukāmo hatthapāse ṭhito <hi rend="bold">kiñci gahitabbaṃ</hi> ekena purisena gahitabbaṃ ukkhipanakkhamaṃ vatthuṃ <hi rend="bold">tidhā</hi> tīsu pakāresu ekenākārena dadeyya, <hi rend="bold">gahetukāmo</hi> bhikkhu <hi rend="bold">dvidhā</hi> dvīsu ekena gaṇheyya, <hi rend="bold">ayaṃ</hi> pañcaṅgo paṭiggahoti attho.</p>

<p rend="bodytext" n="98-100"><hi rend="paranum">98-100</hi><hi rend="dot">.</hi> Dūre ṭhitaṃ cīvaraṃ ṭhapitokāsaṃ sallakkhetvā ‘‘eta’’nti vattabbaṃ. Hatthapāse ṭhitaṃ hatthena āmasitvā ‘‘ima’’nti vattabbaṃ. ‘‘Etaṃ adhiṭṭhāmi, imaṃ adhiṭṭhāmī’’ti imesaṃ padānaṃ majjhe saṅghāṭiādīsu paccekaṃ yojetvā ticīvaraṃ adhiṭṭheyya. Kathaṃ? ‘‘Etaṃ saṅghāṭiṃ adhiṭṭhāmi, imaṃ saṅghāṭiṃ adhiṭṭhāmī’’ti adhiṭṭheyya. Evaṃ sesesu ca cīvaresu. Yathā cīvarādiṃ <pb ed="M" n="0.0496" /> vidhānaṃ evaṃ pattepi adhiṭṭheyya paccuddhareyyāti attho.</p>

<p rend="bodytext" n="101"><hi rend="paranum">101</hi><hi rend="dot">.</hi> Sañcarittaṃ ṭhapetvā sesā garukā ca pārājikā ca sacittakāti sambandho. <hi rend="bold">Antimā</hi>ti <pb ed="V" n="0.0417" /> pārājikā. Acchinnasikkhāpadaṃ, pariṇatasikkhāpadañcāti imaṃ dvayaṃ ṭhapetvā sesaṃ nissaggiyaṃ acittakanti attho.</p>

<p rend="bodytext" n="102-3"><hi rend="paranum">102-3</hi><hi rend="dot">.</hi><hi rend="bold">Gāmappavesanantete</hi>ti gāmappavesanaṃ iti ete. Pācittīsu <hi rend="bold">ete</hi> padasodhammādayo gāmappavesanantā sattarasa sikkhāpadā acittakā.</p>

<p rend="bodytext" n="104-5"><hi rend="paranum">104-5</hi><hi rend="dot">.</hi> Pakiṇṇakesu uddissakataṃ ṭhapetvā <hi rend="bold">aññamaṃsakaṃ</hi> sesamaṃsaṃ acittakanti attho. Ettha pakiṇṇakesu aññamaṃsādikaṃ pattahattho kavāṭakantaṃ terasavidhaṃ idaṃ sikkhāpadaṃ acittakaṃ, sesaṃ sabbaṃ sacittakanti attho.</p>

<p rend="bodytext" n="106"><hi rend="paranum">106</hi><hi rend="dot">.</hi> Ācariyā vītikkamanacittena sacittakaṃ acittakanti vadanti, paññattijānanena cittena tathā sacittakaṃ acittakanti ācariyā vadantīti attho. <hi rend="bold">Tathā</hi>-saddena ‘‘sacittakaṃ acittaka’’nti idaṃ gahitaṃ.</p>

<p rend="bodytext" n="107-9"><hi rend="paranum">107-9</hi><hi rend="dot">.</hi><hi rend="bold">Pubbakaraṇādika</hi>nti ettha <hi rend="bold">ādi</hi>-saddo pubbakiccaṃ saṅgaṇhāti. Tattha –</p>

<p rend="gatha1">‘‘Sammajjanī padīpo ca, udakaṃ āsanena ca;</p>

<p rend="gathalast">Uposathassa etāni, pubbakaraṇanti vuccati.</p>

<p rend="gatha1">‘‘Chandapārisuddhiutukkhānaṃ, bhikkhugaṇanā ca ovādo;</p>

<p rend="gathalast">Uposathassa etāni, pubbakiccanti vuccatī’’ti. –</p>

<p rend="unindented">Evaṃ pubbakaraṇādikaṃ navadhā dīpitaṃ sabbaṃ uposathappavāraṇaṃ piyasīlinā kātabbanti attho.</p>

<p rend="bodytext" n="112"><hi rend="paranum">112</hi><hi rend="dot">.</hi><hi rend="bold">Yathākkama</hi>nti <pb ed="M" n="0.0497" /> etthāyamadhippāyo – gaṇo pārisuddhiuposathaṃ kareyya, puggalo adhiṭṭhānauposathaṃ kareyya, saṅgho suttuddesauposathaṃ kareyyāti.</p>

<p rend="bodytext" n="113"><hi rend="paranum">113</hi><hi rend="dot">.</hi><hi rend="bold">Cātuddaso pannaraso, sāmaggī dinato tidhā</hi>ti cātuddaso uposatho <pb ed="V" n="0.0418" />, pannaraso uposatho, sāmaggīuposathoti dinato tidhā honti. Dinato puggalato kattabbākārato te uposathā nava iti īritāti attho.</p>

<p rend="bodytext" n="114"><hi rend="paranum">114</hi><hi rend="dot">.</hi><hi rend="bold">Tevācī dvekavācī</hi>ti tevācikā pavāraṇā, dvevācikā pavāraṇā, ekavācikā pavāraṇā iti nava pavāraṇā vuttā.</p>

<p rend="bodytext" n="115"><hi rend="paranum">115</hi><hi rend="dot">.</hi><hi rend="bold">Tassāti</hi> phaggunamāsassa. <hi rend="bold">Tato sesa</hi>nti āsāḷhiantimapakkhamhā yāva kattikapuṇṇamā vassakālanti attho. Ettha hi ekasmiṃ saṃvacchare catuvīsatiuposathā honti.</p>

<p rend="bodytext" n="116"><hi rend="paranum">116</hi><hi rend="dot">.</hi><hi rend="bold">Etesū</hi>ti etesu tīsu catūsu ekekasmiṃ utumhi tatiyapakkhā sattamapakkhā. <hi rend="bold">Cātuddasā</hi>ti cha cātuddasāti attho. Sesāni uttānatthānevāti.</p>

<p rend="centre">Vattādikaṇḍaniddesavaṇṇanā niṭṭhitā.</p>

<p rend="subhead">Nigamanakathā</p>

<p rend="gatha1">Ettāvatā <pb ed="M" n="0.0498" /> samāraddhā, mūlasikkhatthavaṇṇanā;</p>

<p rend="gathalast">Niṭṭhitā yā samāsena, aḍḍhamāsassa accaye.</p>

<p rend="gatha1">Adhunūpasampannānaṃ, hitatthāya samāsato;</p>

<p rend="gathalast">Imaṃ atthaṃ vaṇṇayatā, yaṃ puññaṃdhigataṃ mayā.</p>

<p rend="gatha1">Tena puññenayaṃ loko, sukhāya paṭipattiyā;</p>

<p rend="gathalast">Pāpuṇātu visuddhāya, nibbānaṃ ajaraṃ padaṃ.</p>

<p rend="gatha1">Nānātarugaṇākiṇṇe <pb ed="V" n="0.0419" />, nānākusalakāmino;</p>

<p rend="gathalast">Ramme yuddhānapatino, vihāre vasatā satā.</p>

<p rend="gatha1">Sāsane siddhipattassa, siddhinā ñāṇasiddhinā;</p>

<p rend="gathalast">Paṇḍitena katā esā, mūlasikkhatthavaṇṇanā.</p>

<p rend="centre">Mūlasikkhā-ṭīkā samattā.</p>
</body>
<back></back>
</text>
</TEI.2>