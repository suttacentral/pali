<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">Piṭakattayassa potthakāropanaṃ</p>

<p rend="bodytext">Mahāvihāravāsino pana porāṇikaṃ pāḷibhāsāya saṇṭhitaṃ parisuddhapiṭakameva paṭiggaṇhanti, tañca mukhapāṭheneva dhārenti. Tadā pana therā pacchimajanānaṃ satipaññāhāniṃ disvā buddhakālato paṭṭhāya yāva taṃkālā mukhapāṭhenābhataṃ sāṭṭhakathaṃ piṭakattayaṃ potthake āropetuṃ samārabhiṃsu. Samārabhamānā ca te <hi rend="bold">anurādharājadhāni</hi>purato aṭṭhasaṭṭhimilappamāṇe <hi rend="bold">malaya</hi>janapade <hi rend="bold">mātula</hi><note>mātale iti etarahi vohāro</note> nagare <hi rend="bold">āloka</hi>leṇe vasantā ekassa tandesikassa janapadādhipatino ārakkhaṃ gahetvā taṃ <hi rend="bold">potthakāropanakamma</hi>makaṃsu <note>mahāvaṃse 33, 100-101-gāthāsu</note>. Tenidaṃ ñāyati ‘‘tadā mahāvihāravāsino therā rājarājamahāmattehi aladdhūpakārā hutvā attano baleneva piṭakattayassa potthakāropanakammamakaṃsū’’ti ca, ‘‘tañca yatheva pacchimajanānaṃ satipaññāhāniṃ disvā kataṃ, tatheva dubbhikkharaṭṭhakkhobhādibhayupaddutakālesu duddharabhāvampi disvā’’ti ca, tathā ‘‘abhayagirivāsīnaṃ sampaṭicchitasamayantaravādehi anākulanatthampi kata’’nti ca. Evaṃ mahāvihāravāsino therā parisuddhattheravādapiṭakaṃ samayantarehi asammissanatthāya yathā pure, tathā pāḷibhāsāya eva potthake āropetvāpi surakkhitaṃ rakkhiṃsu. Yadi hi tadā tepiṭakaṃ potthakesu anāropitamassa, pacchākālesu samayantarato āgatasuttāni ‘‘netāni amhāka’’nti paṭikkhipituṃ na sukarāni bhaveyyuṃ. Yato ca kho tadā sāṭṭhakathaṃ tepiṭakaṃ potthakesu āropitaṃ, tatoyeva anāgatakālesu samayantarāgatasuttāni tehi potthakehi saṃsandetvā paṭikkhipituṃ sukarāni honti.</p>

<p rend="bodytext">Tathā hi <hi rend="bold">bhātiyarāja</hi>kāle (524-552-bu-va) mahāvihāravāsīnaṃ abhayagirivāsīhi vinaye vivādo uppajji. Tadā rājā <hi rend="bold">dīghakārāyanaṃ</hi> nāma brāhmaṇajātikaṃ amaccaṃ therānaṃ santikaṃ pesesi. So ubhinnaṃ suttaṃ <pb ed="M" n="0.0023" /> sutvā vinicchayaṃ adāsi <note>pārā. aṭṭha. 2.384</note>. Tathā <hi rend="bold">vohārakatissarāja</hi>kāle ca (758-780 bu-va) <hi rend="bold">goṭhābhayarāja</hi>kāle ca (797-810 bu-va) theravādikā potthakārūḷhena dhammavinayena saṃsandetvā adhammavādaṃ paṭikkhipiṃsu <note>nikāyasaṅgahe 12-piṭṭhe</note>.</p>
</body>
<back></back>
</text>
</TEI.2>