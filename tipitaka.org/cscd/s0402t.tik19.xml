<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">2. Rathakāravaggo</p>

<p rend="subhead">1. Ñātasuttavaṇṇanā</p>

<p rend="bodytext" n="11"><hi rend="paranum">11</hi><hi rend="dot">.</hi> Dutiyassa paṭhame ñātoyeva paññātoti āha <hi rend="bold">‘‘ñāto paññāto’’</hi>ti. Kassa ananulomiketi āha <hi rend="bold">‘‘sāsanassā’’</hi>ti, sāsanassa ananulomike appatirūpeti attho. Idāni ananulomikasaddassa nibbacanaṃ dassento <hi rend="bold">‘‘na anulometīti ananulomika’’</hi>nti āha <pb ed="M" n="2.0078" />. <hi rend="bold">Sāsanassā</hi>ti vā sāsananti attho. Sāsanaṃ na anulometīti ananulomikanti evamettha sambandho daṭṭhabbo. <hi rend="bold">Sabhāgavisabhāga</hi>nti liṅgato sabhāgavisabhāgaṃ. <hi rend="bold">‘‘Viyapuggale’’ti āhā</hi>ti liṅgasabhāgehi avisesetvā āha. <hi rend="bold">Ummādaṃ pāpuṇī</hi>ti so kira sīlaṃ adhiṭṭhāya pihitadvāragabbhe sayanapiṭṭhe nisīditvā bhariyaṃ ārabbha mettaṃ bhāvento mettāmukhena uppannena rāgena andhīkato bhariyāya santikaṃ gantukāmo dvāraṃ asallakkhetvā bhittiṃ bhinditvāpi nikkhamitukāmatāya bhittiṃ paharanto sabbarattiṃ bhittiyuddhamakāsi. Sesamettha suviññeyyameva.</p>

<p rend="centre">Ñātasuttavaṇṇanā niṭṭhitā.</p>

<p rend="subhead">2. Sāraṇīyasuttavaṇṇanā</p>

<p rend="bodytext" n="12"><hi rend="paranum">12</hi><hi rend="dot">.</hi> Dutiye <hi rend="bold">catupārisuddhisīlampi pabbajjānissitamevā</hi>ti iminā pabbajjūpagatasamanantarameva catupārisuddhisīlampi samādinnameva hotīti dasseti. <hi rend="bold">Maggasannissitāneva hontī</hi>ti <pb ed="V" n="2.0073" /> maggādhigamatthāya paṭipajjitabbattā kasiṇaparikammādīni maggasannissitāneva honti, tasmā maggaggahaṇeneva tesampi gahaṇaṃ veditabbaṃ, tehi vinā maggādhigamassa asambhavatoti adhippāyo.</p>

<p rend="bodytext">Aggamaggādhigamena asammohappaṭivedhassa sikhāpattattā maggadhammesu viya phaladhammesupi sātisayo asammohoti <hi rend="bold">‘‘sayaṃ abhiññā’’</hi>ti vuttaṃ, sāmaṃ jānitvāti attho. Tathā jānanā panassa sacchikaraṇaṃ attapaccakkhakiriyāti <hi rend="bold">‘‘sacchikatvā’’</hi>ti vuttaṃ. Tenāha <hi rend="bold">‘‘attanāva abhivisiṭṭhāya paññāya paccakkhaṃ katvā’’</hi>ti. Tathā sacchikiriyā cassa attani paṭilābhoti ‘‘upasampajjā’’ti vuttanti āha ‘‘paṭilabhitvā’’ti.</p>

<p rend="centre">Sāraṇīyasuttavaṇṇanā niṭṭhitā.</p>

<p rend="subhead">3. Āsaṃsasuttavaṇṇanā</p>

<p rend="bodytext" n="13"><hi rend="paranum">13</hi><hi rend="dot">.</hi> Tatiye <hi rend="bold">santo</hi>ti ettha <hi rend="bold">santa</hi>-saddo ‘‘dīghaṃ santassa yojana’’ntiādīsu (dha. pa. 60) kilantabhāve āgato. ‘‘Ayañca vitakko, ayañca vicāro <pb ed="M" n="2.0079" /> santo honti samitā’’tiādīsu (vibha. 576) niruddhabhāve. ‘‘Adhigato kho myāyaṃ dhammo, gambhīro duddaso duranubodho santo paṇīto’’tiādīsu (dī. ni. 2.67; ma. ni. 1.281; saṃ. ni. 1.172; mahāva. 7-8) santañāṇagocaratāyaṃ. ‘‘Upasantassa sadā satimato’’tiādīsu (udā. 27) kilesavūpasame. ‘‘Santo have sabbhi pavedayantī’’tiādīsu (dha. pa. 151) sādhūsu. ‘‘Pañcime, bhikkhave, mahācorā santo saṃvijjamānā’’tiādīsu (pārā. 195) atthibhāve. Idhāpi atthibhāveyevāti āha <hi rend="bold">‘‘santoti atthi upalabbhantī’’</hi>ti. Tattha <hi rend="bold">atthī</hi>ti lokasaṅketavasena saṃvijjanti. Atthibhāvo hettha puggalasambandhena vuttattā lokasamaññāvaseneva veditabbo, na paramatthavasena. Atthīti cetaṃ nipātapadaṃ daṭṭhabbaṃ ‘‘atthi imasmiṃ kāye kesā’’tiādīsu (ma. ni. 1.110) viya.</p>

<p rend="bodytext"><hi rend="bold">Saṃvijjamānā</hi>ti upalabbhamānā. Yañhi saṃvijjati, taṃ upalabbhati. Tenāha <hi rend="bold">‘‘saṃvijjamānāti tasseva vevacana’’</hi>nti. <hi rend="bold">Anāso</hi>ti patthanārahito. Tenāha <hi rend="bold">‘‘apatthano’’</hi>ti. Āsaṃsati patthetīti <hi rend="bold">āsaṃso</hi>. Veṇuvettādivilīvehi suppādibhājanakārakā <hi rend="bold">vilīvakārakā</hi>. Migamacchādīnaṃ nisādanato <hi rend="bold">nesādā,</hi> māgavikamacchabandhādayo. Rathesu cammena nahanakaraṇato <hi rend="bold">rathakārā</hi><pb ed="V" n="2.0074" />, dhammakārā. Puiti karīsassa nāmaṃ, taṃ kusenti apanentīti <hi rend="bold">pukkusā,</hi> pupphacchaḍḍakā.</p>

<p rend="bodytext"><hi rend="bold">Dubbaṇṇo</hi>ti virūpo. <hi rend="bold">Okoṭimako</hi>ti ārohābhāvena heṭṭhimako, rassakāyoti attho. Tenāha <hi rend="bold">‘‘lakuṇḍako’’</hi>ti. Laku viya ghaṭikā viya ḍeti pavattatīti hi <hi rend="bold">lakuṇḍako,</hi> rasso. Kaṇati nimīlatīti <hi rend="bold">kāṇo</hi>. Taṃ panassa nimīlanaṃ ekena akkhinā dvīhipi cāti āha <hi rend="bold">‘‘ekakkhikāṇo vā ubhayakkhikāṇo vā’’</hi>ti. Kuṇanaṃ kuṇo, hatthavekallaṃ. Taṃ etassa atthīti <hi rend="bold">kuṇī. Khañjo</hi> vuccati pādavikalo. Heṭṭhimakāyasaṅkhāto sarīrassa pakkho padeso hato assāti <hi rend="bold">pakkhahato</hi>. Tenāha <hi rend="bold">‘‘pīṭhasappī’’</hi>ti. Padīpe padīpane etabbaṃ netabbanti <hi rend="bold">padīpeyyaṃ,</hi> telādiupakaraṇaṃ.</p>

<p rend="bodytext"><hi rend="bold">Āsaṃ na karotī</hi>ti rajjābhiseke kaniṭṭho patthanaṃ na karoti jeṭṭhe sati kaniṭṭhassa anadhikārattā. Abhisekaṃ arahatīti abhisekāraho, <hi rend="bold">na abhisekāraho</hi> kāṇakuṇiādidosasamannāgato.</p>

<p rend="bodytext">Sīlassa <pb ed="M" n="2.0080" /> duṭṭhu nāma natthi, tasmā abhāvattho idha du-saddoti āha <hi rend="bold">‘‘nissīlo’’</hi>ti. ‘‘Pāpaṃ pāpena sukara’’ntiādīsu (udā. 48; cūḷava. 343) viya pāpa-saddo nihīnapariyāyoti āha <hi rend="bold">‘‘lāmakadhammo’’</hi>ti. Sīlavipattiyā vā <hi rend="bold">dussīlo</hi>. Diṭṭhivipattiyā <hi rend="bold">pāpadhammo</hi>. Kāyavācāsaṃvarabhedena vā <hi rend="bold">dussīlo,</hi> manosaṃvarabhedena, satisaṃvarādibhedena vā <hi rend="bold">pāpadhammo</hi>. Asuddhappayogatāya <hi rend="bold">dussīlo,</hi> asuddhāsayatāya <hi rend="bold">pāpadhammo</hi>. Kusalasīlavirahena <hi rend="bold">dussīlo,</hi> akusalasīlasamannāgamena <hi rend="bold">pāpadhammo. Asucīhī</hi>ti aparisuddhehi. <hi rend="bold">Saṅkāhi saritabbasamācāro</hi>ti ‘‘imassa maññe idaṃ kamma’’nti evaṃ parehi saṅkāya saritabbasamācāro. Tenāha <hi rend="bold">‘‘kiñcidevā’’</hi>tiādi. <hi rend="bold">Attanāyeva vā saṅkāhi saritabbasamācāro</hi>ti etenapi kammasādhanataṃyeva saṅkassarasaddassa dasseti. Attano saṅkāya paresaṃ samācārakiriyaṃ sarati āsaṅkati vidhāvatītipi <hi rend="bold">saṅkassarasamācāro</hi>ti evamettha kattusādhanatāpi daṭṭhabbā. Tassa hi dve tayo jane kathente disvā ‘‘mama dosaṃ maññe kathentī’’ti tesaṃ samācāraṃ saṅkāya sarati dhāvati.</p>

<p rend="bodytext"><hi rend="bold">Evaṃpaṭiñño</hi>ti salākaggahaṇādīsu ‘‘kittakā vihāre samaṇā’’ti gaṇanāya āraddhāya ‘‘ahampi samaṇo, ahampi samaṇo’’ti paṭiññaṃ datvā salākaggahaṇādīni karotīti samaṇo ahanti <pb ed="V" n="2.0075" /> evaṃsamaṇappaṭiñño. <hi rend="bold">Sumbhakapattadhare</hi>ti mattikāpattadhare. <hi rend="bold">Pūtinā kammenā</hi>ti saṃkiliṭṭhakammena, nigguṇatāya vā guṇasāravirahitattā <hi rend="bold">antopūti</hi>. Kasambukacavaro jāto sañjāto assāti <hi rend="bold">kasambujāto</hi>ti āha <hi rend="bold">‘‘sañjātarāgādikacavaro’’</hi>ti. Atha vā kasambu vuccati tintakuṇapakasaṭaṃ udakaṃ, imasmiñca sāsane dussīlo nāma jigucchanīyattā tintakuṇapaudakasadiso, tasmā kasambu viya jātoti <hi rend="bold">kasambujāto. Lokuttaradhammaupanissayassa natthitāyā</hi>ti yattha patiṭṭhitena sakkā bhaveyya arahattaṃ laddhuṃ, tassā patiṭṭhāya bhinnattā vuttaṃ. <hi rend="bold">Mahāsīlasmiṃ paripūrakāritāyā</hi>ti yattha patiṭṭhitena sakkā bhaveyya arahattaṃ pāpuṇituṃ, tasmiṃ paripūrakāritāya.</p>

<p rend="centre">Āsaṃsasuttavaṇṇanā niṭṭhitā.</p>

<p rend="subhead">4. Cakkavattisuttavaṇṇanā</p>

<p rend="bodytext" n="14"><hi rend="paranum">14</hi><hi rend="dot">.</hi> Catutthe <pb ed="M" n="2.0081" /><hi rend="bold">catūhi saṅgahavatthūhī</hi>ti dānapiyavacanaatthacariyāsamānattatāsaṅkhātehi catūhi saṅgahakāraṇehi. <hi rend="bold">Cakkaṃ vattetī</hi>ti āṇācakkaṃ pavatteti. <hi rend="bold">Cakka</hi>nti vā idha ratanacakkaṃ veditabbaṃ. Ayañhi cakkasaddo sampattiyaṃ, lakkhaṇe, rathaṅge, iriyāpathe, dāne, ratanadhammakhuracakkādīsu ca dissati. ‘‘Cattārimāni, bhikkhave, cakkāni, yehi samannāgatānaṃ devamanussāna’’ntiādīsu (a. ni. 4.31) hi sampattiyaṃ dissati. ‘‘Pādatalesu cakkāni jātānī’’ti (dī. ni. 2.35; 3.204) ettha lakkhaṇe. ‘‘Cakkaṃva vahato pada’’nti (dha. pa. 1) ettha rathaṅge. ‘‘Catucakkaṃ navadvāra’’nti (saṃ. ni. 1.29) ettha iriyāpathe. ‘‘Dadaṃ bhuñja mā ca pamādo, cakkaṃ vattaya sabbapāṇina’’nti (jā. 1.7.149) ettha dāne. ‘‘Dibbaṃ cakkaratanaṃ pāturahosī’’ti (dī. ni. 2.243) ettha ratanacakke. ‘‘Mayā pavattitaṃ cakka’’nti (su. ni. 562) ettha dhammacakke. ‘‘Icchāhatassa posassa, cakkaṃ bhamati matthake’’ti (jā. 1.5.103) ettha khuracakke. ‘‘Khurapariyantena cakkenā’’ti (dī. ni. 1.166) ettha paharaṇacakke. ‘‘Asanivicakka’’nti (dī. ni. 3.61) ettha asanimaṇḍale. Idha panāyaṃ ratanacakke daṭṭhabbo.</p>

<p rend="bodytext">Kittāvatā panāyaṃ cakkavattī nāma hoti? Ekaṅguladvaṅgulamattampi cakkaratanaṃ ākāsaṃ abbhuggantvā pavattati. Sabbacakkavattīnañhi nisinnāsanato uṭṭhahitvā cakkaratanasamīpaṃ gantvā hatthisoṇḍasadisapanāḷiṃ suvaṇṇabhiṅgāraṃ ukkhipitvā udakena abbhukkiritvā ‘‘abhivijinātu <pb ed="V" n="2.0076" /> bhavaṃ cakkaratana’’nti vacanasamanantarameva vehāsaṃ abbhuggantvā cakkaratanaṃ pavattatīti. Yassa pavattisamakālameva, so rājā cakkavattī nāma hoti.</p>

<p rend="bodytext"><hi rend="bold">Dhammo</hi>ti dasakusalakammapathadhammo, dasavidhaṃ vā cakkavattivattaṃ. Dasavidhe vā kusaladhamme agarahite vā rājadhamme niyuttoti <hi rend="bold">dhammiko</hi>. Tena ca dhammena sakalalokaṃ rañjetīti <hi rend="bold">dhammarājā</hi>. Dhammena vā laddharajjattā <hi rend="bold">dhammarājā</hi>. Cakkavattīhi dhammena ñāyena rajjaṃ adhigacchati, na adhammena. <hi rend="bold">Dasavidhena cakkavattivattenā</hi>ti dasappabhedena cakkavattīnaṃ vattena.</p>

<p rend="bodytext">Kiṃ <pb ed="M" n="2.0082" /> pana taṃ dasavidhaṃ cakkavattivattanti? Vuccate –</p>

<p rend="indent">‘‘Katamaṃ pana taṃ, deva, ariyaṃ cakkavattivattanti? Tena hi tvaṃ, tāta, dhammaṃyeva nissāya dhammaṃ sakkaronto dhammaṃ garuṃ karonto dhammaṃ mānento dhammaṃ pūjento dhammaṃ apacāyamāno dhammaddhajo dhammaketu dhammādhipateyyo dhammikaṃ rakkhāvaraṇaguttiṃ saṃvidahassu antojanasmiṃ balakāyasmiṃ khattiyesu anuyantesu brāhmaṇagahapatikesu negamajānapadesu samaṇabrāhmaṇesu migapakkhīsu. Mā ca te, tāta, vijite adhammakāro pavattittha. Ye ca te, tāta, vijite adhanā assu, tesañca dhanamanuppadeyyāsi. Ye ca te, tāta, vijite samaṇabrāhmaṇā madappamādā paṭiviratā khantisoracce niviṭṭhā ekamattānaṃ damenti, ekamattānaṃ samenti, ekamattānaṃ parinibbāpenti. Te kālena kālaṃ upasaṅkamitvā paripuccheyyāsi pariggaṇheyyāsi – ‘kiṃ, bhante, kusalaṃ kiṃ akusalaṃ, kiṃ sāvajjaṃ kiṃ anavajjaṃ, kiṃ sevitabbaṃ kiṃ na sevitabbaṃ, kiṃ me kariyamānaṃ dīgharattaṃ ahitāya dukkhāya assa, kiṃ vā pana me kariyamānaṃ dīgharattaṃ hitāya sukhāya assā’ti. Tesaṃ sutvā yaṃ akusalaṃ, taṃ abhinivajjeyyāsi, yaṃ kusalaṃ, taṃ samādāya vatteyyāsi. Idaṃ kho, tāta, taṃ ariyaṃ cakkavattivatta’’nti –</p>

<p rend="unindented">Evaṃ <hi rend="bold">cakkavattisutte</hi> (dī. ni. 3.84) āgatanayena antojanasmiṃ balakāye ekaṃ, khattiyesu ekaṃ, anuyantesu ekaṃ, brāhmaṇagahapatikesu ekaṃ, negamajānapadesu ekaṃ, samaṇabrāhmaṇesu ekaṃ, migapakkhīsu ekaṃ, adhammakārappaṭikkhepo ekaṃ, adhanānaṃ dhanānuppadānaṃ ekaṃ, samaṇabrāhmaṇe upasaṅkamitvā pañhapucchanaṃ ekanti evamevaṃ taṃ cakkavattivattaṃ dasavidhaṃ hoti. Gahapatike pana pakkhijāte ca visuṃ katvā gaṇhantassa dvādasavidhaṃ hoti.</p>

<p rend="bodytext">Aññathā <pb ed="V" n="2.0077" /> vattituṃ adento so dhammo adhiṭṭhānaṃ etassāti tadadhiṭṭhānaṃ. Tena <hi rend="bold">tadadhiṭṭhānena cetasā. Sakkaronto</hi>ti ādarakiriyāvasena karonto. Tenāha <hi rend="bold">‘‘yathā’’</hi>tiādi. <hi rend="bold">Garuṃ karonto</hi>ti pāsāṇacchattaṃ viya garukaraṇavasena garuṃ karonto. Tenevāha <pb ed="M" n="2.0083" /><hi rend="bold">‘‘tasmiṃ gāravuppattiyā’’</hi>ti. <hi rend="bold">Dhammādhipatibhūtāgatabhāvenā</hi>ti iminā yathāvuttadhammassa jeṭṭhakabhāvena purimataraṃ attabhāvesu sakkaccaṃ samupacitabhāvaṃ dasseti. <hi rend="bold">Dhammavaseneva ca sabbakiriyānaṃ karaṇenā</hi>ti etena ṭhānanisajjādīsu yathāvuttadhammaninnapoṇapabbhārabhāvaṃ dasseti. <hi rend="bold">Assā</hi>ti rakkhāvaraṇaguttiyā. <hi rend="bold">Paraṃ rakkhanto</hi>ti aññaṃ diṭṭhadhammikādianatthato rakkhanto. Teneva pararakkhasādhanena khantiādiguṇena attānaṃ tato eva rakkhati. <hi rend="bold">Mettacittatā</hi>ti mettacittatāya. <hi rend="bold">Nivāsanapārupanagehādīni</hi> sītuṇhādippaṭibāhanena <hi rend="bold">āvaraṇaṃ</hi>.</p>

<p rend="bodytext"><hi rend="bold">Antojanasmi</hi>nti abbhantarabhūte puttadārādijane. <hi rend="bold">Sīlasaṃvare patiṭṭhāpento</hi>ti iminā rakkhaṃ dasseti. <hi rend="bold">Vatthagandhamālādīni cassa dadamāno</hi>ti iminā āvaraṇaṃ, itarena guttiṃ. <hi rend="bold">Sampadānenapī</hi>ti <hi rend="bold">pi</hi>-saddena sīlasaṃvaresu patiṭṭhāpanādīnaṃ sampiṇḍeti. Esa nayo paresupi pi-saddaggahaṇe. Nigamo nivāso etesanti <hi rend="bold">negamā</hi>. Evaṃ <hi rend="bold">jānapadā</hi>ti āha <hi rend="bold">‘‘tathā nigamavāsino’’</hi>tiādinā.</p>

<p rend="bodytext">Rakkhāvaraṇaguttiyā kāyakammādīsu saṃvidahanaṃ ṭhapanaṃ nāma tadupadesoyevāti vuttaṃ <hi rend="bold">‘‘kathetvā’’</hi>ti. <hi rend="bold">Etesū</hi>ti pāḷiyaṃ vuttesu samaṇādīsu. <hi rend="bold">Paṭivattetuṃ na sakkā</hi> khīṇānaṃ kilesānaṃ puna anuppajjanato. Sesamettha suviññeyyameva.</p>

<p rend="centre">Cakkavattisuttavaṇṇanā niṭṭhitā.</p>

<p rend="subhead">5. Sacetanasuttavaṇṇanā</p>

<p rend="bodytext" n="15"><hi rend="paranum">15</hi><hi rend="dot">.</hi> Pañcame isayo patanti sannipatanti etthāti <hi rend="bold">isipatana</hi>nti āha <hi rend="bold">‘‘buddhapaccekabuddhasaṅkhātāna’’</hi>ntiādi. <hi rend="bold">Sabbūpakaraṇāni sajjetvā</hi>ti sabbāni rukkhassa chedanatacchanādisādhanāni upakaraṇāni raññā āṇattadivaseyeva sajjetvā. Nānā karīyati etenāti <hi rend="bold">nānākaraṇaṃ,</hi> nānābhāvoti āha <hi rend="bold">‘‘nānatta’’</hi>nti. <hi rend="bold">Nesa</hi>nti saralopenāyaṃ niddesoti āha <hi rend="bold">‘‘na esa’’</hi>nti. Tathā <hi rend="bold">atthesa</hi>nti etthāpīti āha <hi rend="bold">‘‘atthi esa’’</hi>nti. Pavattanatthaṃ abhisaṅkharaṇaṃ <hi rend="bold">abhisaṅkhāro,</hi> tassa <hi rend="bold">gati</hi> vegasā pavatti. Taṃ sandhāyāha <hi rend="bold">‘‘payogassa gamana’’</hi>nti.</p>

<p rend="bodytext"><hi rend="bold">Sagaṇḍā</hi>ti <pb ed="M" n="2.0084" /><pb ed="V" n="2.0078" /> khuddānukhuddakagaṇḍā. Tenāha <hi rend="bold">‘‘uṇṇatoṇataṭṭhānayuttā’’</hi>ti. <hi rend="bold">Sakasāvā</hi>ti sakasaṭā. Tenāha <hi rend="bold">‘‘pūtisārenā’’</hi>tiādi. <hi rend="bold">Evaṃ guṇapatanena patitā</hi>ti yathā taṃ cakkaṃ nābhiaranemīnaṃ sadosatāya na patiṭṭhāsi, evamekacce puggalā kāyavaṅkādivasena sadosatāya guṇapatanena patitā sakaṭṭhāne na tiṭṭhanti. Ettha ca pharusavācādayopi apāyagamanīyā sotāpattimaggeneva pahīyantīti daṭṭhabbā.</p>

<p rend="centre">Sacetanasuttavaṇṇanā niṭṭhitā.</p>

<p rend="subhead">6. Apaṇṇakasuttavaṇṇanā</p>

<p rend="bodytext" n="16"><hi rend="paranum">16</hi><hi rend="dot">.</hi> Chaṭṭhe virajjhanakiriyā nāma pacchā samādātabbatāya apaṇṇakappayogasamādānā viya hoti, avirajjhanakiriyā pana pacchā asamādātabbatāya anūnāti taṃsamaṅgipuggalo apaṇṇako, tassa bhāvo <hi rend="bold">apaṇṇakatā</hi>ti āha <hi rend="bold">‘‘apaṇṇakapaṭipadanti aviraddhapaṭipada’’</hi>ntiādi. Yasmā sā adhippetatthasādhanena ekaṃsikā vaṭṭato niyyānāvahā, tattha ca yuttiyuttā asārāpagatā aviruddhatāya apaccanīkā anulomikā anudhammabhūtā ca, tasmā vuttaṃ <hi rend="bold">‘‘ekaṃsapaṭipada’’</hi>ntiādi. <hi rend="bold">Na takkaggāhena vā nayaggāhena vā</hi>ti takkaggāhena vā paṭipanno na hoti nayaggāhena vā apaṇṇakapaṭipadaṃ paṭipanno. Tattha <hi rend="bold">takkaggāhena vā</hi>ti ācariyaṃ alabhitvā ‘‘evaṃ me sugati, nibbānaṃ vā bhavissatī’’ti attano takkaggahaṇamattena. <hi rend="bold">Nayaggāhenā</hi>ti paccakkhato adisvā nayato anumānato gahaṇena. <hi rend="bold">Evaṃ gahetvā paṭipanno</hi>ti takkamattena, nayaggāhena vā paṭipanno. Paṇḍitasatthavāho viya sampattīhi na parihāyatīti yojanā.</p>

<p rend="bodytext"><hi rend="bold">Yaṃ sandhāya vutta</hi>nti parihānañca aparihānañca sandhāya <hi rend="bold">jātake</hi> (jā. 1.1.1) vuttaṃ. Ayaṃ panettha gāthāya atthayojanā – <hi rend="bold">apaṇṇakaṃ ṭhānaṃ</hi> aviraddhakāraṇaṃ niyyānikakāraṇaṃ <hi rend="bold">eke</hi> bodhisattappamukhā paṇḍitamanussā gaṇhiṃsu. Ye pana te bālasatthavāhaputtappamukhā <hi rend="bold">takkikā āhu,</hi> te <hi rend="bold">dutiyaṃ</hi> sāparādhaṃ <pb ed="M" n="2.0085" /> anekaṃsikaṃ ṭhānaṃ aniyyānikaṃ kāraṇaṃ aggahesuṃ, te kaṇhapaṭipadaṃ paṭipannā. Tattha sukkapaṭipadā aparihānipaṭipadā, kaṇhapaṭipadā parihānipaṭipadā, tasmā ye sukkapaṭipadaṃ paṭipannā, te aparihīnā sotthibhāvaṃ pattā. Ye pana kaṇhapaṭipadaṃ paṭipannā, te parihīnā anayabyasanaṃ āpannāti imamatthaṃ bhagavā anāthapiṇḍikassa gahapatino vatvā uttari idamāha <hi rend="bold">‘‘etadaññāya medhāvī, taṃ gaṇhe yadapaṇṇaka’’</hi>nti.</p>

<p rend="bodytext">Tattha <pb ed="V" n="2.0079" /><hi rend="bold">etadaññāya medhāvī</hi>ti medhāti laddhanāmāya visuddhāya uttamāya paññāya samannāgato kulaputto etaṃ apaṇṇakaṃ ṭhānaṃ dutiyañcāti dvīsu atakkaggāhatakkaggāhasaṅkhātesu ṭhānesu guṇadosaṃ vuddhihāniṃ atthānatthaṃ ñatvāti attho. <hi rend="bold">Taṃ gaṇhe yadapaṇṇaka</hi>nti yaṃ apaṇṇakaṃ ekaṃsikaṃ sukkapaṭipadāaparihāniyapaṭipadāsaṅkhātaṃ niyyānikakāraṇaṃ, tadeva gaṇheyya. Kasmā? Ekaṃsikādibhāvatoyeva. Itaraṃ pana na gaṇheyya. Kasmā? Anekaṃsikādibhāvatoyeva.</p>

<p rend="bodytext">Yavanti tāya sattā amissitāpi samānajātitāya missitā viya hontīti <hi rend="bold">yoni</hi>. Sā pana atthato aṇḍādiuppattiṭṭhānavisiṭṭho khandhānaṃ bhāgaso pavattivisesoti āha <hi rend="bold">‘‘khandhakoṭṭhāso yoni nāmā’’</hi>ti. <hi rend="bold">Kāraṇaṃ yoni nāma,</hi> yonīti taṃ taṃ phalaṃ anupacitañāṇasambhārehi duravagādhabhedatāya missitaṃ viya hotīti. Yato ekattanayena so evāyanti bālānaṃ micchāgāho. <hi rend="bold">Passāvamaggo yoni nāma</hi> yavanti tāya sattā yonisambandhena missitā hontīti. <hi rend="bold">Paggahitā</hi> anuṭṭhānena, punappunaṃ āsevanāya <hi rend="bold">paripuṇṇā</hi>.</p>

<p rend="bodytext"><hi rend="bold">‘‘Cakkhutopī’’</hi>tiādimhi pana cakkhuviññāṇādivīthīsu tadanugatamanoviññāṇavīthīsu ca kiñcāpi kusalādīnaṃ pavatti atthi, kāmāsavādayo eva pana vaṇato yūsaṃ viya paggharanakaasucibhāvena sandanti, tasmā te eva <hi rend="bold">‘‘āsavā’’</hi>ti vuccanti. Tattha hi paggharanakaasucimhi āsavasaddo niruḷhoti. <hi rend="bold">Dhammato yāva gotrabhū</hi>ti tato paraṃ maggaphalesu appavattanato vuttaṃ. Ete hi ārammaṇakaraṇavasena dhamme gacchantā tato paraṃ na gacchanti. Nanu tato paraṃ bhavaṅgādīnipi gacchantīti ce? Na, tesampi pubbe ālambitesu lokiyadhammesu <pb ed="M" n="2.0086" /> sāsavabhāvena antogadhattā tato paratābhāvato. Ettha ca gotrabhuvacanena gotrabhuvodānaphalasamāpattipurecārikaparikammāni vuttānīti veditabbāni. Paṭhamamaggapurecārikameva vā gotrabhu avadhinidassanabhāvena gahitaṃ, tato paraṃ pana maggaphalasamānatāya aññesu maggesu maggavīthiyaṃ samāpattivīthīyaṃ nirodhānantarañca pavattamānesu phalesu nibbāne ca āsavānaṃ pavatti nivāritāti veditabbaṃ. <hi rend="bold">Savantī</hi>ti gacchanti, ārammaṇakaraṇavasena pavattantīti attho. Avadhiattho ā-kāro, avadhi ca mariyādābhividhibhedato duvidho. Tattha mariyādaṃ kiriyaṃ bahi katvā pavattati yathā ‘‘āpāṭalīputtaṃ vuṭṭho devo’’ti. Abhividhi pana kiriyaṃ byāpetvā pavattati yathā ‘‘ābhavaggaṃ bhagavato yaso pavattatī’’ti. Abhividhiattho cāyamā-kāro idha gahitoti vuttaṃ <hi rend="bold">‘‘antokaraṇattho’’</hi>ti.</p>

<p rend="bodytext"><hi rend="bold">Madirādayo</hi>ti <pb ed="V" n="2.0080" /><hi rend="bold">ādi</hi>-saddena sindhavakādambarikāpotikādīnaṃ saṅgaho daṭṭhabbo. <hi rend="bold">Cirapārivāsiyaṭṭho</hi> ciraparivuṭṭhatā purāṇabhāvo. <hi rend="bold">Avijjā nāhosītiādī</hi>ti ettha <hi rend="bold">ādi</hi>-saddena ‘‘purimā, bhikkhave, koṭi na paññāyati bhavataṇhāyā’’ti (a. ni. 10.62) idaṃ <hi rend="bold">suttaṃ</hi> saṅgahitaṃ. Avijjāsavabhavāsavānaṃ ciraparivuṭṭhatāya dassitāya tabbhāvabhāvino kāmāsavassa ciraparivuṭṭhatā dassitāva hoti. Aññesu ca yathāvutte dhamme okāsañca ārammaṇaṃ katvā pavattamānesu mānādīsu vijjamānesu attattaniyādiggāhavasena abhibyāpanaṃ madakaraṇavasena āsavasadisatā ca etesaṃyeva, na aññesanti etesveva āsavasaddo niruḷhoti daṭṭhabbo. <hi rend="bold">Āyataṃ</hi> anādikālikattā. <hi rend="bold">Pasavantī</hi>ti phalanti. Na hi kiñci saṃsāradukkhaṃ atthi, yaṃ āsavehi vinā uppajjeyya. <hi rend="bold">Purimāni cetthā</hi>ti etesu catūsu atthavikappesu purimāni tīṇi. <hi rend="bold">Yatthā</hi>ti yesu suttābhidhammappadesesu. <hi rend="bold">Tattha yujjanti</hi> kilesesuyeva yathāvuttassa atthattayassa sambhavato. <hi rend="bold">Pacchimaṃ kammepī</hi>ti pacchimaṃ ‘‘āyataṃ vā saṃsāradukkhaṃ savanti pasavantī’’ti vuttanibbacanaṃ kammepi yujjati dukkhappasavanassa kilesakammasādhāraṇattā.</p>

<p rend="bodytext">Diṭṭhadhammā vuccanti paccakkhabhūtā khandhā, diṭṭhadhamme bhavā <hi rend="bold">diṭṭhadhammikā. Vivādamūlabhūtā</hi>ti vivādassa mūlakāraṇabhūtā kodhūpanāhamakkhapalāsaissāmacchariyamāyāsāṭheyyathambhasārambhamānātimānā. <hi rend="bold">Yena devūpapatyassā</hi>ti <pb ed="M" n="2.0087" /> yena kammakilesappakārena āsavena devesu upapatti nibbatti assa mayhanti sambandho. <hi rend="bold">Gandhabbo vā vihaṅgamo</hi> ākāsacārī assanti vibhattiṃ vipariṇāmetvā yojetabbaṃ. Ettha ca yakkhagandhabbavinimuttā sabbā devatā devaggahaṇena gahitā. Naḷo vuccati mūlaṃ, tasmā <hi rend="bold">vinaḷīkatā</hi>ti vigatanaḷā vigatamūlā katāti attho. <hi rend="bold">Avasesā ca akusalā dhammā</hi>ti akusalakammato avasesā akusalā dhammā āsavāti āgatāti sambandho.</p>

<p rend="bodytext"><hi rend="bold">Paṭighātāyā</hi>ti paṭisedhanāya. <hi rend="bold">Parūpavāda…pe… upaddavāti</hi> idaṃ yadi bhagavā sikkhāpadaṃ na paññāpeyya, tato asaddhammappaṭisevanaadinnādānapāṇātipātādihetu ye uppajjeyyuṃ parūpavādādayo diṭṭhadhammikā nānappakārā anatthā, ye ca tannimittameva nirayādīsu nibbattassa pañcavidhabandhanakammakāraṇādivasena mahādukkhānubhavādippakārā anatthā, te sandhāya vuttaṃ.</p>

<p rend="bodytext"><hi rend="bold">Te</hi><pb ed="V" n="2.0081" /><hi rend="bold">panete</hi>ti ete kāmarāgādikilesatebhūmakakammaparūpavādādiuppaddavappakārā āsavā. <hi rend="bold">Yatthā</hi>ti yasmiṃ vinayādipāḷippadese. <hi rend="bold">Yathā</hi>ti yena duvidhādippakārena avasesesu ca suttantesu tidhā āgatāti sambandho. Nirayaṃ gamentīti <hi rend="bold">nirayagāminiyā. Chakkanipāte</hi>ti chakkanipāte āhuneyyasutte (a. ni. 6.58). Tattha hi āsavā chadhā āgatā.</p>

<p rend="bodytext"><hi rend="bold">Sarasabhedo</hi>ti khaṇikanirodho. <hi rend="bold">Khīṇākāro</hi>ti accantāya khīṇatā. Āsavā khīyanti pahīyanti etenāti <hi rend="bold">āsavakkhayo,</hi> maggo. Āsavānaṃ khayante uppajjanato <hi rend="bold">āsavakkhayo,</hi> phalaṃ. Āsavakkhayena pattabbato āsavā khīyanti etthāti <hi rend="bold">āsavakkhayo,</hi> nibbānaṃ. <hi rend="bold">Visuddhimagge</hi> (visuddhi. 2.557-560) vitthārito, tasmā tattha, taṃ saṃvaṇṇanāya ca vuttanayena veditabbo.</p>

<p rend="bodytext"><hi rend="bold">Tathā</hi>ti iminā visuddhimagge vitthāritataṃ upasaṃharati. Kusalappavattiṃ āvaranti nivārentīti <hi rend="bold">āvaraṇīyā. Purimappavattivasenā</hi>ti niddokkamanato pubbe kammaṭṭhānassa pavattivasena. <hi rend="bold">Ṭhapetvā</hi>ti hatthagataṃ kiñci ṭhapento viya kammaṭṭhānaṃ satisampajaññavasena ṭhapetvā kammaṭṭhānameva manasikaronto niddaṃ okkamati, jhānasamāpanno viya yathāparicchinneneva kālena <pb ed="M" n="2.0088" /> pabujjhamāno kammaṭṭhānaṃ ṭhapitaṭṭhāne gaṇhantoyeva pabujjhati nāma. Tena vuttaṃ <hi rend="bold">‘‘tasmā…pe… nāma hotī’’</hi>ti. <hi rend="bold">Mūlakammaṭṭhāne</hi>ti ādito paṭṭhāya parihariyamānakammaṭṭhāne. <hi rend="bold">Pariggahakammaṭṭhānavasenā</hi>ti sayanaṃ upagacchantena pariggahamānakammaṭṭhānamanasikāravasena. So pana dhātumanasikāravasena icchitabboti dassetuṃ <hi rend="bold">‘‘ayaṃ hī’’</hi>tiādi vuttaṃ.</p>

<p rend="centre">Apaṇṇakasuttavaṇṇanā niṭṭhitā.</p>

<p rend="subhead">7. Attabyābādhasuttavaṇṇanā</p>

<p rend="bodytext" n="17"><hi rend="paranum">17</hi><hi rend="dot">.</hi> Sattame byābādhanaṃ dukkhāpananti āha <hi rend="bold">‘‘attabyābādhāyāti attadukkhāyā’’</hi>ti. Maggaphalacittuppādāpi kāyasucaritādisaṅgaho evāti āha <hi rend="bold">‘‘avāritānevā’’</hi>ti.</p>

<p rend="centre">Attabyābādhasuttavaṇṇanā niṭṭhitā.</p>

<p rend="subhead">8. Devalokasuttavaṇṇanā</p>

<p rend="bodytext" n="18"><hi rend="paranum">18</hi><hi rend="dot">.</hi> Aṭṭhame <pb ed="V" n="2.0082" /><hi rend="bold">itīti padasandhibyañjanasiliṭṭhatā</hi>ti purimapadānaṃ pacchimapadehi atthato sahitatāya byañjanānaṃ vākyānaṃ siliṭṭhatāya dīpane nipāto.</p>

<p rend="centre">Devalokasuttavaṇṇanā niṭṭhitā.</p>

<p rend="subhead">9. Paṭhamapāpaṇikasuttavaṇṇanā</p>

<p rend="bodytext" n="19"><hi rend="paranum">19</hi><hi rend="dot">.</hi> Navame <hi rend="bold">ugghāṭetvā</hi>ti āsanadvārañceva bhaṇḍapasibbake ca vivaritvā. <hi rend="bold">Nādhiṭṭhātī</hi>ti taṃtaṃkayavikkaye attanā voyogaṃ nāpajjati. <hi rend="bold">Divākāle</hi>ti majjhanhikasamaye. <hi rend="bold">Assāmiko hoti</hi> tīsupi kālesu laddhabbalābhassa alabhanato. Apativātābādhaṃ <hi rend="bold">rattiṭṭhānaṃ</hi>. Chāyudakasampannaṃ <hi rend="bold">divāṭṭhānaṃ. Vipassanāpi vaṭṭati</hi> vipassanākammikoyeva. Tenapi hi navadhā indriyānaṃ tikkhattaṃ āpādentena samādhinimittaṃ gahetabbaṃ, vipassanānimittaṃ samāhitākārasallakkhaṇāya.</p>

<p rend="centre">Paṭhamapāpaṇikasuttavaṇṇanā niṭṭhitā.</p>

<p rend="subhead">10. Dutiyapāpaṇikasuttavaṇṇanā</p>

<p rend="bodytext" n="20"><hi rend="paranum">20</hi><hi rend="dot">.</hi> Dasame <pb ed="M" n="2.0089" /><hi rend="bold">visiṭṭhadhuro</hi>ti visiṭṭhadhurasampaggāho vīriyasampanno. Ñāṇavīriyāyattā hi atthasiddhiyo. Tenāha <hi rend="bold">‘‘uttamadhuro’’</hi>tiādi. <hi rend="bold">Vikkāyikabhaṇḍa</hi>nti vikkayetabbabhaṇḍaṃ. <hi rend="bold">Nikkhittadhanenā</hi>ti nidahitvā ṭhapitadhanavasena. <hi rend="bold">Vaḷañjanakavasenā</hi>ti divase divase dānūpabhogavasena vaḷañjitabbadhanavasena. <hi rend="bold">Upabhogaparibhogabhaṇḍenā</hi>ti upabhogaparibhogūpakaraṇena. <hi rend="bold">Nipatantī</hi>ti nipātenti, attano dhanaggahena nipātavuttike karonti. Tenāha <hi rend="bold">‘‘nimantentī’’</hi>ti.</p>

<p rend="bodytext"><hi rend="bold">Ñāṇathāmenā</hi>ti ñāṇassa thirabhāvena. <hi rend="bold">Ñāṇaparakkamenā</hi>ti ñāṇasahitena vīriyena. Diṭṭhadhammikasamparāyikaparamatthabhedañhi yena sutena ijjhati, taṃ sutaṃ nāma. Ukkaṭṭhaniddesena dassento <hi rend="bold">‘‘ekanikāya…pe… bahussutā’’</hi>ti āha. <hi rend="bold">Āgato</hi>ti suppavattibhāvena svāgato. Tenāha <hi rend="bold">‘‘paguṇo pavattito’’</hi>ti. Abhidhamme āgatā kusalādikkhandhādibhedabhinnā dhammā suttantapiṭakepi otarantīti <hi rend="bold">‘‘dhammadharāti suttantapiṭakadharā’’</hi>icceva vuttaṃ. Na hi ābhidhammikabhāvena <pb ed="V" n="2.0083" /> vinā nippariyāyato suttantapiṭakaññutā sambhavati. <hi rend="bold">Dvemātikādharā</hi>ti bhikkhubhikkhunimātikāvasena dvemātikādharāti vadanti, ‘‘vinayābhidhammamātikādharā’’ti yuttaṃ. <hi rend="bold">Paripucchatī</hi>ti sabbabhāgena pucchitabbaṃ pucchati. Tenāha <hi rend="bold">‘‘atthānatthaṃ kāraṇākāraṇaṃ pucchatī’’</hi>ti. <hi rend="bold">Pariggaṇhātī</hi>ti vicāreti.</p>

<p rend="bodytext"><hi rend="bold">Na evaṃ attho daṭṭhabbo</hi>ti evaṃ desanānukkamena attho na gahetabbo. Añño hi desanākkamo veneyyajjhāsayavasena pavattanato, añño paṭipattikkamo. <hi rend="bold">Heṭṭhimena vā paricchedo</hi>ti sīlasamādhipaññāsaṅkhātesu tīsu bhāgesu katthaci heṭṭhimanayena desanāya paricchedaṃ veditabbaṃ sīlena, katthaci uparimena bhāgena paññāya, katthaci dvīhipi bhāgehi sīlapaññāvasena. Idha pana sutte uparimena bhāgena paricchedo veditabboti vatvā taṃ dassento <hi rend="bold">‘‘tasmā’’</hi>tiādimāha. Yasmā vā bhagavā veneyyajjhāsayavasena paṭhamaṃ kalyāṇamittaṃ dassento arahattaṃ pavedetvā ‘‘tayidaṃ arahattaṃ imāya āraddhavīriyatāya hotī’’ti dassento vīriyārambhaṃ pavedetvā ‘‘svāyaṃ vīriyārambho iminā kalyāṇamittasannissayena <pb ed="M" n="2.0090" /> bhavatī’’ti dassento nissayasampattiṃ pavedeti heṭṭhā dassitanidassanānurūpanti daṭṭhabbaṃ.</p>

<p rend="centre">Dutiyapāpaṇikasuttavaṇṇanā niṭṭhitā.</p>

<p rend="centre">Rathakāravaggavaṇṇanā niṭṭhitā.</p>
</body>
<back></back>
</text>
</TEI.2>