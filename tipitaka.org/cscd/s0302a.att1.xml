<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">2. Abhisamayasaṃyuttaṃ</p>

<p rend="subhead">1. Nakhasikhāsuttavaṇṇanā</p>

<p rend="bodytext" n="74"><hi rend="paranum">74</hi><hi rend="dot">.</hi> Abhisamayasaṃyuttassa <pb ed="V" n="2.0113" /><pb ed="P" n="2.0129" /><pb ed="M" n="2.0119" /> paṭhame <hi rend="bold">nakhasikhāya</hi>nti maṃsaṭṭhānena vimutte nakhagge. Nakhasikhā ca nāma lokiyānaṃ mahatīpi hoti, satthu pana rattuppalapattakoṭi viya sukhumā. Kathaṃ panettha paṃsu patiṭṭhitoti? Adhiṭṭhānabalena. Bhagavatā hi atthaṃ ñāpetukāmena adhiṭṭhānabalena tattha patiṭṭhāpito. <hi rend="bold">Satimaṃ kala</hi>nti mahāpathaviyā paṃsuṃ satakoṭṭhāse katvā tato ekakoṭṭhāsaṃ. Paratopi eseva nayo. <hi rend="bold">Abhisametāvino</hi>ti paññāya ariyasaccāni abhisametvā ṭhitassa. <hi rend="bold">Purimaṃ dukkhakkhandhaṃ parikkhīṇaṃ pariyādiṇṇaṃ upanidhāyā</hi>ti etadeva bahutaraṃ dukkhaṃ, yadidaṃ parikkhīṇanti evaṃ paṭhamaṃ vuttaṃ dukkhakkhandhaṃ upanidhāya, ñāṇena taṃ tassa santike ṭhapetvā upaparikkhiyamāneti attho. Katamaṃ panettha purimadukkhaṃ nāma? Yaṃ parikkhīṇaṃ. Katamaṃ pana parikkhīṇaṃ? Yaṃ paṭhamamaggassa abhāvitattā uppajjeyya. Katamaṃ pana upanidhāya? Yaṃ sattasu attabhāvesu apāye aṭṭhamañca paṭisandhiṃ ādiṃ katvā yattha katthaci uppajjeyya, sabbaṃ taṃ parikkhīṇanti veditabbaṃ. <hi rend="bold">Sattakkhattu</hi>nti satta vāre, sattasu attabhāvesūti attho. <hi rend="bold">Paramatā</hi>ti idamassa paraṃ pamāṇanti dasseti. <hi rend="bold">Mahatthiyo</hi>ti mahato atthassa nipphādako. Paṭhamaṃ.</p>

<p rend="subhead">2. Pokkharaṇīsuttavaṇṇanā</p>

<p rend="bodytext" n="75"><hi rend="paranum">75</hi><hi rend="dot">.</hi> Dutiye <hi rend="bold">pokkharaṇī</hi>ti vāpī. <hi rend="bold">Ubbedhenā</hi>ti gambhīratāya. <hi rend="bold">Samatittikā</hi>ti mukhavaṭṭisamā. <hi rend="bold">Kākapeyyā</hi>ti sakkā hoti tīre ṭhitena kākena pakatiyāpi mukhatuṇḍikaṃ otāretvā pātuṃ. Dutiyaṃ.</p>

<p rend="subhead">3. Saṃbhejjaudakasuttādivaṇṇanā</p>

<p rend="bodytext" n="76-77"><hi rend="paranum">76-77</hi><hi rend="dot">.</hi> Tatiye <pb ed="V" n="2.0114" /><pb ed="P" n="2.0130" /><hi rend="bold">yatthimā</hi>ti yasmiṃ sambhijjaṭṭhāne imā. <hi rend="bold">Saṃsandantī</hi>ti samāgantvā sandanti. <hi rend="bold">Samentī</hi>ti samāgacchanti. <hi rend="bold">Dve vā ti vā</hi>ti dve vā tīṇi vā. <hi rend="bold">Udakaphusitānī</hi>ti udakabindūni. <hi rend="bold">Saṃbhejjaudaka</hi>nti aññāhi nadīhi saddhiṃ sambhinnaṭṭhāne udakaṃ. Catutthaṃ uttānatthameva. Tatiyacatutthāni.</p>

<p rend="subhead">5. Pathavīsuttādivaṇṇanā</p>

<p rend="bodytext" n="78-84"><hi rend="paranum">78-84</hi><hi rend="dot">.</hi> Pañcame <pb ed="M" n="2.0120" /><hi rend="bold">mahāpathaviyā</hi>ti cakkavāḷabbhantarāya mahāpathaviyā uddharitvā. <hi rend="bold">Kolaṭṭhimattiyo</hi>ti padaraṭṭhipamāṇā. <hi rend="bold">Guḷikā</hi>ti mattikaguḷikā. <hi rend="bold">Upanikkhipeyyā</hi>ti ekasmiṃ ṭhāne ṭhapeyya. Chaṭṭhādīsu vuttanayeneva attho veditabbo. Pariyosāne pana <hi rend="bold">aññatitthiyasamaṇabrāhmaṇaparibbājakānaṃ adhigamo</hi>ti bāhirakānaṃ sabbopi guṇādhigamo paṭhamamaggena adhigataguṇānaṃ satabhāgampi sahassabhāgampi satasahassabhāgampi na upagacchatīti. Pañcamādīni.</p>

<p rend="centre">Abhisamayasaṃyuttavaṇṇanā niṭṭhitā.</p>
</body>
<back></back>
</text>
</TEI.2>