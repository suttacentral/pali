<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">12. Jhānavibhaṅgo</p>

<p rend="title">1. Suttantabhājanīyaṃ</p>

<p rend="subhead">Mātikāvaṇṇanā</p>

<p rend="bodytext" n="508"><hi rend="paranum">508</hi><hi rend="dot">.</hi> Jhānassa <pb ed="M" n="0.0176" /><pb ed="V" n="0.0176" /><hi rend="bold">pubbabhāgakaraṇīyasampadā</hi> pātimokkhasaṃvarādi. Asubhānussatiyo lokuttarajjhānāni ca ito bahiddhā natthīti <hi rend="bold">sabbappakāra</hi>-ggahaṇaṃ karoti, <hi rend="bold">suññā parappavādā samaṇebhī</hi>ti (ma. ni. 1.139; a. ni. 4.241) vacanena samaṇabhāvakarapubbabhāgakaraṇīyasampadāsampannassapi abhāvaṃ dasseti. Sikkhāpadesu nāmakāyādivasena vuttesu vacanānatikkamavasena sikkhitabbesu, avītikkamanaviraticetanāsaṅkhātesu vā sikkhākoṭṭhāsesu paripūraṇavasena sikkhitabbesu sā sā bhikkhusikkhādikā sikkhāpadekadesabhūtā sikkhitabbāti āha <hi rend="bold">‘‘sikkhāpadesūti idamassa sikkhitabbadhammaparidīpana’’</hi>nti.</p>

<p rend="bodytext"><hi rend="bold">Santosādi</hi>vasena itarītarasantosaṃ, tassa ca vaṇṇavāditaṃ, aladdhā ca aparitassanaṃ, laddhā ca agadhitaparibhoganti ete guṇe dasseti. Jhānabhāvanāya kārakoti paridīpanaṃ <hi rend="bold">kārakabhāvaparidīpanaṃ</hi>. <hi rend="bold">Arañña</hi>ntiādinā senāsanassa pabhedaṃ, <hi rend="bold">appasadda</hi>ntiādinā nirādīnavataṃ, <hi rend="bold">paṭisallānasāruppa</hi>nti ānisaṃsaṃ dīpetīti āha <hi rend="bold">‘‘senāsanappabhede…pe… paridīpana’’</hi>nti.</p>

<p rend="centre">Mātikāvaṇṇanā niṭṭhitā.</p>

<p rend="subhead">Niddesavaṇṇanā</p>

<p rend="bodytext" n="509"><hi rend="paranum">509</hi><hi rend="dot">.</hi> Kammatthehi <pb ed="V" n="0.0177" /> diṭṭhi-saddādīhi sāsanaṃ vuttanti <hi rend="bold">‘‘diṭṭhattā diṭṭhī’’</hi>tiādi vuttaṃ. <hi rend="bold">Sabhāvaṭṭhenā</hi>ti aviparītaṭṭhena. Sikkhiyamāno kāyādīni vineti, na aññathāti āha <hi rend="bold">‘‘sikkhitabbaṭṭhena vinayo’’</hi>ti, vinayo vā sikkhitabbāni <pb ed="M" n="0.0177" /> sikkhāpadāni, khandhattayaṃ sikkhitabbanti vinayo viyāti vinayoti dasseti. Satthu anusāsanadānabhūtaṃ sikkhattayanti āha <hi rend="bold">‘‘anusiṭṭhidānavasenā’’</hi>ti.</p>

<p rend="bodytext"><hi rend="bold">Sammādiṭṭhipaccayattā</hi>ti sammādiṭṭhiyā paccayattā. Tisso hi sikkhā sikkhantassa sammādiṭṭhi paripūratīti. ‘‘Tasmātiha tvaṃ bhikkhu ādimeva visodhehi kusalesu dhammesu, ko cādi kusalānaṃ dhammānaṃ? Sīlañca suvisuddhaṃ diṭṭhi ca ujukā’’ti (saṃ. ni. 5.369) vacanato sammādiṭṭhipubbaṅgamaṃ sikkhattayaṃ. Etasmiñca atthadvaye phalakāraṇopacārehi sikkhattayaṃ ‘‘diṭṭhī’’ti vuttaṃ, kusaladhammehi vā attano ekadesabhūtehīti adhippāyo. Bhagavato vinayanakiriyattā vinayo sikkhattayaṃ, taṃ pana vinayanaṃ dhammeneva avisamasabhāvena, desanādhammena vā pavattaṃ, na daṇḍādināti <hi rend="bold">‘‘dhammavinayo’’</hi>ti vuttaṃ.</p>

<p rend="bodytext"><hi rend="bold">Anavajjadhammattha</hi>nti paramānavajjanibbānatthaṃ, akuppacetovimuttiatthaṃ vā. Dhammesu abhiññeyyādīsu abhijānanādikāraṇaṃ sikkhattayanti taṃ <hi rend="bold">‘‘dhammavinayo’’</hi>ti vuttaṃ. ‘‘Imissā imasmi’’nti punappunaṃ vuccamānaṃ niyamakaraṇaṃ hoti, <hi rend="bold">eva</hi>-saddalopo vā katoti adhippāyenāha <hi rend="bold">‘‘niyamo kato’’</hi>ti.</p>

<p rend="bodytext" n="510"><hi rend="paranum">510</hi><hi rend="dot">.</hi><hi rend="bold">Bhikkhuko</hi>ti anaññatthena <hi rend="bold">ka</hi>-kārena padaṃ vaḍḍhitanti <hi rend="bold">‘‘bhikkhanadhammatāyā’’</hi>ti atthamāha. <hi rend="bold">Bhikkhako</hi>ti pana pāṭhe bhikkhatīti bhikkhakoti attho. <hi rend="bold">Jallikaṃ</hi> rajamissaṃ malaṃ, amissaṃ <hi rend="bold">malameva. Bhinnapaṭadharo</hi>ti nibbacanaṃ bhinnapaṭadhare bhikkhu-saddassa niruḷhattā vuttaṃ.</p>

<p rend="bodytext">Yassa bhāvetabbo pahātabbo ca odhi avasiṭṭho atthi, so odhiso, arahā pana tadabhāvā odhirahitoti <hi rend="bold">‘‘anodhiso kilesānaṃ pahānā bhikkhū’’</hi>ti vutto. Odhi-saddo vā ekadese <pb ed="V" n="0.0178" /> niruḷhoti sabbamaggā sabbakilesā ca arahatā bhāvitā pahīnā ca ‘‘odhī’’ti na vuccanti. <hi rend="bold">Pahānā</hi>ti idañca nibbacanaṃ bhedanapariyāyavasena vuttanti veditabbaṃ.</p>

<p rend="bodytext"><hi rend="bold">Sekkho</hi>tiādinā <pb ed="M" n="0.0178" /> bhikkhu-saddena vuccamānaṃ atthaṃ guṇavasena dasseti, heṭṭhā pana ‘‘samaññāya paṭiññāyā’’ti paññāyanavasena, ‘‘bhikkhatī’’tiādinā nibbacanavasena dassito.</p>

<p rend="bodytext"><hi rend="bold">Sekkho bhikkhūti satta sekkhā kathitā, bhinnattā pāpakānaṃ…pe… bhikkhūti khīṇāsavova kathito</hi>ti idaṃ dvayaṃ ‘‘sekkhoti puthujjanakalyāṇakena saddhiṃ satta ariyā, bhinnattāti iminā pana cattāro phalaṭṭhā’’ti iminā dvayena na sameti, tadidaṃ nippariyāyadassanaṃ vuttanti veditabbaṃ. <hi rend="bold">‘‘Sesaṭṭhānesu puthujjanakalyāṇakādayo kathitā’’</hi>ti vuttaṃ, nanu paṭiññāya bhikkhusīlopi vuttoti? Vutto, na pana idhādhippeto sabbappakārajjhānanibbattakassa adhippetattā.</p>

<p rend="bodytext">Bhagavato vacanaṃ upasampadākammakaraṇassa kāraṇattā ṭhānaṃ, tadanurūpaṃ <hi rend="bold">ṭhānārahaṃ,</hi> anūnañattianussāvanaṃ uppaṭipāṭiyā ca avuttanti attho.</p>

<p rend="bodytext" n="511"><hi rend="paranum">511</hi><hi rend="dot">.</hi><hi rend="bold">Nippariyāyato sīlaṃ</hi> samādānaviratiavītikkamanaviratibhāvatoti adhippāyo. Anabhijjhādīni sandhāya cetasikasīlassa pariyāyasīlatā vuttā. <hi rend="bold">Nagaravaḍḍhakī</hi> vatthuvijjācariyoti vadanti. <hi rend="bold">Catubbidho āhāro</hi> asitādīni, bhakkhitabbabhuñjitabbalehitabbacubitabbāni vā.</p>

<p rend="bodytext"><hi rend="bold">Pātimokkhasaṃvarena upeto</hi> pihitindriyo hoti tiṇṇaṃ sucaritānaṃ indriyasaṃvarāhārattā, pātimokkhasaṃvaro vā indriyasaṃvarassa upanissayo hoti. Iti pātimokkhasaṃvarena pihitindriyo ‘‘pātimokkhasaṃvarasaṃvuto’’ti vutto. Iminā adhippāyena ‘‘saṃvuto’’ti etassa pihitindriyoti atthamāha. <hi rend="bold">Pātimokkhena ca saṃvarena cā</hi>ti idaṃ pātimokkhato aññaṃ sīlaṃ kāyikaavītikkamādiggahaṇena gahitanti iminā adhippāyena vuttanti daṭṭhabbaṃ. Dutiyo panattho dvinnampi ekatthataṃ sandhāya vutto.</p>

<p rend="bodytext" n="513"><hi rend="paranum">513</hi><hi rend="dot">.</hi><hi rend="bold">Sabbampi</hi><pb ed="V" n="0.0179" /><hi rend="bold">dussīlya</hi>nti iminā abhijjhādayo ca gahitāti sandhāyāha <hi rend="bold">‘‘manasāpi ācarati eva, tasmā taṃ dassetu’’</hi>nti. <hi rend="bold">Tatthā</hi>ti kāyikavītikkamādivasena vuttesu anācāresu. <hi rend="bold">Garubhaṇḍavissajjanamāpajjatī</hi>ti thullaccayaṃ āpajjatīti attho.</p>

<p rend="bodytext"><hi rend="bold">Aropimo</hi>ti <pb ed="M" n="0.0179" /> saṅghikabhūmiyaṃ uṭṭhito vutto. <hi rend="bold">Phātikamma</hi>nti garubhaṇḍantarabhūtaṃ kammaṃ. <hi rend="bold">Daṇḍakamma</hi>nti yathāvuttaṃ hatthakammamāha. Sināyanti etenāti <hi rend="bold">sinānaṃ,</hi> cuṇṇādi.</p>

<p rend="bodytext">Saccālīkena piyavādī ‘‘cāṭū’’ti vuccati, cāṭuṃ attānaṃ icchatīti cāṭukāmo, tassa bhāvo <hi rend="bold">cāṭukamyatā. Muggasūpassa appavisanaṭṭhānaṃ nāma natthi</hi> sabbāhārehi aviruddhattāti adhippāyo. Paribhaṭati dhāreti, poseti vāti <hi rend="bold">paribhaṭo,</hi> atha vā parivārabhūto bhaṭo sevako <hi rend="bold">paribhaṭo</hi>.</p>

<p rend="bodytext"><hi rend="bold">Bhaṇḍāgārikakammaṃ</hi> gihīnaṃ kariyamānaṃ vuttaṃ. Piṇḍatthaṃ paṭipiṇḍadānaṃ, piṇḍaṃ datvā paṭipiṇḍaggahaṇaṃ vā <hi rend="bold">piṇḍapaṭipiṇḍaṃ</hi>. Saṅghabhogacetiyabhogānaṃ ayoniso vicāraṇaṃ <hi rend="bold">saṅghuppādacetiyuppādapaṭṭhapanaṃ,</hi> attano santake viya paṭipajjananti keci.</p>

<p rend="bodytext" n="514"><hi rend="paranum">514</hi><hi rend="dot">.</hi> Gāvo caranti etthāti gocaro, gocaro viyāti <hi rend="bold">gocaro,</hi> abhiṇhaṃ caritabbaṭṭhānaṃ. Gāvo vā cakkhādīni indriyāni, tehi caritabbaṭṭhānaṃ <hi rend="bold">gocaro</hi>. Ayutto gocaro <hi rend="bold">agocaro</hi>ti tadañño yutto ‘‘gocaro’’ti vutto.</p>

<p rend="bodytext"><hi rend="bold">Vā</hi>-saddo vidhunanatthopi hotīti katvā āha <hi rend="bold">‘‘viniddhutakibbisāni vā’’</hi>ti.</p>

<p rend="bodytext" n="515"><hi rend="paranum">515</hi><hi rend="dot">.</hi> Avarā pacchimā mattā etesanti <hi rend="bold">oramattakāni. Saṃyamakaraṇīyānī</hi>ti kāyavācāsaṃyamamattena kattabbapaṭikammāni, vikkhipitabbāni vā. ‘‘Puna na evaṃ karomī’’ti cittena saṃvaramattena, indriyasaṃvareneva vā karaṇīyāni <hi rend="bold">saṃvarakaraṇīyāni</hi>. Divivihārajanapadavāsī <hi rend="bold">divivihāravāsī</hi>. Manassa adhiṭṭhānameva <hi rend="bold">adhiṭṭhānāvikammaṃ</hi>. Desanā idha <hi rend="bold">‘‘vuṭṭhānāvikamma’’</hi>nti adhippetā. Tattha ‘‘cittuppādakaraṇīyāni manasikārapaṭibaddhānī’’ti vacanato pātimokkhasaṃvaravisuddhatthaṃ <pb ed="V" n="0.0180" /> anatikkamanīyāni anāpattigamanīyāni vajjāni vuttānīti ācariyassa adhippāyo. <hi rend="bold">Catubbidhassā</hi>ti attānuvādaparānuvādadaṇḍaduggatibhayassa.</p>

<p rend="bodytext" n="516"><hi rend="paranum">516</hi><hi rend="dot">.</hi> ‘‘Idha bhikkhū’’ti bhikkhu eva adhippetoti sandhāya <hi rend="bold">‘‘sesasikkhā pana atthuddhāravasena sikkhā-saddassa atthadassanatthaṃ vuttā’’</hi>ti āha. Bhikkhuggahaṇaṃ <pb ed="M" n="0.0180" /> pana aggaparisāmukhena sabbajjhānanibbattakānaṃ catunnampi parisānaṃ dassanatthaṃ kataṃ. Guṇato vā bhikkhu adhippetoti sabbāpi sikkhā idhādhippetāti daṭṭhabbā. <hi rend="bold">Sabbena sikkhāsamādānenā</hi>ti ettha yena samādānena sabbāpi sikkhā samādinnā honti, taṃ ekampi sabbasamādānakiccakarattā sabbasamādānaṃ nāma hoti, anekesu pana vattabbameva natthi. <hi rend="bold">Sabbena sikkhitabbākārenā</hi>ti avītikkamadesanāvuṭṭhānavattacaraṇādiākārena. Vītikkamanavasena sesassapi nissesatākaraṇaṃ sandhāya <hi rend="bold">‘‘bhinnassapī’’</hi>tiādimāha.</p>

<p rend="bodytext" n="519"><hi rend="paranum">519</hi><hi rend="dot">.</hi> Āvaraṇīyehi cittaparisodhanabhāvanā jāgariyānuyogoti katvā āha <hi rend="bold">‘‘bhāvana’’</hi>nti. <hi rend="bold">Suppapariggāhaka</hi>nti ‘‘suppapariggāhakaṃ nāma idaṃ ito pubbe ito parañca natthi, ayametassa paccayo’’tiādinā pariggāhakaṃ.</p>

<p rend="bodytext" n="520-521"><hi rend="paranum">520-521</hi><hi rend="dot">.</hi><hi rend="bold">Yutto</hi>ti ārambhamāno. Sātaccaṃ nepakkañca pavattayamāno jāgariyānuyogaṃ anuyutto hotīti sambandhaṃ dasseti.</p>

<p rend="bodytext" n="522"><hi rend="paranum">522</hi><hi rend="dot">.</hi><hi rend="bold">Lokiyāyapi…pe… āhā</hi>ti idaṃ vipassanābhāvanāya satipaṭṭhānādayo ekasmiṃ ārammaṇe saha nappavattanti, pavattamānānipi indriyabalāni bojjhaṅgesveva antogadhāni honti. Pītisambojjhaṅgaggahaṇena hi tadupanissayabhūtaṃ saddhindriyaṃ saddhābalañca gahitameva hoti ‘‘saddhūpanisaṃ pāmojja’’nti (saṃ. ni. 2.23) vuttattā. Maggaṅgāni pañceva vipassanākkhaṇe pavattantīti imamatthaṃ sandhāya vuttanti daṭṭhabbaṃ.</p>

<p rend="bodytext" n="523"><hi rend="paranum">523</hi><hi rend="dot">.</hi> Samantato, sammā, samaṃ vā sātthakādipajānanaṃ sampajānaṃ, tadeva <hi rend="bold">sampajaññaṃ. Tenā</hi>ti satisampayuttattā eva uddese avuttāpi sati niddese ‘‘sato’’ti iminā vuttāti adhippāyo.</p>

<p rend="bodytext">Sātthakānaṃ <pb ed="V" n="0.0181" /> abhikkamādīnaṃ sampajānanaṃ <hi rend="bold">sātthakasampajaññaṃ. Evaṃ sappāyasampajaññaṃ</hi>. Abhikkamādīsu pana bhikkhācāragocare aññatthāpi ca pavattesu avijahite kammaṭṭhānasaṅkhāte gocare sampajaññaṃ <hi rend="bold">gocarasampajaññaṃ</hi>. Abhikkamādīsu asammuyhanameva sampajaññaṃ <hi rend="bold">asammohasampajaññaṃ</hi>.</p>

<p rend="bodytext"><hi rend="bold">Dve</hi><pb ed="M" n="0.0181" /><hi rend="bold">kathā</hi>ti vacanakaraṇākaraṇakathā na kathitapubbā. Vacanaṃ karomi eva, tasmā subbacattā paṭivacanaṃ demīti attho.</p>

<p rend="bodytext"><hi rend="bold">Kammaṭṭhānasīsenevā</hi>ti kammaṭṭhānaggeneva, kammaṭṭhānaṃ padhānaṃ katvā evāti attho. Tena ‘‘pattampi acetana’’ntiādinā vakkhamānaṃ kammaṭṭhānaṃ, yathāparihariyamānaṃ vā avijahitvāti dasseti. ‘‘Tasmā’’ti etassa ‘‘dhammakathā kathetabbāyevāti vadantī’’ti etena sambandho. <hi rend="bold">Bhaye</hi>ti paracakkādibhaye.</p>

<p rend="bodytext"><hi rend="bold">Avasesaṭṭhāne</hi>ti yāguaggahitaṭṭhāne. <hi rend="bold">Ṭhānacaṅkamanamevā</hi>ti adhiṭṭhātabbiriyāpathavasena vuttaṃ, na bhojanādikāle avassaṃ kattabbanisajjāyapi paṭikkhepavasena.</p>

<p rend="bodytext"><hi rend="bold">Thero dārucīriyo</hi> –</p>

<p rend="indent">‘‘Tasmātiha te, bāhiya, evaṃ sikkhitabbaṃ. Diṭṭhe diṭṭhamattaṃ bhavissati, sute mute viññāte. Yato kho te, bāhiya, diṭṭhe diṭṭhamattaṃ bhavissati, sute mute viññāte viññātamattaṃ bhavissati, tato tvaṃ, bāhiya, na tena, yato tvaṃ, bāhiya, na tena. Tato tvaṃ, bāhiya, na tattha, yato tvaṃ, bāhiya, na tattha. Tato tvaṃ, bāhiya, nevidha na huraṃ na ubhayamantarena. Esevanto dukkhassā’’ti (udā. 10) –</p>

<p rend="unindented">Ettakena arahattaṃ sacchākāsi.</p>

<p rend="bodytext">Khāṇuādipariharaṇatthaṃ, patiṭṭhitapādapariharaṇatthaṃ vā passena haraṇaṃ <hi rend="bold">vītiharaṇa</hi>nti vadanti. Yāva <pb ed="V" n="0.0182" /> patiṭṭhitapādo, tāva āharaṇaṃ <hi rend="bold">atiharaṇaṃ,</hi> tato paraṃ haraṇaṃ <hi rend="bold">vītiharaṇa</hi>nti ayaṃ vā etesaṃ viseso. <hi rend="bold">Avīci</hi>nti nirantaraṃ.</p>

<p rend="bodytext"><hi rend="bold">Paṭhamajavanepi…pe… na hotī</hi>ti idaṃ pañcaviññāṇavīthiyaṃ itthipurisoti rajjanādīnaṃ abhāvaṃ sandhāya vuttaṃ. Tattha hi āvajjanavoṭṭhabbanānaṃ ayoniso āvajjanavoṭṭhabbanavasena iṭṭhe itthirūpādimhi lobho, aniṭṭhe ca paṭigho uppajjati. Manodvāre pana itthipurisoti rajjanādi hoti, tassa <pb ed="M" n="0.0182" /> pañcadvārajavanaṃ mūlaṃ, yathāvuttaṃ vā sabbaṃ bhavaṅgādi. Evaṃ manodvārajavanassa mūlavasena <hi rend="bold">mūlapariññā</hi> vuttā. <hi rend="bold">Āgantukatāvakālikatā</hi> pana pañcadvārajavanasseva apubbatittaratāvasena. <hi rend="bold">Maṇisappo</hi> sīhaḷadīpe vijjamānā ekā sappajātīti vadanti. <hi rend="bold">Calana</hi>nti kampanaṃ.</p>

<p rend="bodytext"><hi rend="bold">Atiharatī</hi>ti yāva mukhā āharati. <hi rend="bold">Vītiharatī</hi>ti tato yāva kucchi, tāva harati, kucchigataṃ vā passato harati. <hi rend="bold">Allattañca anupāletī</hi>ti vāyuādīhi ativisosanaṃ yathā na hoti, tathā pāleti. <hi rend="bold">Ābhujatī</hi>ti pariyesanajjhoharaṇajiṇṇājiṇṇatādiṃ āvajjeti, vijānātīti attho. Taṃtaṃvijānananipphādakoyeva hi payogo <hi rend="bold">‘‘sammāpayogo’’</hi>ti vuttoti. Atha vā ‘‘sammāpaṭipattimāgamma abbhantare attā nāma koci bhujanako natthī’’tiādinā vijānanaṃ <hi rend="bold">ābhujanaṃ</hi>.</p>

<p rend="bodytext"><hi rend="bold">Aṭṭhāne</hi>ti manussāmanussapariggahite ayutte ṭhāne khettadevāyatanādike. <hi rend="bold">Tumbato</hi> veḷunāḷiādiudakabhājanato. <hi rend="bold">Ta</hi>nti chaḍḍitaṃ udakaṃ.</p>

<p rend="bodytext"><hi rend="bold">Gateti gamane</hi>ti pubbe abhikkamapaṭikkamaggahaṇena gamanepi purato pacchato ca kāyassa atiharaṇaṃ vuttanti idha gamanameva gahitanti veditabbaṃ, vakkhamāno vā etesaṃ viseso.</p>

<p rend="bodytext"><hi rend="bold">Ettakenā</hi>ti kammaṭṭhānaṃ avissajjetvā catunnaṃ iriyāpathānaṃ pavattanavacanamattena gocarasampajaññaṃ na pākaṭaṃ hotīti attho. <hi rend="bold">Evaṃ pana sutte kammaṭṭhānaṃ avibhūtaṃ hotī</hi>ti caṅkamanaṭṭhānanisajjāsu eva pavatte pariggaṇhantassa sutte pavattā apākaṭā hontīti attho.</p>

<p rend="bodytext">Kāyādikiriyāmayattā <pb ed="V" n="0.0183" /> āvajjanakiriyāsamuṭṭhitattā ca javanaṃ, sabbampi vā chadvārappavattaṃ <hi rend="bold">kiriyāmayapavattaṃ</hi> nāma, dutiyajjhānaṃ vacīsaṅkhāravirahā ‘‘tuṇhībhāvo’’ti vuccati.</p>

<p rend="bodytext" n="526"><hi rend="paranum">526</hi><hi rend="dot">.</hi><hi rend="bold">Upāsanaṭṭhāna</hi>nti issāsānaṃ viya upāsanassa sikkhāyogakaraṇassa kammaṭṭhānaupāsanassa ṭhānanti attho. Tameva hi atthaṃ dassetuṃ <hi rend="bold">‘‘yogapatha’’</hi>nti āhāti. <hi rend="bold">Sīsaṃ dhovatī</hi>ti icchādāsabyā bhujissataṃ ñāpayati, micchāpaṭipannehi vā pakkhittaṃ ayasarajaṃ dhovati.</p>

<p rend="bodytext" n="529"><hi rend="paranum">529</hi><hi rend="dot">.</hi><hi rend="bold">Vinayapariyāyena</hi><pb ed="M" n="0.0183" /> adinnādānapārājike āgataṃ. <hi rend="bold">Suttantapariyāyena</hi> āraññakasikkhāpade ‘‘pañcadhanusatikaṃ pacchima’’nti āgataṃ āraññikaṃ bhikkhuṃ sandhāya. Na hi so vinayapariyāyike araññe vasanato ‘‘āraññako pantasenāsano’’ti sutte vuttoti.</p>

<p rend="bodytext" n="530"><hi rend="paranum">530</hi><hi rend="dot">.</hi><hi rend="bold">‘‘Nitumba’’ntipi ‘‘nadīkuñja’’ntipi yaṃ vadanti,</hi> taṃ kandaranti apabbatapadesepi vidugganadīnivattanapadesaṃ <hi rend="bold">kandara</hi>nti dasseti.</p>

<p rend="bodytext" n="531"><hi rend="paranum">531</hi><hi rend="dot">.</hi><hi rend="bold">Bhājetvā dassita</hi>nti etena bhājetabbataṃ ante niddesassa kāraṇaṃ dasseti.</p>

<p rend="bodytext" n="533"><hi rend="paranum">533</hi><hi rend="dot">.</hi> Rahassa kiriyā rahassaṃ, taṃ arahati tassa yogganti <hi rend="bold">rāhasseyyakaṃ</hi>. Vicittā hi taddhitāti. Rahasi vā sādhu rahassaṃ, tassa yoggaṃ <hi rend="bold">rāhasseyyakaṃ</hi>.</p>

<p rend="bodytext" n="536"><hi rend="paranum">536</hi><hi rend="dot">.</hi><hi rend="bold">Paṇihito</hi>ti suṭṭhu ṭhapito.</p>

<p rend="bodytext" n="537"><hi rend="paranum">537</hi><hi rend="dot">.</hi><hi rend="bold">Pariggahitaniyyāna</hi>nti pariggahitaniyyānasabhāvaṃ, kāyādīsu suṭṭhu pavattiyā niyyānasabhāvayuttanti attho. Kāyādipariggahaṇaṃ ñāṇaṃ vā pariggaho, taṃ-sampayuttatāya pariggahitaṃ niyyānabhūtaṃ upaṭṭhānaṃ katvāti attho.</p>

<p rend="bodytext" n="542-543"><hi rend="paranum">542-543</hi><hi rend="dot">.</hi><hi rend="bold">Vikārappattiyā</hi>ti cittassa vikārāpattibhāvenāti attho. <hi rend="bold">Sabbasaṅgāhikavasenā</hi>ti sattasaṅkhāragatasabbakodhasaṅgāhikavasena. Sabbasaṅgahaṇañca samucchedappahānassapi adhippetattā katanti veditabbaṃ.</p>

<p rend="bodytext" n="546"><hi rend="paranum">546</hi><hi rend="dot">.</hi><hi rend="bold">Idaṃ</hi><pb ed="V" n="0.0184" /><hi rend="bold">sandhāyā</hi>ti ‘‘dve dhammā’’ti sandhāya. Ekavacanena ‘‘thinamiddha’’nti uddisitvāpi niddese ‘‘santā’’ti <hi rend="bold">vacanabhedo,</hi> bahuvacanaṃ katanti attho. <hi rend="bold">Nirodhasantatāyā</hi>ti vacanaṃ aṅgasantatāya, sabhāvasantatāya vā santatānivāraṇatthaṃ.</p>

<p rend="bodytext" n="550"><hi rend="paranum">550</hi><hi rend="dot">.</hi> Thinamiddhavikāravirahā tappaṭipakkhasaññā <hi rend="bold">ālokasaññā</hi> nāma hoti. Teneva vuttaṃ ‘‘ayaṃ saññā ālokā hotī’’ti.</p>

<p rend="bodytext" n="553"><hi rend="paranum">553</hi><hi rend="dot">.</hi> ‘‘Vantattā muttattā’’tiādīni, ‘‘ālokā hotī’’tiādīni ca <hi rend="bold">‘‘cattattātiādīnī’’</hi>ti vuttāni. <hi rend="bold">Ādi</hi>-saddena vā dvinnampi niddesapadāni <pb ed="M" n="0.0184" /> saṅgahetvā tattha yāni yesaṃ vevacanāni, tāneva sandhāya <hi rend="bold">‘‘aññamaññavevacanānī’’</hi>ti vuttanti daṭṭhabbaṃ. <hi rend="bold">Paṭimuñcato</hi>ti etena sārambhaṃ abhibhavaṃ dasseti. Nirāvaraṇā hutvā ābhujati sampajānātīti <hi rend="bold">nirāvaraṇābhogā,</hi> taṃsabhāvattā <hi rend="bold">vivaṭā</hi>.</p>

<p rend="bodytext" n="556"><hi rend="paranum">556</hi><hi rend="dot">.</hi> ‘‘Vikālo nu kho, na nu kho’’ti anicchayatāya katavatthujjhācāramūlako vippaṭisāro <hi rend="bold">vatthujjhācāro</hi> kāraṇavohārena vuttoti daṭṭhabbo.</p>

<p rend="bodytext" n="562"><hi rend="paranum">562</hi><hi rend="dot">.</hi><hi rend="bold">Kilissantī</hi>ti kilesentīti atthaṃ vadanti, sadarathabhāvena sayameva vā kilissanti. Na hi te uppajjamānā kilesarahitā uppajjantīti.</p>

<p rend="bodytext" n="564"><hi rend="paranum">564</hi><hi rend="dot">.</hi><hi rend="bold">Idheva</hi> ca vibhaṅge ‘‘upeto hotī’’tiādi <hi rend="bold">tattha tattha vuttameva</hi>.</p>

<p rend="bodytext" n="588"><hi rend="paranum">588</hi><hi rend="dot">.</hi><hi rend="bold">Niddesavasenā</hi>ti ‘‘tattha katamā upekkhā? Yā upekkhā’’tiādiniddesavasena. ‘‘Imāya upekkhāya upeto hotī’’tiādi <hi rend="bold">paṭiniddesavasenā</hi>ti vadanti. ‘‘Tattha katamā…pe… imāya upekkhāya upeto hotī’’ti etena puggalo niddiṭṭho hoti, ‘‘samupeto’’tiādinā paṭiniddiṭṭho. Yāva vā ‘‘samannāgato’’ti padaṃ, tāva niddiṭṭho, ‘‘tena vuccati upekkhako’’ti iminā paṭiniddiṭṭhoti tesaṃ vasena niddesapaṭiniddesā yojetabbā. <hi rend="bold">Pakārenā</hi>ti upekkhāya ‘‘upekkhanā’’tiādidhammappakārena ‘‘upeto samupeto’’tiādipuggalappakārena ca upekkhakasaddassa atthaṃ ṭhapento <hi rend="bold">paṭṭhapenti</hi>. ‘‘Upekkhā’’ti etassa atthassa ‘‘upekkhanā’’ti <hi rend="bold">kāraṇaṃ</hi>. Upekkhanāvasena <pb ed="V" n="0.0185" /> hi upekkhāti. Tathā ‘‘upeto samupeto’’ti etesaṃ ‘‘upāgato samupāgato’’ti <hi rend="bold">kāraṇa</hi>nti evaṃ dhammapuggalavasena <hi rend="bold">tassa tassatthassa kāraṇaṃ dassentā vivaranti,</hi> ‘‘upekkhako’’ti imasseva vā atthassa ‘‘imāya upekkhāya upeto hotī’’tiādinā <hi rend="bold">kāraṇaṃ dassentā</hi>. ‘‘Upekkhanā ajjhupekkhanā samupeto’’tiādinā byañjanānaṃ vibhāgaṃ <hi rend="bold">dassentā vibhajanti</hi>. Upekkhaka-saddantogadhāya vā upekkhāya tasseva ca upekkhaka-saddassa visuṃ atthavacanaṃ ‘‘yā upekkhā upekkhanā’’tiādinā, ‘‘imāya upekkhāya upeto hotī’’tiādinā ca <pb ed="M" n="0.0185" /><hi rend="bold">byañjanavibhāgo</hi>. Sabbathā aññātatā <hi rend="bold">nikujjhitabhāvo,</hi> kenaci pakārena viññātepi niravasesaparicchindanābhāvo <hi rend="bold">gambhīrabhāvo</hi>.</p>

<p rend="bodytext" n="602"><hi rend="paranum">602</hi><hi rend="dot">.</hi><hi rend="bold">Uparibhūmippattiyā</hi>ti idaṃ ‘‘rūpasaññānaṃ samatikkamā’’ti ettheva yojetabbaṃ. Viññāṇañcāyatanādīnipi vā ākāsānañcāyatanādīnaṃ uparibhūmiyoti sabbatthāpi na na yujjati.</p>

<p rend="bodytext" n="610"><hi rend="paranum">610</hi><hi rend="dot">.</hi> Viññāṇañcāyatananiddese ‘‘anantaṃ viññāṇanti taṃyeva ākāsaṃ viññāṇena phuṭaṃ manasi karoti anantaṃ pharati, tena vuccati anantaṃ viññāṇa’’nti ettha <hi rend="bold">viññāṇenā</hi>ti etaṃ upayogatthe karaṇavacanaṃ, taṃyeva ākāsaṃ phuṭaṃ viññāṇaṃ manasi karotīti kira aṭṭhakathāyaṃ vuttaṃ. Ayaṃ vā etassa attho – taṃyeva ākāsaṃ phuṭaṃ viññāṇaṃ viññāṇañcāyatanaviññāṇena manasi karotīti. Ayaṃ panattho yutto – taṃyeva ākāsaṃ viññāṇena phuṭaṃ tena gahitākāraṃ manasi karoti, evaṃ taṃ viññāṇaṃ anantaṃ pharatīti. Yañhi ākāsaṃ paṭhamāruppasamaṅgī viññāṇena anantaṃ pharati, taṃ pharaṇākārasahitameva viññāṇaṃ manasikaronto dutiyāruppasamaṅgī anantaṃ pharatīti vuccatīti.</p>

<p rend="bodytext" n="615"><hi rend="paranum">615</hi><hi rend="dot">.</hi><hi rend="bold">Taṃyeva viññāṇaṃ abhāvetī</hi>ti yaṃ pubbe ‘‘anantaṃ viññāṇa’’nti manasi kataṃ, taṃyevāti attho. Tasseva hi ārammaṇabhūtaṃ paṭhamena viya rūpanimittaṃ tatiyenāruppena abhāvetīti.</p>

<p rend="centre">Niddesavaṇṇanā niṭṭhitā.</p>

<p rend="centre">Suttantabhājanīyavaṇṇanā niṭṭhitā.</p>

<p rend="title">2. Abhidhammabhājanīyavaṇṇanā</p>

<p rend="bodytext" n="623"><hi rend="paranum">623</hi><hi rend="dot">.</hi> Abhidhammabhājanīye <pb ed="V" n="0.0186" /> pañcakanayadassane ‘‘pañca jhānānī’’ti ca, ‘‘tattha katamaṃ paṭhamaṃ jhāna’’nti ca ādinā uddhaṭaṃ. Uddhaṭānaṃyeva catunnaṃ paṭhamatatiyacatutthapañcamajjhānānaṃ dassanato, dutiyasseva visesadassanato ca.</p>

<p rend="centre">Abhidhammabhājanīyavaṇṇanā niṭṭhitā.</p>

<p rend="title">3. Pañhapucchakavaṇṇanā</p>

<p rend="bodytext" n="640"><hi rend="paranum">640</hi><hi rend="dot">.</hi><hi rend="bold">Lokuttarāpanetthā</hi>ti <pb ed="M" n="0.0186" /> etesu tīsujhānesu ‘‘lokuttarā siyā appamāṇārammaṇā’’ti evaṃ koṭṭhāsikā pana maggakāle, phalakāle vā lokuttarabhūtā evāti adhippāyo. Paricchinnākāsakasiṇālokakasiṇānāpānabrahmavihāracatutthāni <hi rend="bold">sabbatthapādakacatutthe</hi> saṅgahitānīti daṭṭhabbāni.</p>

<p rend="bodytext"><hi rend="bold">Buddhapaccekabuddhakhīṇāsavā maggaṃ bhāvayiṃsu, phalaṃ sacchikariṃsū</hi>ti, <hi rend="bold">bhāvessanti sacchikarissantī</hi>ti ca heṭṭhimamaggaphalānaṃ vasena vuttanti veditabbaṃ. Kusalato terasasu hi catutthesu ayaṃ kathā pavattā, na ca kusalacatutthena arahattamaggaphalāni daṭṭhuṃ sakkoti.</p>

<p rend="bodytext">‘‘Kiriyato terasanna’’nti ettha lokuttaracatutthaṃ kiriyaṃ natthīti ‘‘dvādasanna’’nti vattabbaṃ, kusalato vā terasasu sekkhaphalacatutthaṃ antogadhaṃ katvā ‘‘kiriyato terasanna’’nti asekkhacatutthena saha vadatīti veditabbaṃ. Sabbatthapādakañcettha khīṇāsavānaṃ yāni abhiññādīni santi, tesaṃ sabbesaṃ pādakattā <hi rend="bold">sabbatthapādaka</hi>nti daṭṭhabbaṃ. Na hi tesaṃ vaṭṭaṃ atthīti. Paricchannākāsakasiṇacatutthādīni viya vā navattabbatāya sabbatthapādakasamānattā <hi rend="bold">sabbatthapādakatā</hi> daṭṭhabbā.</p>

<p rend="bodytext"><hi rend="bold">Manosaṅkhārā</hi><pb ed="V" n="0.0187" /> nāma saññāvedanā, cattāropi vā khandhā. <hi rend="bold">Nimittaṃ ārabbhā</hi>ti ettha ‘‘nimittaṃ nibbānañcā’’ti vattabbaṃ.</p>

<p rend="bodytext">‘‘Ajjhatto dhammo ajjhattassa dhammassa ārammaṇapaccayena paccayo’’ti (paṭṭhā. 2.20.28) ettha ‘‘ajjhattā khandhā iddhividhañāṇassa pubbenivāsānussatiñāṇassa yathākammūpagañāṇassa anāgataṃsañāṇassa āvajjanāya ārammaṇapaccayena paccayo’’ti vuttattā na cetopariyañāṇaṃ viya yathākammūpagañāṇaṃ parasantānagatameva jānāti, sasantānagatampi pana apākaṭaṃ rūpaṃ dibbacakkhu viya apākaṭaṃ kammaṃ vibhāveti. Tenāha <hi rend="bold">‘‘attano kammajānanakāle’’</hi>ti.</p>

<p rend="centre">Pañhapucchakavaṇṇanā niṭṭhitā.</p>

<p rend="centre">Jhānavibhaṅgavaṇṇanā niṭṭhitā.</p>
</body>
<back></back>
</text>
</TEI.2>