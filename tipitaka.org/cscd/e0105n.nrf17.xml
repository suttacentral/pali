<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">Jetavanavāsinikāyuppatti</p>

<p rend="bodytext">Punapi rājā <hi rend="bold">dakkhiṇārāma</hi>vāsimhi jimhamānase <hi rend="bold">kuhakatissatthere</hi> pasanno hutvā tassatthāya mahāvihārasīmabbhantare <hi rend="bold">jotivanuyyāne</hi> jetavanavihāraṃ kāretumārabhi. Mahāvihāravāsino bhikkhū taṃ nivāretuṃ asakkontā punapi tato apakkamiṃsu. Tadāpi mahāvihāro nava māsāni bhikkhūhi suñño ahosi. Rājā pana attano ajjhāsayavaseneva tattha <hi rend="bold">jetavanavihāraṃ</hi> kāretvā tassa kuhakatissattherassa adāsiyeva. Tattha dakkhiṇagirivihārato <hi rend="bold">sāgaliyā</hi> bhikkhū āgantvā vasiṃsu. Pacchā ca te <hi rend="bold">ambasāmaṇerasilākāla</hi>rañño kāle (1067-1080-bu-va) vetullavādino ahesuṃ <note>mahāvaṃse 37, 32-gāthādīsu, nikāyasaṅgahe 15-piṭṭhe</note>.</p>

<p rend="bodytext">Evaṃ ācariyabuddhaghosattherassa sīhaḷadīpamāgamanakālato (965-bu-va) pubbeyeva visuddhattheravādīhi mahāvihāravāsīhi viruddhasamayā <hi rend="bold">abhayagirivāsino</hi> (455-bu-va) <hi rend="bold">sāgaliyā</hi> (797-810-bu-va) <hi rend="bold">jetavanavāsino</hi> (829-845-bu-va) cāti tayo nikāyā uppannā ahesuṃ. Tesu pana abhayagirivāsinoyeva visesato pākaṭā ceva honti balavanto ca. Tathā hi te visuddhattheravādapiṭakañca vajjiputtakapariyāpannadhammarucinikāyapiṭakañca mahisāsakādinikāyapiṭakañca mahāyānapiṭakañca sampaṭicchanti. Tesu dhammarucinikāyapiṭakassa sampaṭicchitabhāvo pākaṭoyeva. Mahisāsakādinikāyapiṭakassa sampaṭicchitabhāvo pana <hi rend="bold">phāhiya</hi>nnāmassa cinabhikkhuno addhānakkamasallakkhaṇakathāya ceva aṭṭhakathāsu paṭikkhittavaṇṇapiṭakādināmavasena ca veditabbo, tathā mahāyānapiṭakassa sampaṭicchitabhāvopi.</p>
</body>
<back></back>
</text>
</TEI.2>