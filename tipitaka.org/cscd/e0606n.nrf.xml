<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="centre"> Namo tassa bhagavato arahato sammāsambuddhassa</p>

<p rend="chapter">Kamalāñjali</p>

<p rend="hangnum" n="1"><hi rend="paranum">1</hi><hi rend="dot">.</hi></p>

<p rend="gatha1"> Kamalāsana kamalāpati pamathādhipa vajirā,</p>

<p rend="gatha2">Yudhadānava manujoraga bhujagāsana patinaṃ;</p>

<p rend="gatha3">Makuṭāhita manidīdhiti bhamarāvali bhajitaṃ,</p>

<p rend="gathalast">Paṇamā’mahaṃ anaghaṃ muni caraṇāmala kamalaṃ.</p>

<p rend="hangnum" n="2"><hi rend="paranum">2</hi><hi rend="dot">.</hi></p>

<p rend="gatha1"> Kamalālaya sadi’saṅkita kalamaṅgala ruciraṃ,</p>

<p rend="gatha2">Jutirañjitaṃ abhinijjita subhakañcana nalinaṃ;</p>

<p rend="gatha3">Janitā cira samaye nija pitu bhūpati namitaṃ,</p>

<p rend="gathalast">Paṇamā’mahaṃ anaghaṃ muni caraṇāmala kamalaṃ.</p>

<p rend="hangnum" n="3"><hi rend="paranum">3</hi><hi rend="dot">.</hi></p>

<p rend="gatha1"> Saraṇāgata rajanīpati dinasekhara namitaṃ,</p>

<p rend="gatha2">Bhajitākhila janapāvanaṃ abhikaṅkhita sukhadaṃ;</p>

<p rend="gatha3">Vasudhātala sayamuggata sarasīruha mahitaṃ,</p>

<p rend="gathalast">Paṇamā’mahaṃ anaghaṃ muni caraṇāmala kamalaṃ.</p>

<p rend="hangnum" n="4"><hi rend="paranum">4</hi><hi rend="dot">.</hi></p>

<p rend="gatha1"> Diradāsana tarupantika ghaṭitāsanaṃ abhayaṃ,</p>

<p rend="gatha2">Vijayāsana samadhiṭṭhita caturaṅgika viriyaṃ;</p>

<p rend="gatha3">Dharamānaka suriyehani vijitantaka dhajiniṃ,</p>

<p rend="gathalast">Paṇamā’mahaṃ abhipātita namuciddhaja vibhavaṃ.</p>

<p rend="hangnum" n="5"><hi rend="paranum">5</hi><hi rend="dot">.</hi></p>

<p rend="gatha1"> Sadayodita piyabhārati vijitantaka samaraṃ,</p>

<p rend="gatha2">Dasapārami balakampita sadharādhara dharaniṃ;</p>

<p rend="gatha3">Girimekhala varavārana sirasānata caraṇaṃ,</p>

<p rend="gathalast">Paṇamā’mahaṃ abhinandita sanarāmara bhuvanaṃ.</p>

<p rend="hangnum" n="6"><hi rend="paranum">6</hi><hi rend="dot">.</hi></p>

<p rend="gatha1"> Nikhilāsava vigame’nativimalīkata hadayaṃ,</p>

<p rend="gatha2">Tadanantara viditākhila matigocara visayaṃ;</p>

<p rend="gatha3">Visayīkata bhuvanattayaṃ atilokiya caritaṃ,</p>

<p rend="gathalast">Paṇamā’mahaṃ aparājitaṃ arahaṃ muniṃ asamaṃ.</p>

<p rend="hangnum" n="7"><hi rend="paranum">7</hi><hi rend="dot">.</hi></p>

<p rend="gatha1"> Mudubhārati madhupāsita nalinopama vadanaṃ,</p>

<p rend="gatha2">Rucirāyata nalinīdala nibha locana yugalaṃ;</p>

<p rend="gatha3">Udayodita ravimaṇḍala jalitāmala niṭilaṃ,</p>

<p rend="gathalast">Paṇamā’maha akutobhayaṃ anaghaṃ muni pamukhaṃ.</p>

<p rend="hangnum" n="8"><hi rend="paranum">8</hi><hi rend="dot">.</hi></p>

<p rend="gatha1"> Asitambuda rucikuñcita mudu kuntala lalitaṃ,</p>

<p rend="gatha2">Bhuvanodara vitatāmita jutisañcaya jalitaṃ;</p>

<p rend="gatha3">Madamodita diradopama gativibbhama ruciraṃ,</p>

<p rend="gathalast">Paṇamā’mahaṃ amatandada munipuṅgavaṃ asamaṃ.</p>

<p rend="hangnum" n="9"><hi rend="paranum">9</hi><hi rend="dot">.</hi></p>

<p rend="gatha1"> Karuṇārasa paribhāvita savaṇāmata vacanaṃ,</p>

<p rend="gatha2">Virudāvali sataghosita yasapūrita bhuvanaṃ;</p>

<p rend="gatha3">Sumanohara varalakkhaṇa sirisañcaya sadanaṃ,</p>

<p rend="gathalast">Paṇamā’mahaṃ uditāmala sasimaṇḍala vadanaṃ.</p>

<p rend="hangnum" n="10"><hi rend="paranum">10</hi><hi rend="dot">.</hi></p>

<p rend="gatha1"> Vinayāraha janamānasa kumudākara sasinaṃ,</p>

<p rend="gatha2">Tasināpaga parisosana satadīdhiti tulitaṃ;</p>

<p rend="gatha3">Tamanāsava munisevitaṃ apalokita sukhadaṃ,</p>

<p rend="gathalast">Paṇamā’mahaṃ aniketanaṃ akhilāgati vigataṃ.</p>

<p rend="hangnum" n="11"><hi rend="paranum">11</hi><hi rend="dot">.</hi></p>

<p rend="gatha1"> Sahitākhila bhayabheravaṃ abhayāgata saranaṃ,</p>

<p rend="gatha2">Ajarāmara sukhadāyakaṃ anirākata karuṇaṃ;</p>

<p rend="gatha3">Tamupāsaka janasevita supatiṭṭhita caraṇaṃ,</p>

<p rend="gathalast">Paṇamā’mahaṃ ahitāpahaṃ anaghuttama caraṇaṃ.</p>

<p rend="hangnum" n="12"><hi rend="paranum">12</hi><hi rend="dot">.</hi></p>

<p rend="gatha1"> Karuṇāmata rasapurita vīmalākhila hadayaṃ,</p>

<p rend="gatha2">Vihitāmita janatāhitaṃ anukampita bhuvanaṃ;</p>

<p rend="gatha3">Bhuvane sutaṃ avanīpati sata sevita caraṇaṃ,</p>

<p rend="gathalast">Paṇamā’mahaṃ anaghaṃ muniṃ aghanāsana caturaṃ.</p>

<p rend="hangnum" n="13"><hi rend="paranum">13</hi><hi rend="dot">.</hi></p>

<p rend="gatha1"> Aratīrati paripīlita yatimānasa damanaṃ,</p>

<p rend="gatha2">Nijasāsana vinivārita puthutitthiya samaṇaṃ;</p>

<p rend="gatha3">Paravādika janatākata paribhāsita khamanaṃ,</p>

<p rend="gathalast">Paṇamā’mahaṃ atidevata vara gotama samaṇaṃ.</p>

<p rend="hangnum" n="14"><hi rend="paranum">14</hi><hi rend="dot">.</hi></p>

<p rend="gatha1"> Saraṇāgata bhayanāsana vajirālaya paṇibhaṃ,</p>

<p rend="gatha2">Bhavasāgara patitāmita janatārana nirataṃ;</p>

<p rend="gatha3">Sirasāvahaṃ amalañjali puṭapaṅkaja makulaṃ,</p>

<p rend="gathalast">Paṇamā’mahaṃ akhilalāya vigataṃ muniṃ atulaṃ.</p>

<p rend="hangnum" n="15"><hi rend="paranum">15</hi><hi rend="dot">.</hi></p>

<p rend="gatha1"> Vimalīkata janamānasa vigatāsava bhagavaṃ,</p>

<p rend="gatha2">Bhavapāraga vibhavāmata sukhadāyaka satataṃ;</p>

<p rend="gatha3">Paramādara garugārava vinataṃ jina payataṃ,</p>

<p rend="gathalast">Padapaṅkaja rajasā mama samalaṅkuru sirasaṃ.</p>

<p rend="hangnum" n="16"><hi rend="paranum">16</hi><hi rend="dot">.</hi></p>

<p rend="gatha1"> Pavanāhata dumapallavaṃ iva nārata capalaṃ,</p>

<p rend="gatha2">Bhavalālasa malinīkataṃ ajitindriya nivahaṃ;</p>

<p rend="gatha3">Cira sañcita duritāhataṃ anivārita timisaṃ,</p>

<p rend="gathalast">Vimalīkuru karuṇābhara sutaraṃ mama hadayaṃ.</p>

<p rend="hangnum" n="17"><hi rend="paranum">17</hi><hi rend="dot">.</hi></p>

<p rend="gatha1"> Adaye dayaṃ anaye nayaṃ api yo guṇaṃ aguṇe,</p>

<p rend="gatha2">Ahite hitaṃ akaro kvacida api kenaci nakataṃ;</p>

<p rend="gatha3">Sadaye jina sunaye guṇasadane tayi nitaraṃ,</p>

<p rend="gathalast">Suhite hitacarite’nagha ramate mama hadayaṃ.</p>

<p rend="hangnum" n="18"><hi rend="paranum">18</hi><hi rend="dot">.</hi></p>

<p rend="gatha1"> Bhavasaṅkaṭa patitenapi bhavatā cira caritaṃ,</p>

<p rend="gatha2">Visame sama caraṇaṃ khalu dasapārami bharaṇaṃ;</p>

<p rend="gatha3">Sarato’hani sarato nisi supinenapi satataṃ,</p>

<p rend="gathalast">Ramate jina sumate tvayi sadayaṃ mama hadayaṃ.</p>

<p rend="hangnum" n="19"><hi rend="paranum">19</hi><hi rend="dot">.</hi></p>

<p rend="gatha1"> Atiduddadaṃ adadī bhavaṃ atidukkaraṃ akarī;</p>

<p rend="gatha2">Atidukkhamaṃ akhamī vata karuṇānidhi’rasamo,</p>

<p rend="gatha3">Iti te guṇaṃ anaghaṃ muni sarato mama hadayaṃ,</p>

<p rend="gathalast">Ramate’hani ramate nisi ramate tvayi satataṃ.</p>

<p rend="hangnum" n="20"><hi rend="paranum">20</hi><hi rend="dot">.</hi></p>

<p rend="gatha1"> Atiduccaraṃ acarī bhavaṃ atiduddamaṃ adamī,</p>

<p rend="gatha2">Atiduddayaṃ adayī vata sadayāpara hadayo;</p>

<p rend="gatha3">Iti te guṇaṃ anaghaṃ muni sarato mama hadayaṃ,</p>

<p rend="gathalast">Ramate’hani ramate nisi ramate tvayi satataṃ.</p>

<p rend="hangnum" n="21"><hi rend="paranum">21</hi><hi rend="dot">.</hi></p>

<p rend="gatha1"> Atiduggamaṃ agamī bhavaṃ atidujjayaṃ ajayī,</p>

<p rend="gatha2">Atidussahaṃ asahī vata samupekkhita manaso;</p>

<p rend="gatha3">Iti te guṇaṃ anaghaṃ muni sarato mama hadayaṃ,</p>

<p rend="gathalast">Ramate’hani ramate nisi ramate tvayi satataṃ.</p>

<p rend="hangnum" n="22"><hi rend="paranum">22</hi><hi rend="dot">.</hi></p>

<p rend="gatha1"> Atidāruna palayānala sadisānala jalite,</p>

<p rend="gatha2">Niraye vinipatito ciraṃ aghatāpita manaso;</p>

<p rend="gatha3">Na sariṃ sakida api te pita bhajituṃ padanalinaṃ,</p>

<p rend="gathalast">Khama gotama narasārathi tamidaṃ mama khalitaṃ.</p>

<p rend="hangnum" n="23"><hi rend="paranum">23</hi><hi rend="dot">.</hi></p>

<p rend="gatha1"> Tiriyaggata-gatiyaṃ ciraṃ anavaṭṭhita carito,</p>

<p rend="gatha2">Atiniṭṭhura vadhatajjita bhayakampita hadayo;</p>

<p rend="gatha3">Na sariṃ sakidapi te pita bhajituṃ padanalinaṃ,</p>

<p rend="gathalast">Khama gotama purisuttama tamidaṃ mama khalitaṃ.</p>

<p rend="hangnum" n="24"><hi rend="paranum">24</hi><hi rend="dot">.</hi></p>

<p rend="gatha1"> Paridevana nirato ciraṃ atha pettiya visaye,</p>

<p rend="gatha2">Sujighacchita supipāsita parisosita jaṭhare;</p>

<p rend="gatha3">Na sariṃ sakidapi te pita bhajituṃ padanalinaṃ,</p>

<p rend="gathalast">Khama gotama dipaduttama tamidaṃ mama khalitaṃ.</p>

<p rend="hangnum" n="25"><hi rend="paranum">25</hi><hi rend="dot">.</hi></p>

<p rend="gatha1"> Vivaso bhusaṃ aghadūsita manasāsura visaye,</p>

<p rend="gatha2">Janito ghanatimire ciraṃ atidukkhita hadayo;</p>

<p rend="gatha3">Na sariṃ sakidapi te pita bhajituṃ padanalinaṃ,</p>

<p rend="gathalast">Khama gotama vasisattama tamidaṃ mama khalitaṃ.</p>

<p rend="hangnum" n="26"><hi rend="paranum">26</hi><hi rend="dot">.</hi></p>

<p rend="gatha1"> Manasā cira vihitaṃ saraṃ atikibbisa caritaṃ,</p>

<p rend="gatha2">Samathenatha suvirājiya taṃ asaññitaṃ upago;</p>

<p rend="gatha3">Na sariṃ sakida api te pita bhajituṃ pada nalinaṃ,</p>

<p rend="gathalast">Khama gotama vasipuṅgava tamidaṃ mama khalitaṃ.</p>

<p rend="hangnum" n="27"><hi rend="paranum">27</hi><hi rend="dot">.</hi></p>

<p rend="gatha1"> Vijigucchiya duritaṃ nija vapusā kataṃ amitaṃ,</p>

<p rend="gatha2">Tanu vajjitaṃ upago bhavaṃ iha bhāvita samatho;</p>

<p rend="gatha3">Na sariṃ sakidapi te pita bhajituṃ padanalinaṃ,</p>

<p rend="gathalast">Khama gotama yatikuñjara tamidaṃ mama khalitaṃ.</p>

<p rend="hangnum" n="28"><hi rend="paranum">28</hi><hi rend="dot">.</hi></p>

<p rend="gatha1"> Ratanattaya rahite bhusa bahulīkata durite,</p>

<p rend="gatha2">Janito paravisaye budhajana nindiya carite;</p>

<p rend="gatha3">Na sariṃ sakidapi te pita bhajituṃ padanalinaṃ,</p>

<p rend="gathalast">Khama gotama karuṇānidhi tamidaṃ mama khalitaṃ.</p>

<p rend="hangnum" n="29"><hi rend="paranum">29</hi><hi rend="dot">.</hi></p>

<p rend="gatha1"> Janito yadi manujesupi vikalindriya nivaho,</p>

<p rend="gatha2">Tanunā karacaraṇādihi vikate’niha dukhito;</p>

<p rend="gatha3">Na sariṃ sakidapi te pita bhajituṃ padanalinaṃ,</p>

<p rend="gathalast">Khama gotama matisāgara tamidaṃ mama khalitaṃ.</p>

<p rend="hangnum" n="30"><hi rend="paranum">30</hi><hi rend="dot">.</hi></p>

<p rend="gatha1"> Vidhināhita matibhāvana rahito tamapihito,</p>

<p rend="gatha2">Visadesupi kusalādisu tathadassana vimukho;</p>

<p rend="gatha3">Na sariṃ sakidapi te pita bhajituṃ padanalinaṃ,</p>

<p rend="gathalast">Khama gotama narakesari tamidaṃ mama khalitaṃ.</p>

<p rend="hangnum" n="31"><hi rend="paranum">31</hi><hi rend="dot">.</hi></p>

<p rend="gatha1"> Sucirenapi bhuvi dullabhaṃ asamaṃ khaṇaṃ alabhaṃ,</p>

<p rend="gatha2">Sanarāmara janatāhita sukhadaṃ muni jananaṃ;</p>

<p rend="gatha3">Na sariṃ sakidapi te pita bhajituṃ padanalinaṃ,</p>

<p rend="gathalast">Khama gotama vadataṃvara tamidaṃ mama khalitaṃ.</p>

<p rend="hangnum" n="32"><hi rend="paranum">32</hi><hi rend="dot">.</hi></p>

<p rend="gatha1"> Nisitāyudha vadhasajjita khaḷaniddaya hadayo,</p>

<p rend="gatha2">Parahiṃsana ruci bhiṃsana yamasodara sadiso;</p>

<p rend="gatha3">Na sariṃ sakidapi te pita bhajituṃ padanalinaṃ,</p>

<p rend="gathalast">Khama gotama munisattama tamidaṃ mama khalitaṃ.</p>

<p rend="hangnum" n="33"><hi rend="paranum">33</hi><hi rend="dot">.</hi></p>

<p rend="gatha1"> Parasantaka haraṇe katamati bañcana bahulo,</p>

<p rend="gatha2">Gharasandhika paripanthika sahasākati nirato;</p>

<p rend="gatha3">Na sariṃ sakidapi te pita bhajituṃ padanalinaṃ,</p>

<p rend="gathalast">Khama gotama munipuṅgava tamidaṃ mama khalitaṃ.</p>

<p rend="hangnum" n="34"><hi rend="paranum">34</hi><hi rend="dot">.</hi></p>

<p rend="gatha1"> Navayobbana madagabbita parimucchita hadayo,</p>

<p rend="gatha2">Sucisajjana vijigucchiya paradārika nirato;</p>

<p rend="gatha3">Na sariṃ sakidapi te pita bhajituṃ padanalinaṃ,</p>

<p rend="gathalast">Khama gotama karuṇābhara tamidaṃ mama khalitaṃ.</p>

<p rend="hangnum" n="35"><hi rend="paranum">35</hi><hi rend="dot">.</hi></p>

<p rend="gatha1"> Madirāsavarata nāgarajana santata bhajito,</p>

<p rend="gatha2">Garugārava hiridūrita tiriyaggata carito;</p>

<p rend="gatha3">Na sariṃ sakidapi te pita bhajituṃ padanalinaṃ,</p>

<p rend="gathalast">Khama gotama vihatāsava tamidaṃ mama khalitaṃ.</p>

<p rend="hangnum" n="36"><hi rend="paranum">36</hi><hi rend="dot">.</hi></p>

<p rend="gatha1"> Sapitāmaha papitāmaha nicitaṃ dhanaṃ amitaṃ,</p>

<p rend="gatha2">Pitusañcitamapi nāsiya kitavo hatavibhavo;</p>

<p rend="gatha3">Na sariṃ sakidapi te pita bhajituṃ padanalinaṃ,</p>

<p rend="gathalast">Khama gotama vijitantaka tamidaṃ mama khalitaṃ.</p>

<p rend="hangnum" n="37"><hi rend="paranum">37</hi><hi rend="dot">.</hi></p>

<p rend="gatha1"> Vitathālika vacano parapiyasuññata karaṇo,</p>

<p rend="gatha2">Pharusaṃ bhaṇaṃ atinipphala bahubhāsana nipuṇo;</p>

<p rend="gatha3">Na sariṃ sakidapi te pita bhajituṃ padanalinaṃ,</p>

<p rend="gathalast">Khama gotama bhuvanesuta tamidaṃ mama khalitaṃ.</p>

<p rend="hangnum" n="38"><hi rend="paranum">38</hi><hi rend="dot">.</hi></p>

<p rend="gatha1"> Parasampadaṃ abhijhāyana nirantara dukhito,</p>

<p rend="gatha2">Nabhirajjhana paramo kvaci phaladassana rahito;</p>

<p rend="gatha3">Na sariṃ sakidapi te pita bhajituṃ padanalinaṃ,</p>

<p rend="gathalast">Khama gotama guṇasāgara tamidaṃ mama khalitaṃ.</p>

<p rend="hangnum" n="39"><hi rend="paranum">39</hi><hi rend="dot">.</hi></p>

<p rend="gatha1"> Bhavato bhavaṃ aparāparaṃ ayatāciraṃ iti me,</p>

<p rend="gatha2">Vapusā atha vacasāpi ca manasā kataṃ amitaṃ;</p>

<p rend="gatha3">Khama gotama duritāpaha duritaṃ bahuvihitaṃ,</p>

<p rend="gathalast">Dada me sivapadaṃ accutaṃ amataṃ bhavavigataṃ.</p>

<p rend="hangnum" n="40"><hi rend="paranum">40</hi><hi rend="dot">.</hi></p>

<p rend="gatha1"> Timirāvuta kuṇapākula vijigucchiya pavane,</p>

<p rend="gatha2">Janikāsuci jaṭhare bahu kimisantati sadane;</p>

<p rend="gatha3">Asayiṃ bhavagahaṇe caraṃ ahaṃ appaṭisaraṇe,</p>

<p rend="gathalast">Saranaṃ bhava bhagavaṃ mama bhavanīradhi taraṇe.</p>

<p rend="hangnum" n="41"><hi rend="paranum">41</hi><hi rend="dot">.</hi></p>

<p rend="gatha1"> Bahi nikkhamaṃ asakiṃ bhagatiriyaṃ patha patito,</p>

<p rend="gatha2">Agadaṅkara kata sallaka satakhaṇdita karaṇo;</p>

<p rend="gatha3">Amariṃ bhavagahaṇe caraṃ ahaṃ appaṭisaraṇe,</p>

<p rend="gathalast">Saraṇaṃ bhava bhagavaṃ mama bhavanīradhi tarane.</p>

<p rend="hangnum" n="42"><hi rend="paranum">42</hi><hi rend="dot">.</hi></p>

<p rend="gatha1"> Patito bahi ratipillaka tanurāmaya mathito,</p>

<p rend="gatha2">Vadituṃ kimu viditumpi ca na sahaṃ matirahito;</p>

<p rend="gatha3">Amariṃ bhavagahaṇe caraṃ ahaṃ apphṭisaraṇe,</p>

<p rend="gathalast">Saraṇaṃ bhava bhagavaṃ mama bhavanīradhi taraṇe.</p>

<p rend="hangnum" n="43"><hi rend="paranum">43</hi><hi rend="dot">.</hi></p>

<p rend="gatha1"> Janito yadi sukhito janadayito piyajanako,</p>

<p rend="gatha2">Puthuko bahuvidha-kīlananirato gadagahito;</p>

<p rend="gatha3">Amariṃ bhavagahaṇe caraṃ ahaṃ appaṭisaraṇe,</p>

<p rend="gathalast">Saraṇaṃ bhava bhagavaṃ mama bhavanīradhi taraṇe.</p>

<p rend="hangnum" n="44"><hi rend="paranum">44</hi><hi rend="dot">.</hi></p>

<p rend="gatha1"> Tarunopi hi gharabandhana gathitomita vibhavo,</p>

<p rend="gatha2">Sahasā gadagahito piyabhariyāsuta viyuto;</p>

<p rend="gatha3">Amariṃ bhavagahaṇe caraṃ ahaṃ appaṭisaraṇe,</p>

<p rend="gathalast">Saraṇaṃ bhava bhagavaṃ mama bhavanīradhi taraṇe.</p>

<p rend="hangnum" n="45"><hi rend="paranum">45</hi><hi rend="dot">.</hi></p>

<p rend="gatha1"> Ajaraṃ tanuṃ abhimaññiya navayobbana vasiko,</p>

<p rend="gatha2">Jarasā parimathito paraṃ ananuṭṭhita kusalo;</p>

<p rend="gatha3">Amariṃ bhavagahaṇe caraṃ ahaṃ appaṭisaraṇe,</p>

<p rend="gathalast">Saraṇaṃ bhava bhagavaṃ mama bhavanīradhi taraṇe.</p>

<p rend="hangnum" n="46"><hi rend="paranum">46</hi><hi rend="dot">.</hi></p>

<p rend="gatha1"> Nirujo dhuvaṃ arujaṃ tanuṃ abhimaññiya samado,</p>

<p rend="gatha2">Kusalāsaya vimukho bhusaṃ avaso gadanihato;</p>

<p rend="gatha3">Amariṃ bhavagahaṇe caraṃ ahaṃ appaṭisaraṇe,</p>

<p rend="gathalast">Saraṇaṃ bhava bhagavaṃ mama bhavanīradhi taraṇe.</p>

<p rend="hangnum" n="47"><hi rend="paranum">47</hi><hi rend="dot">.</hi></p>

<p rend="gatha1"> Pavicintiya sakajīvitaṃ amaraṃ dhuvaṃ anighaṃ,</p>

<p rend="gatha2">Iti jīvitamadagabbita matirujjhita kusalo;</p>

<p rend="gatha3">Amariṃ bhavagahaṇe caraṃ ahaṃ appaṭisaraṇe,</p>

<p rend="gathalast">Saraṇaṃ bhava bhagavaṃ mama bhavanīradhi taraṇe.</p>

<p rend="hangnum" n="48"><hi rend="paranum">48</hi><hi rend="dot">.</hi></p>

<p rend="gatha1"> Parahiṃsana dhanamosana paradārika nirato,</p>

<p rend="gatha2">Dharanīpati gahito bahu vadhabandhana nihato;</p>

<p rend="gatha3">Amariṃ bhavagahaṇe caraṃ ahaṃ appaṭisaraṇe,</p>

<p rend="gathalast">Saraṇaṃ bhava bhagavaṃ mama bhavanīradhi taraṇe.</p>

<p rend="hangnum" n="49"><hi rend="paranum">49</hi><hi rend="dot">.</hi></p>

<p rend="gatha1"> Narakodaka patito giritarumatthaka galito,</p>

<p rend="gatha2">Migavāḷaka gahito visadhara jātihi ḍasito;</p>

<p rend="gatha3">Amariṃ bhavagahaṇe caraṃ ahaṃ appaṭisaraṇe,</p>

<p rend="gathalast">Saraṇaṃ bhava bhagavaṃ mama bhavanīradhi taraṇe.</p>

<p rend="hangnum" n="50"><hi rend="paranum">50</hi><hi rend="dot">.</hi></p>

<p rend="gatha1"> Abhicāraka vidhikopita nisicāraka gahito,</p>

<p rend="gatha2">Savisodana sahasādana pabhutīhi ca khalito;</p>

<p rend="gatha3">Amariṃ bhavagahaṇe caraṃ ahaṃ appaṭisaraṇe,</p>

<p rend="gathalast">Saraṇaṃ bhava bhagavaṃ mama bhavanīradhi taraṇe.</p>

<p rend="hangnum" n="51"><hi rend="paranum">51</hi><hi rend="dot">.</hi></p>

<p rend="gatha1"> Sayamevaca sajanopari kupito mativiyuto,</p>

<p rend="gatha2">Savisādana galakantana pabhutāmita khalito;</p>

<p rend="gatha3">Amariṃ bhavagahaṇe caraṃ ahaṃ appaṭisaraṇe,</p>

<p rend="gathalast">Saraṇaṃ bhava bhagavaṃ mama bhavanīradhi taraṇe.</p>

<p rend="hangnum" n="52"><hi rend="paranum">52</hi><hi rend="dot">.</hi></p>

<p rend="gatha1"> Pitupūjana niratāsaya sukhito pitudayito,</p>

<p rend="gatha2">Maraṇenaca pituno bhusaṃ anusocana nirato;</p>

<p rend="gatha3">Parudiṃ ciraṃ atidussaha kasire bhavagahaṇe,</p>

<p rend="gathalast">Saraṇaṃ bhava bhagavaṃ mama bhavanīradhi taraṇe.</p>

<p rend="hangnum" n="53"><hi rend="paranum">53</hi><hi rend="dot">.</hi></p>

<p rend="gatha1"> Samupaṭṭhiya janikaṃ nijaṃ abhivādana paramo,</p>

<p rend="gatha2">Maraṇenaca janikāyanusaritā guṇamahimaṃ;</p>

<p rend="gatha3">Parudiṃ ciraṃ atidussaha kasire bhavagahaṇe,</p>

<p rend="gathalast">Saraṇaṃ bhava bhagavaṃ mama bhavanīradhi taraṇe.</p>

<p rend="hangnum" n="54"><hi rend="paranum">54</hi><hi rend="dot">.</hi></p>

<p rend="gatha1"> Gurudevata patimānana paramo piyasuvaco,</p>

<p rend="gatha2">Samupāsitacaraṇo gurumaraṇenatidukhito;</p>

<p rend="gatha3">Parudiṃ ciraṃ atidussaha kasire bhavagahaṇe,</p>

<p rend="gathalast">Saraṇaṃ bhava bhagavaṃ mama bhavanīradhi taraṇe.</p>

<p rend="hangnum" n="55"><hi rend="paranum">55</hi><hi rend="dot">.</hi></p>

<p rend="gatha1"> Gharamedhitaṃ upagomitavibhavo ratibahulo,</p>

<p rend="gatha2">Maraṇe piyabhariyāsutaduhitū’natikaruṇaṃ;</p>

<p rend="gatha3">Parudiṃ ciraṃ atidussaha kasire bhavagahaṇe,</p>

<p rend="gathalast">Saraṇaṃ bhava bhagavaṃ mama bhavanīradhi taraṇe.</p>

<p rend="hangnum" n="56"><hi rend="paranum">56</hi><hi rend="dot">.</hi></p>

<p rend="gatha1"> Piyapubbaja sahajānuja bhagiṇidvaya maraṇe,</p>

<p rend="gatha2">Nija bandhava-sakha-sissaka maraṇe pyatikaruṇaṃ;</p>

<p rend="gatha3">Parudiṃ ciraṃ atidussaha kasire bhavagahaṇe,</p>

<p rend="gathalast">Saraṇaṃ bhava bhagavaṃ mama bhavanīradhi taraṇe.</p>

<p rend="hangnum" n="57"><hi rend="paranum">57</hi><hi rend="dot">.</hi></p>

<p rend="gatha1"> Jagatīpati gahaṇā ripujanatakkara haraṇā,</p>

<p rend="gatha2">Saritodaka vahaṇā puthujalitānala dahaṇā;</p>

<p rend="gatha3">Parudiṃ hatavibhavo ciramiha duggatigahaṇe,</p>

<p rend="gathalast">Saraṇaṃ bhava bhagavaṃ mama bhavanīradhi taraṇe.</p>

<p rend="hangnum" n="58"><hi rend="paranum">58</hi><hi rend="dot">.</hi></p>

<p rend="gatha1"> Atiduggama visamākula bhavasaṅkaṭa patite,</p>

<p rend="gatha2">Byasanaṃ ciramiti dussahaṃ anubhūyapi vimitaṃ;</p>

<p rend="gatha3">Na jahe sukhalavavañcitahadayo bhavatasinaṃ,</p>

<p rend="gathalast">Tamapākuru karuṇānidhi tasinaṃ mama kasiṇaṃ.</p>

<p rend="hangnum" n="59"><hi rend="paranum">59</hi><hi rend="dot">.</hi></p>

<p rend="gatha1"> Jananāvadhi maraṇaṃ viya maraṇāvadhi jananaṃ,</p>

<p rend="gatha2">Ubhayenapi bhayamevahi bhavato mama niyataṃ;</p>

<p rend="gatha3">Sivamevaca jananāvadhi maraṇāvadhi rahitaṃ,</p>

<p rend="gathalast">Dada me sivaṃ amatandada taṃ anāsava bhagavaṃ.</p>

<p rend="hangnum" n="60"><hi rend="paranum">60</hi><hi rend="dot">.</hi></p>

<p rend="gatha1"> Ciradikkhitamapi me manaṃ anivārita tasinaṃ,</p>

<p rend="gatha2">Bhavato bhava ratipīlitaṃ ahaho kalighaṭitaṃ!</p>

<p rend="gatha3">Tamato pita bhayato mamamava me bhava saraṇaṃ,</p>

<p rend="gathalast">Bhagavaṃ paṭisaraṇaṃ mama bhavanīradhi taraṇaṃ.</p>
</body>
<back></back>
</text>
</TEI.2>