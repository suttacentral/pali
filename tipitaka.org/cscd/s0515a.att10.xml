<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">10. Purābhedasuttaniddesavaṇṇanā</p>

<p rend="bodytext" n="83"><hi rend="paranum">83</hi><hi rend="dot">.</hi> Dasame <pb ed="V" n="0.0251" /><pb ed="P" n="2.0315" /> purābhedasuttaniddese <hi rend="bold">kathaṃdassī</hi>ti imassa suttassa ito paresañca pañcannaṃ kalahavivādacūḷabyūhamahābyūhatuvaṭakaattadaṇḍasuttānaṃ sammāparibbājanīyasuttavaṇṇanāyaṃ (su. ni. aṭṭha. 2.362 ādayo) vuttanayeneva sāmaññato uppatti veditabbā. Visesato pana yatheva tasmiṃ mahāsamaye rāgacaritadevatānaṃ sappāyavasena dhammaṃ desetuṃ nimmitabuddhena attānaṃ pucchāpetvā sammāparibbājanīyasuttanta- (su. ni. 361 ādayo) mabhāsi, evaṃ tasmiṃyeva mahāsamaye ‘‘kiṃ nu kho purā sarīrabhedā kattabba’’nti uppannacittānaṃ devatānaṃ cittaṃ ñatvā tāsaṃ anuggahatthaṃ aḍḍhateḷasabhikkhusataparivāraṃ nimmitabuddhaṃ ākāsena ānetvā tena attānaṃ pucchāpetvā imaṃ suttamabhāsi.</p>

<p rend="bodytext">Kathaṃ? Buddhā nāma mahantā ete sattavisesā, yaṃ sadevakassa lokassa diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā na kiñci katthaci nīlādivasena vibhattarūpārammaṇesu vibhattarūpārammaṇaṃ vā, bherisaddādivasena vibhattasaddārammaṇādīsu saddādiārammaṇaṃ vā atthi, yaṃ etesaṃ ñāṇamukhe āpāthaṃ nāgacchati. Yathāha – ‘‘yaṃ, bhikkhave, sadevakassa lokassa…pe… sadevamanussāya diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ <pb ed="M" n="0.0274" /> manasā, tamahaṃ jānāmi tamahaṃ abbhaññāsi’’nti (a. ni. 4.24). Evaṃ sabbattha appaṭihatañāṇo bhagavā sabbāpi tā devatā bhabbābhabbavasena dve koṭṭhāse akāsi. ‘‘Kammāvaraṇena vā samannāgatā’’tiādinā (pu. pa. 12) hi nayena vuttā sattā abhabbā nāma. Te ekavihāre vasantepi buddhā na olokenti. Viparītā pana bhabbā nāma. Te dūre vasantepi gantvā saṅgaṇhanti. Tasmiṃ devatāsannipāte ye abhabbā, te <pb ed="P" n="2.0316" /> pahāya bhabbe pariggahesi. Pariggahetvā ‘‘ettakā ettha rāgacaritā, ettakā dosādicaritā’’ti cariyavasena cha koṭṭhāse akāsi. Atha nesaṃ sappāyadhammadesanaṃ upadhārento ‘‘rāgacaritānaṃ devānaṃ sammāparibbājanīyasuttaṃ (su. ni. 361 ādayo) kathessāmi, dosacaritānaṃ kalahavivādasuttaṃ <pb ed="V" n="0.0252" /> (su. ni. 868 ādayo), mohacaritānaṃ mahābyūhasuttaṃ (su. ni. 901 ādayo), vitakkacaritānaṃ cūḷabyūhasuttaṃ (su. ni. 884 ādayo), saddhācaritānaṃ tuvaṭakasuttaṃ (su. ni. 921 ādayo), buddhicaritānaṃ purābhedasuttaṃ (su. ni. 854 ādayo) kathessāmī’’ti desanaṃ vavatthāpetvā puna taṃ parisaṃ manasākāsi ‘‘attajjhāsayena nu kho jāneyya, parajjhāsayena, aṭṭhuppattikena, pucchāvasenā’’ti. Tato ‘‘pucchāvasena jāneyyā’’ti ñatvā ‘‘atthi nu kho koci devatānaṃ ajjhāsayaṃ gahetvā cariyavasena pañhaṃ pucchituṃ samattho’’ti ‘‘tesu pañcasatesu bhikkhūsu ekopi na sakkotī’’ti addasa. Tato asītimahāsāvake, dve aggasāvake ca samannāharitvā ‘‘tepi na sakkontī’’ti disvā cintesi – ‘‘sace paccekabuddho bhaveyya, sakkuṇeyya nu kho’’ti. ‘‘Sopi na sakkuṇeyyo’’ti ñatvā ‘‘sakkasuyāmādīsu koci sakkuṇeyyā’’ti samannāhari. Sace hi tesu koci sakkuṇeyya, taṃ pucchāpetvā attanā vissajjeyya. Na pana tesupi koci sakkoti. Athassa etadahosi – ‘‘mādiso buddhoyeva sakkuṇeyya, atthi pana katthaci añño buddho’’ti anantāsu lokadhātūsu anantañāṇaṃ pattharitvā lokaṃ olokento na aññaṃ buddhaṃ addasa. Anacchariyañcetaṃ, idāni attanā samaṃ na passeyya, yo jātadivasepi brahmajālavaṇṇanāyaṃ (dī. ni. aṭṭha. 1.7) vuttanayena attanā samaṃ apassanto ‘‘aggohamasmi lokassā’’ti (dī. ni. 2.31) appaṭivattiyaṃ sīhanādaṃ nadi. Evaṃ aññaṃ attanā samaṃ apassitvā cintesi ‘‘sace <pb ed="M" n="0.0275" /> ahaṃ pucchitvā ahameva vissajjeyyaṃ, evaṃ tā devatā na sakkhissanti paṭivijjhituṃ. Aññasmiṃ pana buddheyeva pucchante mayi ca vissajjante accherakaṃ bhavissati, sakkhissanti ca devatā paṭivijjhituṃ, tasmā nimmitabuddhaṃ māpessāmī’’ti abhiññāpādakaṃ jhānaṃ samāpajjitvā vuṭṭhāya ‘‘pattacīvaraggahaṇaṃ ālokitaṃ vilokitaṃ samiñjitaṃ pasāritañca mama sadisaṃyeva hotū’’ti kāmāvacaracittehi parikammaṃ katvā <pb ed="P" n="2.0317" /> ‘‘pācīnayugandharaparikkhepato ullaṅghayamānaṃ candamaṇḍalaṃ bhinditvā nikkhamanto viya āgacchatū’’ti rūpāvacaracittena adhiṭṭhāsi. Devasaṅgho taṃ disvā ‘‘aññopi nu kho bho, cando uggato’’ti āha. Atha candaṃ ohāya āsannatare jāte ‘‘na cando, sūriyo uggato’’ti. Puna āsannatare jāte ‘‘na sūriyo, devavimānaṃ eta’’nti. Puna āsannatare jāte ‘‘na devavimānaṃ, devaputto eso’’ti. Puna āsannatare jāte ‘‘na devaputto, mahābrahmā eso’’ti. Puna āsannatare jāte ‘‘na mahābrahmā, aparopi bho buddho āgato’’ti āha.</p>

<p rend="bodytext">Tattha puthujjanadevatā cintayiṃsu – ‘‘ekabuddhassa tāva ayaṃ devatāsannipāto. Dvinnaṃ kīvamahanto bhavissatī’’ti. Ariyadevatā cintayiṃsu – ‘‘ekissā lokadhātuyā dve buddhā nāma <pb ed="V" n="0.0253" /> natthi, addhā bhagavā attanā sadisaṃ aññaṃ ekaṃ buddhaṃ nimminī’’ti. Athassa devasaṅghassa passantasseva nimmitabuddho āgantvā dasabalaṃ avanditvāva sammukhaṭṭhāne samasamaṃ katvā māpite āsane nisīdi. Bhagavato bāttiṃsamahāpurisalakkhaṇāni, nimmitassāpi, bhagavato sarīrā chabbaṇṇarasmiyo nikkhamanti, nimmitassāpi, bhagavato sarīrarasmiyo nimmitasarīre paṭihaññanti, nimmitassa rasmiyo bhagavato kāye paṭihaññanti. Tā dvinnampi buddhānaṃ sarīrato uggamma bhavaggaṃ āhacca tato tato paṭinivattitvā devatānaṃ matthakamatthakapariyantena otaritvā cakkavāḷamukhavaṭṭiyaṃ patiṭṭhahiṃsu. Sakalacakkavāḷagabbhaṃ suvaṇṇamayavaṅkagopānasivinaddhamiva cetiyagharaṃ virocittha. Dasasahassacakkavāḷadevatā ekacakkavāḷe rāsibhūtā dvinnaṃ buddhānaṃ rasmiabbhantaraṃ pavisitvā aṭṭhaṃsu. Nimmito nisīdantoyeva <hi rend="bold">‘‘kathaṃdassī kathaṃsīlo, upasantoti vuccatī’’</hi>tiādinā nayena adhipaññādikaṃ pucchanto gāthamāha.</p>

<p rend="bodytext">Tattha pucchāya tāva so nimmito <hi rend="bold">kathaṃdassī</hi>ti adhipaññaṃ, <hi rend="bold">kathaṃsīlo</hi>ti adhisīlaṃ, <hi rend="bold">upasanto</hi>ti adhicittaṃ pucchati. Sesaṃ pākaṭameva.</p>

<p rend="bodytext">Nimmitabuddhādivibhāvanatthaṃ <pb ed="P" n="2.0318" /><pb ed="M" n="0.0276" /> peṭake –</p>

<p rend="gatha1">‘‘Upeti dhammaṃ paripucchamāno, kusalaṃ atthupasañhitaṃ;</p>

<p rend="gathalast">Na jīvati na nibbuto na mato, taṃ puggalaṃ katamaṃ vadanti buddhā. (pari. 479);</p>

<p rend="gatha1">‘‘Saṃsārakhīṇo na ca vantarāgo, na cāpi sekkho na ca diṭṭhadhammo;</p>

<p rend="gathalast">Akhīṇāsavo antimadehadhārī, taṃ puggalaṃ katamaṃ vadanti buddhā.</p>

<p rend="gatha1">‘‘Na dukkhasaccena samaṅgibhūto, na maggasaccena kuto nirodho;</p>

<p rend="gathalast">Samudayasaccato suvidūravidūro, taṃ puggalaṃ katamaṃ vadanti buddhā.</p>

<p rend="gatha1">‘‘Ahetuko nopi ca rūpanissito, apaccayo nopi ca so asaṅkhato;</p>

<p rend="gatha1">Asaṅkhatārammaṇo nopi ca rūpī, taṃ puggalaṃ katamaṃ vadanti buddhā’’ti. –</p>

<p rend="unindented">Vuttaṃ.</p>

<p rend="bodytext">Tattha <pb ed="V" n="0.0254" /> paṭhamagāthā nimmitabuddhaṃ sandhāya, dutiyagāthā pacchimabhavikabodhisattaṃ sandhāya, tatiyagāthā arahattaphalaṭṭhaṃ sandhāya, catutthagāthā arūpe nibbānapaccavekkhaṇamanodvārapurecārikacittasamaṅgiṃ sandhāya vuttāti ñātabbā. <hi rend="bold">Kīdisena dassanenā</hi>ti kīdisavasena dassanena. <hi rend="bold">Kiṃsaṇṭhitenā</hi>ti kiṃsarikkhena. <hi rend="bold">Kiṃpakārenā</hi>ti kiṃvidhena. <hi rend="bold">Kiṃpaṭibhāgenā</hi>ti kiṃākārena.</p>

<p rend="bodytext"><hi rend="bold">Yaṃ pucchāmī</hi>ti yaṃ puggalaṃ pucchāmi, taṃ mayhaṃ viyākarohi. <hi rend="bold">Yācāmī</hi>ti āyācāmi. <hi rend="bold">Ajjhesāmī</hi>ti āṇāpemi. <hi rend="bold">Pasādemī</hi>ti tava santāne somanassaṃ uppādemi. <hi rend="bold">Brūhī</hi>ti niddesassa uddesapadaṃ. <hi rend="bold">Ācikkhā</hi>ti desetabbānaṃ ‘‘imāni nāmānī’’ti nāmavasena kathehi. <hi rend="bold">Desehī</hi>ti dassehi <pb ed="P" n="2.0319" />. <hi rend="bold">Paññapehī</hi>ti jānāpehi. Ñāṇamukhavasena hi appanaṃ ṭhapento ‘‘paññapehī’’ti <pb ed="M" n="0.0277" /> vuccati. <hi rend="bold">Paṭṭhapehī</hi>ti paññāpehi, pavattāpehīti attho. Ñāṇamukhe ṭhapehīti vā. <hi rend="bold">Vivarā</hi>ti vivaṭaṃ karohi, vivaritvā dassehīti attho. <hi rend="bold">Vibhajā</hi>ti vibhāgakiriyāya vibhāvento dassehīti attho. <hi rend="bold">Uttānīkarohī</hi>ti pākaṭabhāvaṃ karohi.</p>

<p rend="bodytext">Atha vā <hi rend="bold">ācikkhā</hi>ti desanādīnaṃ channaṃ padānaṃ mūlapadaṃ. Desanādīni cha padāni etassa atthassa vivaraṇatthaṃ vuttāni. Tattha <hi rend="bold">desehī</hi>ti ugghaṭitaññūnaṃ vasena saṅkhepato paṭhamaṃ uddesavasena desehi. Ugghaṭitaññū hi saṅkhepena vuttaṃ paṭhamaṃ vuttañca paṭivijjhanti. <hi rend="bold">Paññapehī</hi>ti vipañcitaññūnaṃ vasena tesaṃ cittatosanena buddhinisānena ca paṭhamaṃ saṃkhittassa vitthārato niddesavaseneva paññapehi. <hi rend="bold">Paṭṭhapehī</hi>ti tesaṃyeva niddiṭṭhassa niddesassa paṭiniddesavasena vitthāritavasena ṭhapeti paṭṭhapehi. <hi rend="bold">Vivarā</hi>ti niddiṭṭhassapi punappunaṃ vacanena vivarāhi. <hi rend="bold">Vibhajā</hi>ti punappunaṃ vuttassāpi vibhāgakaraṇena vibhajāhi. <hi rend="bold">Uttānīkarohī</hi>ti vivaṭassa vitthārataravacanena vibhattassa ca nidassanavacanena uttāniṃ karohi. Ayaṃ desanā neyyānampi paṭivedhāya hotīti.</p>

<p rend="bodytext" n="84"><hi rend="paranum">84</hi><hi rend="dot">.</hi> Vissajjane pana bhagavā sarūpena adhipaññādīni avissajjetvāva adhipaññādippabhāvena yesaṃ kilesānaṃ upasamā ‘‘upasanto’’ti vuccati, nānādevatānaṃ āsayānulomena tesaṃ upasamameva dīpento <hi rend="bold">‘‘vītataṇho’’</hi>tiādikā gāthāyo abhāsi. Tattha ādito aṭṭhannaṃ gāthānaṃ ‘‘taṃ brūmi upasanto’’ti imāya gāthāya sambandho veditabbo, tato parāsaṃ ‘‘sa ve santoti vuccatī’’ti iminā sabbapacchimena padena.</p>

<p rend="bodytext">Anupadavaṇṇanānayo – <hi rend="bold">vītataṇho purābhedā</hi>ti yo sarīrabhedā pubbameva pahīnataṇho. <hi rend="bold">Pubbamantamanissito</hi>ti <pb ed="V" n="0.0255" /> atītaddhādibhedaṃ pubbaantaṃ anissito. <hi rend="bold">Vemajjhe nupasaṅkheyyo</hi>ti paccuppannepi addhani ‘‘ratto’’tiādinā nayena na upasaṅkhātabbo <pb ed="P" n="2.0320" />. <hi rend="bold">Tassa natthi purakkhata</hi>nti tassa arahato dvinnaṃ purekkhārānaṃ abhāvā anāgate addhani purakkhatamapi natthi, taṃ brūmi upasantoti evamettha yojanā veditabbā. Esa nayo sabbattha.</p>

<p rend="bodytext"><hi rend="bold">Purā kāyassa bhedā</hi>ti karajakāyassa bhedato pubbeyeva. <hi rend="bold">Attabhāvassā</hi>ti sakalattabhāvassa. <hi rend="bold">Kaḷevarassa nikkhepā</hi>ti kaḷevarassa nikkhepato <pb ed="M" n="0.0278" /> sarīrassa ṭhapanato. <hi rend="bold">Jīvitindriyassa upacchedā</hi>ti duvidhassa jīvitindriyassa upacchedato pubbameva.</p>

<p rend="bodytext"><hi rend="bold">Pubbanto vuccati atīto addhā</hi>ti pubbasaṅkhāto anto koṭṭhāso ‘‘atīto addhāti, atikkanto kālo’’ti kathīyati. <hi rend="bold">Atītaṃ addhānaṃ ārabbhā</hi>ti atītakālaṃ paṭicca taṇhā pahīnā.</p>

<p rend="bodytext">Aparampi bhaddekarattapariyāyaṃ (ma. ni. 3.272 ādayo) dassento <hi rend="bold">‘‘atha vā’’</hi>tiādimāha. Tattha <hi rend="bold">evaṃrūpo ahosi</hi>nti kāḷopi samāno indanīlamaṇivaṇṇo ahosinti evaṃ manuññarūpavaseneva evaṃrūpo ahosiṃ. Kusalasukhasomanassavedanāvaseneva <hi rend="bold">evaṃvedano</hi>. Taṃ sampayuttānaṃyeva saññādīnaṃ vasena <hi rend="bold">evaṃsañño. Evaṃsaṅkhāro. Evaṃviññāṇo ahosiṃ atītamaddhānanti tattha nandiṃ na samannānetī</hi>ti tesu rūpādīsu taṇhaṃ vā taṇhāsampayuttadiṭṭhiṃ vā nānupavattayati. Aparena pariyāyena mahākaccānabhaddekarattapariyāyaṃ dassento <hi rend="bold">‘‘atha vā iti me cakkhu ahosī’’</hi>tiādimāha. Tattha <hi rend="bold">cakkhū</hi>ti cakkhupasādo. <hi rend="bold">Rūpā</hi>ti catusamuṭṭhānikarūpā. Iminā nayena sesāyatanānipi veditabbāni. <hi rend="bold">Viññāṇa</hi>nti nissayaviññāṇaṃ. <hi rend="bold">Na tadabhinandatī</hi>ti taṃ cakkhuñceva rūpañca taṇhādiṭṭhivasena nābhinandati. <hi rend="bold">Iti me mano ahosi iti dhammā</hi>ti ettha pana <hi rend="bold">mano</hi>ti bhavaṅgacittaṃ. <hi rend="bold">Dhammā</hi>ti tebhūmakadhammārammaṇaṃ. <hi rend="bold">Hasitalapitakīḷitānī</hi>ti dantavidaṃsakahasitañca vācālapitañca kāyakīḷādikīḷitañcāti hasitalapitakīḷitāni. <hi rend="bold">Na tadassādetī</hi>ti tāni hasitādīni nābhinandati. <hi rend="bold">Na taṃ nikāmetī</hi>ti kantaṃ na karoti. <hi rend="bold">Na ca tena vittiṃ āpajjatī</hi>ti tena ca tuṭṭhiṃ na pāpuṇāti.</p>

<p rend="bodytext">Taṃ <pb ed="P" n="2.0321" /> taṃ paccayaṃ paṭicca uppannoti <hi rend="bold">paccuppanno. Rattoti nupasaṅkheyyo</hi>ti rāgena rattoti gaṇanaṃ na upanetabbo. Uparipi eseva nayo. <hi rend="bold">Evarūpo siya</hi>ntiādīsu paṇītamanuññarūpādivaseneva <pb ed="V" n="0.0256" /> taṇhādiṭṭhipavattanasaṅkhātā nandī samannānayanā veditabbā. <hi rend="bold">Na paṇidahatī</hi>ti patthanāvasena na ṭhapeti. <hi rend="bold">Appaṇidhānapaccayā</hi>ti na patthanāṭhapanakāraṇena.</p>

<p rend="bodytext" n="85"><hi rend="paranum">85</hi><hi rend="dot">.</hi><hi rend="bold">Asantāsī</hi>ti tena tena alābhato asantasanto. <hi rend="bold">Avikatthī</hi>ti sīlādīhi avikatthanasīlo. <hi rend="bold">Akukkuco</hi>ti hatthakukkuccādivirahito. <hi rend="bold">Mantabhāṇī</hi>ti mantāya pariggahetvā vācaṃ bhāsitā. <hi rend="bold">Anuddhato</hi>ti <pb ed="M" n="0.0279" /> uddhaccavirahito. <hi rend="bold">Sa ve vācāyato</hi>ti so vācāya yato saṃyato catudosavirahitaṃ vācaṃ bhāsitā hoti.</p>

<p rend="bodytext"><hi rend="bold">Akkodhanoti yañhi kho vutta</hi>nti ‘‘na kodhano akodhano kodhavirahito’’ti yaṃ kathitaṃ, taṃ paṭhamaṃ tāva kodhaṃ kathetukāmo <hi rend="bold">‘‘apica kodho tāva vattabbo’’</hi>ti āha. <hi rend="bold">Kodho tāva vattabbo</hi>ti paṭhamaṃ kodho kathetabbo. <hi rend="bold">Dasahākārehi kodho jāyatī</hi>ti dasahi kāraṇehi kodho uppajjati. <hi rend="bold">Anatthaṃ me acarī</hi>ti avaḍḍhiṃ me akāsi, iminā upāyena sabbapadesu attho veditabbo. <hi rend="bold">Aṭṭhāne vā pana kodho jāyatī</hi>ti akāraṇe kodho uppajjati. Ekacco hi ‘‘devo ativassatī’’ti kuppati, ‘‘na vassatī’’ti kuppati, ‘‘sūriyo tappatī’’ti kuppati, ‘‘na tappatī’’ti kuppati, vāte vāyantepi kuppati, avāyantepi kuppati, sammajjituṃ asakkonto bodhipaṇṇānaṃ kuppati, cīvaraṃ pārupituṃ asakkonto vātassa kuppati, upakkhalitvā khāṇukassa kuppati. Idaṃ sandhāya vuttaṃ – ‘‘aṭṭhāne vā pana kodho jāyatī’’ti. Tattha heṭṭhā navasu ṭhānesu satte ārabbha uppannattā kammapathabhedo hoti.</p>

<p rend="bodytext">Aṭṭhānaghāto pana saṅkhāresu uppanno kammapathabhedaṃ na karoti. Cittaṃ āghātento uppannoti <hi rend="bold">cittassa āghāto</hi>. Tato balavataro <hi rend="bold">paṭighāto</hi>. Paṭihaññanavasena <hi rend="bold">paṭighaṃ</hi>. Paṭivirujjhatīti <hi rend="bold">paṭivirodho</hi>. Kuppanavasena <hi rend="bold">kopo. Pakopo sampakopo</hi>ti upasaggavasena padaṃ vaḍḍhitaṃ. Dussanavasena <hi rend="bold">doso. Padoso sampadoso</hi>ti upasaggavasena padaṃ vaḍḍhitaṃ. <hi rend="bold">Cittassa</hi><pb ed="P" n="2.0322" /><hi rend="bold">byāpattī</hi>ti cittassa vipannatā viparivattanākāro. Manaṃ padūsayamāno uppajjatīti <hi rend="bold">manopadoso</hi>. Kujjhanavasena <hi rend="bold">kodho</hi>. Kujjhanākāro <hi rend="bold">kujjhanā</hi>. Kujjhitassa bhāvo <hi rend="bold">kujjhitattaṃ</hi>. Dussatīti <hi rend="bold">doso. Dussanā</hi>ti dussanākāro. <hi rend="bold">Dussitatta</hi>nti dussitabhāvo. Pakatibhāvavijahanaṭṭhena byāpajjanaṃ <hi rend="bold">byāpatti. Byāpajjanā</hi>ti byāpajjanākāro. Virujjhatīti <hi rend="bold">virodho</hi>. Punappunaṃ virujjhatīti <hi rend="bold">paṭivirodho</hi>. Viruddhākārapaṭiviruddhākāravasena vā idaṃ vuttaṃ. Caṇḍiko vuccati caṇḍo, thaddhapuggalo, tassa bhāvo <hi rend="bold">caṇḍikkaṃ</hi>. Na etena suropitaṃ vacanaṃ hoti, duruttaṃ aparipuṇṇameva hotīti <hi rend="bold">asuropo</hi>. Kuddhakāle hi <pb ed="M" n="0.0280" /> paripuṇṇavacanaṃ nāma natthi, sacepi kassaci <pb ed="V" n="0.0257" /> hoti, taṃ appamāṇaṃ. Apare pana ‘‘assujananaṭṭhena assuropanato assuropo’’ti vadanti, taṃ akāraṇaṃ somanassassāpi assujananato. Heṭṭhāvuttaattamanatāpaṭipakkhato na attamanatāti <hi rend="bold">anattamanatā</hi>. Sā pana yasmā cittasseva, na sattassa, tasmā <hi rend="bold">‘‘cittassā’’</hi>ti vuttaṃ.</p>

<p rend="bodytext"><hi rend="bold">Adhimattaparittatā veditabbā</hi>ti adhimattabhāvo parittabhāvo ca, balavabhāvo mandabhāvoti attho. <hi rend="bold">Kañci kāle</hi>ti ekadā. ‘‘Kañci kāla’’ntipi pāṭho. <hi rend="bold">Cittāvilakaraṇamatto hotī</hi>ti cittassa āvilakaraṇappamāṇo, cittakiliṭṭhakaraṇappamāṇoti attho. ‘‘Cittālasakaraṇamatto’’tipi pāṭho, taṃ na sundaraṃ. Tassa cittakilamathakaraṇamattoti attho. <hi rend="bold">Na ca tāva mukhakulānavikulāno hotī</hi>ti mukhassa saṅkocanavisaṅkocano na ca tāva hoti. <hi rend="bold">Na ca tāva hanusañcopano hotī</hi>ti dvinnaṃ hanūnaṃ aparāparaṃ calano na ca tāva hoti. <hi rend="bold">Na ca tāva pharusavācaṃ nicchāraṇo hotī</hi>ti paresaṃ mammacchedakaṃ pharusavācaṃ mukhato nīharaṇena bahi nikkhamano na ca tāva hoti. <hi rend="bold">Na ca tāva disāvidisānuvilokano hotī</hi>ti parassa abbhukkiraṇatthaṃ daṇḍādiatthāya disañca anudisañca punappunaṃ vilokano na ca tāva hoti.</p>

<p rend="bodytext"><hi rend="bold">Na ca tāva daṇḍasatthaparāmasano hotī</hi>ti āghātanatthaṃ daṇḍañca ekatodhārādisatthañca ādiyano na ca tāva hoti. <hi rend="bold">Na ca tāva daṇḍasatthaabbhukkiraṇo hotī</hi>ti vuttappakāraṃ daṇḍasatthaṃ ukkhipitvā paharaṇo na ca tāva hoti. <hi rend="bold">Na ca tāva</hi><pb ed="P" n="2.0323" /><hi rend="bold">daṇḍasatthaabhinipātano hotī</hi>ti etaṃ duvidhaṃ parassa paharaṇatthaṃ na ca tāva khipano hoti. <hi rend="bold">Na ca tāva chinnavicchinnakaraṇo hotī</hi>ti daṇḍasatthādikhipanena parasarīraṃ dvidhākaraṇo ca vividhākārena vaṇakaraṇo ca na tāva hoti. ‘‘Chiddavicchiddakaraṇo’’tipi pāṭho. <hi rend="bold">Na ca tāva sambhañjanapalibhañjano hotī</hi>ti sarīraṃ bhañjitvā cuṇṇavicuṇṇakaraṇo na ca tāva hoti. <hi rend="bold">Na ca tāva aṅgamaṅgaapakaḍḍhano hotī</hi>ti aṅgapaccaṅgaṃ sampaggahetvā apanetvā kaḍḍhano na ca tāva hoti. <hi rend="bold">Na ca tāva jīvitā voropano hotī</hi>ti jīvitindriyato voropano na ca tāva hoti. <hi rend="bold">Na ca tāva sabbacāgapariccāgāya saṇṭhito hotī</hi>ti sabbaṃ parassa <pb ed="M" n="0.0281" /> jīvitaṃ nāsetvā attano jīvitanāsanatthāya saṇṭhito na ca tāva hoti. Idaṃ vuttaṃ hoti – yadā aññaṃ jīvitā voropetvā attānaṃ jīvitā voropanatthāya ṭhito, tadā sabbacāgapariccāgā nāma hoti. Vuttañhetaṃ bhagavatā –</p>

<p rend="gatha1">‘‘Kodhaṃ <pb ed="V" n="0.0258" /> chetvā sukhaṃ seti, kodhaṃ chetvā na socati;</p>

<p rend="gatha2">Kodhassa visamūlassa, madhuraggassa brāhmaṇa;</p>

<p rend="gathalast">Vadhaṃ ariyā pasaṃsanti, tañhi chetvā na socatī’’ti. (saṃ. ni. 1.187, 267);</p>

<p rend="bodytext"><hi rend="bold">Yato</hi>ti yadā. <hi rend="bold">Parapuggalaṃ ghāṭetvā</hi>ti parapuggalaṃ nāsetvā. <hi rend="bold">Attānaṃ ghāṭetī</hi>ti attānaṃ māreti. <hi rend="bold">Paramussadagato</hi>ti atibalavabhāvaṃ gato. <hi rend="bold">Paramavepullappatto</hi>ti ativipulabhāvaṃ patto. <hi rend="bold">Kodhassa pahīnattā</hi>ti anāgāmimaggena vuttappakārassa kodhassa pahīnabhāvena. <hi rend="bold">Kodhavatthussa pariññātattā</hi>ti kodhassa patiṭṭhābhūtassa kāraṇabhūtassa piyāpiyaaṭṭhānasaṅkhātassa vatthussa ñātatīraṇapariññāhi byāpetvā ñātabhāvena. <hi rend="bold">Kodhahetussa upacchinnattā</hi>ti kodhassa janakahetuno domanassasahagatacittuppādassa ucchinnabhāvena.</p>

<p rend="bodytext"><hi rend="bold">Tāsī</hi>ti bhāyanasīlo hoti. <hi rend="bold">Uttāsī</hi>ti atibhāyanasīlo. <hi rend="bold">Parittāsī</hi>ti samantato bhāyanasīlo. <hi rend="bold">Bhāyatī</hi>ti bhayaṃ uppajjati. <hi rend="bold">Santāsaṃ āpajjatī</hi>ti virūpabhāvaṃ pāpuṇāti. <hi rend="bold">Katthī</hi><pb ed="P" n="2.0324" /><hi rend="bold">hotī</hi>ti attano vaṇṇabhaṇanasīlo hoti. <hi rend="bold">Vikatthī</hi>ti vividhā nānappakārato vaṇṇabhaṇanasīlo. <hi rend="bold">Jātiyā vā</hi>ti khattiyabhāvādijātisampattiyā vā. <hi rend="bold">Gottena vā</hi>ti gotamagottādinā ukkaṭṭhagottena vā. <hi rend="bold">Kolaputtiyena vā</hi>ti mahākulabhāvena vā. <hi rend="bold">Vaṇṇapokkharatāya vā</hi>ti vaṇṇasampannasarīratāya vā. Sarīrañhi ‘‘pokkhara’’nti vuccati, tassa vaṇṇasampattiyā abhirūpabhāvenāti attho. <hi rend="bold">Dhanena vā</hi>tiādīni uttānatthāneva.</p>

<p rend="bodytext"><hi rend="bold">Kukkucca</hi>nti niddesassa uddesapadaṃ. Tattha <hi rend="bold">kukkucca</hi>nti kucchitaṃ kataṃ kukataṃ, tassa bhāvo kukkuccaṃ. Taṃ pacchānutāpalakkhaṇaṃ, katākatānusocanarasaṃ, vippaṭisārapaccupaṭṭhānaṃ, katākatapadaṭṭhānaṃ, dāsabyaṃ viya daṭṭhabbaṃ. <hi rend="bold">Hatthakukkuccampī</hi>ti hatthehi kucchitaṃ kataṃ kukataṃ, tassa bhāvo hatthakukkuccaṃ. <hi rend="bold">Pādakukkuccā</hi>dīsupi eseva nayo.</p>

<p rend="bodytext"><hi rend="bold">Akappiye</hi><pb ed="M" n="0.0282" /><hi rend="bold">kappiyasaññitā</hi>ti acchamaṃsaṃ sūkaramaṃsanti khādati, dīpimaṃsaṃ migamaṃsanti khādati, akappiyabhojanaṃ kappiyabhojananti bhuñjati, vikāle kālasaññitāya bhuñjati, akappiyapānakaṃ kappiyapānakanti <pb ed="V" n="0.0259" /> pivati. Ayaṃ akappiye kappiyasaññitā. <hi rend="bold">Kappiye akappiyasaññitā</hi>ti sūkaramaṃsaṃ acchamaṃsanti khādati, migamaṃsaṃ dīpimaṃsanti khādati, kappiyabhojanaṃ akappiyabhojananti bhuñjati, kāle vikālasaññitāya bhuñjati, kappiyapānakaṃ akappiyapānakanti pivati. Ayaṃ kappiye akappiyasaññitā. <hi rend="bold">Avajje vajjasaññitā</hi>ti niddose dosasaññitā. <hi rend="bold">Vajje avajjasaññitā</hi>ti sadose niddosasaññitā. <hi rend="bold">Kukkuccāyanā</hi>ti kukkuccāyanākāro. <hi rend="bold">Kukkuccāyitatta</hi>nti kukkuccāyitabhāvo. <hi rend="bold">Cetaso vippaṭisāro</hi>ti cittassa virūpo paṭisaraṇabhāvo. <hi rend="bold">Manovilekho</hi>ti cittassa vilekho.</p>

<p rend="bodytext"><hi rend="bold">Katattā ca akatattā cā</hi>ti kāyaduccaritādīnaṃ katabhāvena ca kāyasucaritādīnaṃ akatabhāvena ca. <hi rend="bold">Kataṃ me kāyaduccarita</hi>nti mayā kāyena kilesapūtikattā duṭṭhu caritaṃ kāyena kataṃ. <hi rend="bold">Akataṃ me kāyasucarita</hi>nti mayā kāyena suṭṭhu caritaṃ na kataṃ. <hi rend="bold">Vacīduccaritavacīsucaritā</hi>dīsupi eseva nayo <hi rend="bold">nirodha</hi>pariyosānesu <pb ed="P" n="2.0325" />.</p>

<p rend="bodytext"><hi rend="bold">Cittassā</hi>ti na sattassa na posassa. <hi rend="bold">Uddhacca</hi>nti uddhatākāro. <hi rend="bold">Avūpasamo</hi>ti na vūpasamo. Ceto vikkhipatīti <hi rend="bold">cetaso vikkhepo, bhantattaṃ cittassā</hi>ti cittassa bhantabhāvo bhantayānabhantagoṇādīnaṃ viya. Iminā ekārammaṇasmiṃyeva vipphandanaṃ kathitaṃ. Uddhaccañhi ekārammaṇe vipphandati, vicikicchā nānārammaṇeti. <hi rend="bold">Idaṃ vuccati uddhacca</hi>nti ayaṃ uddhatabhāvo kathīyati.</p>

<p rend="bodytext"><hi rend="bold">Musāvādaṃ pahāyā</hi>ti ettha <hi rend="bold">musā</hi>ti visaṃvādanapurekkhārassa atthabhañjako vacīpayogo kāyapayogo vā. Visaṃvādanādhippāyena panassa paravisaṃvādakakāyavacīpayogasamuṭṭhāpikā cetanā musāvādo.</p>

<p rend="bodytext">Aparo nayo – <hi rend="bold">musā</hi>ti abhūtaṃ atacchaṃ vatthu. <hi rend="bold">Vādo</hi>ti tassa bhūtato tacchato viññāpanaṃ. Lakkhaṇato pana atathaṃ vatthuṃ tathato paraṃ viññāpetukāmassa tathāviññattisamuṭṭhāpikā cetanā musāvādo, taṃ <hi rend="bold">musāvādaṃ. Pahāyā</hi>ti imaṃ musāvādacetanāsaṅkhātaṃ dussīlyaṃ pajahitvā <pb ed="M" n="0.0283" />. <hi rend="bold">Paṭivirato</hi>ti pahīnakālato paṭṭhāya tato dussīlyato orato viratova. Natthi tassa vītikkamissāmīti cakkhusotaviññeyyā dhammā, pageva kāyaviññeyyāti iminā nayena aññesupi evarūpesu padesu attho veditabbo.</p>

<p rend="bodytext">Saccaṃ vadatīti <hi rend="bold">saccavādī</hi>. Saccena saccaṃ sandahati ghaṭetīti saccasandho, na antarantarā musā vadatīti attho. Yo hi puriso kadāci musā vadati, kadāci saccaṃ, tassa <pb ed="V" n="0.0260" /> musāvādena antaritattā saccaṃ saccena na ghaṭiyati, tasmā so na saccasandho, ayaṃ pana na tādiso, jīvitahetupi musā avatvā saccena saccaṃ sandahatiyevāti saccasandho.</p>

<p rend="bodytext"><hi rend="bold">Theto</hi>ti thiro, thirakathoti attho. Eko hi puggalo haliddirāgo viya, thusarāsimhi nikhātakhāṇu viya, assapiṭṭhe ṭhapitakumbhaṇḍamiva ca na thirakatho hoti, eko pāsāṇalekhā viya, indakhīlā viya ca thirakatho hoti, asinā sīsaṃ chindantepi dve kathā na katheti, ayaṃ vuccati theto.</p>

<p rend="bodytext"><hi rend="bold">Paccayiko</hi>ti pattiyāyitabbako, saddhāyitabbakoti attho. Ekacco hi <pb ed="P" n="2.0326" /> puggalo na paccayiko hoti, ‘‘idaṃ kena vuttaṃ, asukenā’’ti vutte ‘‘mā tassa vacanaṃ saddahathā’’ti vattabbataṃ āpajjati. Eko paccayiko hoti, ‘‘idaṃ kena vuttaṃ, asukenā’’ti vutte ‘‘yadi tena vuttaṃ, idameva pamāṇaṃ, idāni upaparikkhitabbaṃ natthi, evameva ida’’nti vattabbataṃ āpajjati, ayaṃ vuccati paccayiko.</p>

<p rend="bodytext"><hi rend="bold">Avisaṃvādako lokassā</hi>ti tāya saccavāditāya lokaṃ na visaṃvādetīti attho.</p>

<p rend="bodytext"><hi rend="bold">Pisuṇaṃ vācaṃ pahāyā</hi>tiādīsu yāya vācāya yassa taṃ vācaṃ bhāsati, tassa hadaye attano piyabhāvaṃ parassa ca suññabhāvaṃ karoti, sā <hi rend="bold">pisuṇā vācā</hi>. Yāya pana attānampi parampi pharusaṃ karoti, yā vācā sayampi pharusā, neva kaṇṇasukhā na hadayaṅgamā, ayaṃ <hi rend="bold">pharusā vācā</hi>. Yena samphaṃ palapati niratthakaṃ, so <hi rend="bold">samphappalāpo</hi>. Yā tesaṃ mūlabhūtā cetanāpi pisuṇavācādināmameva labhati, sā eva ca idha adhippetā.</p>

<p rend="bodytext"><hi rend="bold">Imesaṃ</hi><pb ed="M" n="0.0284" /><hi rend="bold">bhedāyā</hi>ti yesaṃ ito vuttānaṃ santike sutaṃ, tesaṃ bhedāya. <hi rend="bold">Bhinnānaṃ vā sandhātā</hi>ti dvinnaṃ mittānaṃ vā samānupajjhāyakādīnaṃ vā kenacideva kāraṇena bhinnānaṃ ekamekaṃ upasaṅkamitvā ‘‘tumhākaṃ īdise kule jātānaṃ evaṃ bahussutānaṃ idaṃ na yutta’’ntiādīni vatvā sandhānaṃ kattā anukattā.</p>

<p rend="bodytext"><hi rend="bold">Anuppadātā</hi>ti sandhānānuppadātā. Dve jane samagge disvā ‘‘tumhākaṃ evarūpe kule jātānaṃ evarūpehi guṇehi samannāgatānaṃ anucchavikameta’’ntiādīni vatvā daḷhīkammaṃ kattāti attho. Samaggo ārāmo assāti <hi rend="bold">samaggārāmo,</hi> yattha samaggā natthi, tattha vasitumpi na <pb ed="V" n="0.0261" /> icchatīti attho. ‘‘Samaggarāmo’’tipi pāḷi, ayamevettha attho. <hi rend="bold">Samaggarato</hi>ti samaggesu rato, te pahāya aññatra gantumpi na icchatīti attho. Samagge disvāpi sutvāpi nandatīti <hi rend="bold">samagganandī. Samaggakaraṇiṃ vācaṃ bhāsitā</hi>ti yā vācā satte samaggeyeva karoti, taṃ sāmaggiguṇaparidīpikameva vācaṃ bhāsati, na itaranti.</p>

<p rend="bodytext">Parassa mammacchedakakāyavacīpayogasamuṭṭhāpikā ekantapharusacetanā <hi rend="bold">pharusā vācā, nelā</hi>ti elaṃ vuccati doso, nassā elanti nelā, niddosāti attho ‘‘nelaṅgo setapacchādo’’ti ettha (udā. 65; peṭako. 25) vuttanelaṃ viya. <hi rend="bold">Kaṇṇasukhā</hi>ti byañjanamadhuratāya <pb ed="P" n="2.0327" /> kaṇṇānaṃ sukhā, sūcivijjhanaṃ viya kaṇṇasūlaṃ na janeti. atthamadhuratāya sakalasarīre kopaṃ ajanetvā pemaṃ janetīti <hi rend="bold">pemanīyā</hi>. Hadayaṃ gacchati apaṭihaññamānā sukhena cittaṃ pavisatīti <hi rend="bold">hadayaṅgamā</hi>. Guṇaparipuṇṇatāya pure bhavāti <hi rend="bold">porī,</hi> pure saṃvaḍḍhanārī viya sukumārātipi <hi rend="bold">porī,</hi> purassa esātipi <hi rend="bold">porī,</hi> nagaravāsīnaṃ kathāti attho. Nagaravāsino hi yuttakathā honti, pitimattaṃ pitāti bhātimattaṃ bhātāti vadanti. Evarūpī kathā bahuno janassa kantā hotīti <hi rend="bold">bahujanakantā</hi>. Kantabhāveneva bahuno janassa manāpā cittavuḍḍhikarāti <hi rend="bold">bahujanamanāpā</hi>.</p>

<p rend="bodytext">Anatthaviññāpikā kāyavacīpayogasamuṭṭhāpikā akusalacetanā <hi rend="bold">samphappalāpo</hi>. Kālena vadatīti <hi rend="bold">kālavādī,</hi> vattabbayuttakālaṃ sallakkhetvā vadatīti attho. Bhūtaṃ tathaṃ tacchaṃ sabhāvameva vadatīti <hi rend="bold">bhūtavādī</hi><pb ed="M" n="0.0285" />. Diṭṭhadhammikasamparāyikatthasannissitameva katvā vadatīti <hi rend="bold">atthavādī</hi>. Navalokuttaradhammasannissitaṃ katvā vadatīti <hi rend="bold">dhammavādī</hi>. Saṃvaravinayapahānavinayasannissitaṃ katvā vadatīti <hi rend="bold">vinayavādī</hi>.</p>

<p rend="bodytext">Nidhānaṃ vuccati ṭhapanokāso, nidhānamassa atthīti <hi rend="bold">nidhānavatī,</hi> hadaye nidhātabbayuttakaṃ vācaṃ bhāsitāti attho. <hi rend="bold">Kālenā</hi>ti evarūpiṃ bhāsamānopi ca ‘‘ahaṃ nidhānavatiṃ vācaṃ bhāsissāmī’’ti na akālena bhāsati, yuttakālaṃ pana apekkhitvāva bhāsatīti attho. <hi rend="bold">Sāpadesa</hi>nti saupamaṃ, sakāraṇanti attho. <hi rend="bold">Pariyantavati</hi>nti paricchedaṃ dassetvā yathāssā paricchedo paññāyati, evaṃ bhāsatīti attho. <hi rend="bold">Atthasaṃhita</hi>nti anekehipi nayehi vibhajantena pariyādātuṃ asakkuṇeyyatāya atthasampannaṃ bhāsati. Yaṃ vā so atthavādī atthaṃ vadati, tena atthena sahitattā atthasaṃhitaṃ vācaṃ bhāsati, na aññaṃ nikkhipitvā aññaṃ bhāsatīti vuttaṃ hoti. <hi rend="bold">Catuddosāpagataṃ vācaṃ bhāsatī</hi>ti musāvādādīhi catūhi dosehi apagataṃ vācaṃ bhāsati. <hi rend="bold">Dvattiṃsāya tiracchānakathāyā</hi>ti dvattiṃsāya saggamokkhānaṃ tiracchānabhūtāya kathāya.</p>

<p rend="bodytext"><hi rend="bold">Dasa</hi><pb ed="V" n="0.0262" /><hi rend="bold">kathāvatthūnī</hi>ti appicchatādīni dasa vivaṭṭanissitāya kathāya vatthubhūtāni kāraṇāni. <hi rend="bold">Appicchakatha</hi>nti ettha appicchoti <pb ed="P" n="2.0328" /> icchāvirahito aniccho nittaṇho. Ettha hi byañjanaṃ sāvasesaṃ viya, attho pana niravaseso. Na hi khīṇāsavassa aṇumattāpi icchā nāma atthi.</p>

<p rend="bodytext">Apicettha atricchatā pāpicchatā mahicchatā appicchatāti ayaṃ bhedo veditabbo – tattha sakalābhe atittassa paralābhapatthanā <hi rend="bold">atricchatā</hi> nāma, tāya samannāgatassa ekabhājane pakkapūvepi attano patte patite na supakko viya khuddako viya ca khāyati, sveva pana parassa patte pakkhitto supakko viya mahanto viya ca khāyati. Asantaguṇasambhāvanatā pana paṭiggahaṇe ca amattaññutā <hi rend="bold">pāpicchatā</hi> nāma, sā ‘‘idhekacco asaddho samāno saddhoti maṃ jano jānātū’’tiādinā (vibha. 851) nayena atreva āgatāyeva. Tāya ca samannāgato puggalo kohaññe patiṭṭhāti. Santaguṇasambhāvanatā pana paṭiggahaṇe <pb ed="M" n="0.0286" /> ca amattaññutā <hi rend="bold">mahicchatā</hi> nāma, sāpi ‘‘idhekacco saddho samāno saddhoti maṃ jano jānātūti icchati, sīlavā samāno sīlavāti maṃ jano jānātū’’ti (vibha. 851) iminā nayena āgatāyeva. Tāya samannāgato puggalo dussantappayo hoti, vijātamātāpissa cittaṃ gahetuṃ na sakkoti. Tenetaṃ vuccati –</p>

<p rend="gatha1">‘‘Aggikkhandho samuddo ca, mahiccho cāpi puggalo;</p>

<p rend="gathalast">Sakaṭena paccaye detu, tayopete atappayā’’ti. (ma. ni. aṭṭha. 1.252; a. ni. aṭṭha. 1.1.63; udā. aṭṭha. 31);</p>

<p rend="bodytext">Santaguṇanigūhanatā pana paṭiggahaṇe ca mattaññutā <hi rend="bold">appicchatā</hi> nāma, tāya samannāgato puggalo attani vijjamānampi guṇaṃ paṭicchādetukāmatāya saddho samāno ‘‘saddhoti maṃ jano jānātū’’ti na icchati. Sīlavā… pavivitto… bahussuto… āraddhavīriyo… samādhisampanno… paññavā… khīṇāsavo samāno ‘‘khīṇāsavoti maṃ jano jānātū’’ti na icchati seyyathāpi <hi rend="bold">majjhantikatthero</hi>. Evaṃ appiccho ca pana bhikkhu anuppannaṃ lābhaṃ uppādeti, uppannaṃ thāvaraṃ karoti, dāyakānaṃ cittaṃ ārādheti, yathā yathā hi so <pb ed="P" n="2.0329" /> attano appicchatāya appaṃ gaṇhāti, tathā tathā tassa vatte pasannā manussā bahū denti.</p>

<p rend="bodytext">Aparopi catubbidho appiccho paccayaappiccho dhutaṅgaappiccho pariyattiappiccho adhigamaappicchoti <pb ed="V" n="0.0263" />. Tattha catūsu paccayesu appiccho <hi rend="bold">paccayaappiccho</hi>. So dāyakassa vasaṃ jānāti, deyyadhammassa vasaṃ jānāti, attano thāmaṃ jānāti. Yadi hi deyyadhammo bahu hoti, dāyako appaṃ dātukāmo, dāyakassa vasena appaṃ gaṇhāti. Deyyadhammo appo, dāyako bahuṃ dātukāmo, deyyadhammassa vasena appaṃ gaṇhāti. Deyyadhammopi bahu, dāyakopi bahuṃ dātukāmo, attano thāmaṃ ñatvā pamāṇeneva gaṇhāti.</p>

<p rend="bodytext">Dhutaṅgasamādānassa attani atthibhāvaṃ na jānāpetukāmo <hi rend="bold">dhutaṅgaappiccho</hi> nāma. Yo pana bahussutabhāvaṃ na jānāpetukāmo, ayaṃ <hi rend="bold">pariyattiappiccho</hi> nāma. Yo pana sotāpannādīsu aññataro hutvā sotāpannādibhāvaṃ jānāpetuṃ na icchati, <hi rend="bold">ayaṃ adhigamaappiccho</hi> nāma. Khīṇāsavo <pb ed="M" n="0.0287" /> pana atricchataṃ pāpicchataṃ mahicchataṃ pahāya sabbaso icchāpaṭipakkhabhūtāya alobhasaṅkhātāya parisuddhāya appicchatāya samannāgatattā appiccho nāma. ‘‘Āvuso, atricchatā pāpicchatā mahicchatāti, ime dhammā pahātabbāti, tesu ādīnavaṃ dassetvā evarūpaṃ appicchataṃ samādāya vattitabba’’nti vadanto appicchakathaṃ katheti nāma.</p>

<p rend="bodytext"><hi rend="bold">Santuṭṭhīkatha</hi>ntiādīsu visesatthameva dīpayissāma, yojanā pana vuttanayeneva veditabbā. <hi rend="bold">Santuṭṭhīkatha</hi>nti itarītarapaccayasantosaṃ nissitaṃ kathaṃ. So panesa santoso dvādasavidho hoti. Seyyathidaṃ – cīvare yathālābhasantoso, yathābalasantoso, yathāsāruppasantosoti tividho. Evaṃ piṇḍapātādīsupi.</p>

<p rend="bodytext">Tassāyaṃ pabhedavaṇṇanā – idha bhikkhu cīvaraṃ labhati sundaraṃ vā asundaraṃ vā. So teneva yāpeti, aññaṃ na pattheti, labhantopi na gaṇhāti. Ayamassa <pb ed="P" n="2.0330" /> cīvare <hi rend="bold">yathālābhasantoso</hi>. Atha pana yo pakatidubbalo vā hoti, ābādhajarābhibhūto vā, garucīvaraṃ pārupanto kilamati. So sabhāgena bhikkhunā saddhiṃ taṃ parivattetvā lahukena yāpentopi santuṭṭhova hoti. Ayamassa cīvare <hi rend="bold">yathābalasantoso</hi>. Aparo paṇītapaccayalābhī hoti. So pattuṇṇacīvarādīnaṃ aññataraṃ mahagghacīvaraṃ, bahūni vā pana cīvarāni labhitvā ‘‘idaṃ therānaṃ cirapabbajitānaṃ, idaṃ bahussutānaṃ anurūpaṃ, idaṃ gilānānaṃ, idaṃ appalābhīnaṃ hotū’’ti datvā tesaṃ purāṇacīvaraṃ vā saṅkārakūṭādito vā nantakāni uccinitvā tehi saṅghāṭiṃ katvā dhārentopi santuṭṭhova hoti. Ayamassa cīvare <hi rend="bold">yathāsāruppasantoso</hi>.</p>

<p rend="bodytext">Idha pana bhikkhu piṇḍapātaṃ labhati lūkhaṃ vā paṇītaṃ vā, so teneva yāpeti, aññaṃ na <pb ed="V" n="0.0264" /> pattheti, labhantopi na gaṇhāti. Ayamassa piṇḍapāte <hi rend="bold">yathālābhasantoso</hi>. Yo pana attano pakativiruddhaṃ vā byādhiviruddhaṃ vā piṇḍapātaṃ labhati, yenassa paribhuttena aphāsu hoti, so taṃ sabhāgassa bhikkhuno datvā tassa hatthato sappāyabhojanaṃ bhuñjitvā samaṇadhammaṃ karontopi santuṭṭhova hoti. Ayamassa piṇḍapāte <hi rend="bold">yathābalasantoso</hi>. Aparo bahuṃ paṇītaṃ piṇḍapātaṃ <pb ed="M" n="0.0288" /> labhati, so taṃ cīvaraṃ viya theracirapabbajitabahussutaappalābhīgilānānaṃ datvā tesaṃ vā sesakaṃ piṇḍāya vā caritvā missakāhāraṃ bhuñjantopi santuṭṭhova hoti. Ayamassa piṇḍapāte <hi rend="bold">yathāsāruppasantoso</hi>.</p>

<p rend="bodytext">Idha pana bhikkhu senāsanaṃ labhati manāpaṃ vā amanāpaṃ vā, so tena neva somanassaṃ na domanassaṃ uppādeti, antamaso tiṇasanthārakenāpi yathāladdheneva tussati. Ayamassa senāsane <hi rend="bold">yathālābhasantoso</hi>. Yo pana attano pakativiruddhaṃ vā byādhiviruddhaṃ vā senāsanaṃ labhati, yatthassa vasato aphāsu hoti, so taṃ sabhāgassa bhikkhuno datvā tassa santake sappāyasenāsane vasantopi santuṭṭhova hoti. Ayamassa senāsane <hi rend="bold">yathābalasantoso</hi>.</p>

<p rend="bodytext">Aparo mahāpuñño leṇamaṇḍapakūṭāgārādīni bahūni paṇītasenāsanāni labhati, so taṃ cīvaraṃ viya theracirapabbajitabahussutaappalābhīgilānānaṃ datvā yattha katthaci vasantopi santuṭṭhova hoti. Ayamassa senāsane <hi rend="bold">yathāsāruppasantoso</hi>. Yopi <pb ed="P" n="2.0331" /> ‘‘uttamasenāsanaṃ nāma pamādaṭṭhānaṃ, tattha nisinnassa thinamiddhaṃ okkamati, niddābhibhūtassa puna paṭibujjhato pāpavitakkā pātubhavantī’’ti paṭisañcikkhitvā tādisaṃ senāsanaṃ pattampi na sampaṭicchati, so taṃ paṭikkhipitvā abbhokāsarukkhamūlādīsu vasantopi santuṭṭhova hoti. Ayamassa senāsane <hi rend="bold">yathāsāruppasantoso</hi>.</p>

<p rend="bodytext">Idha pana bhikkhu bhesajjaṃ labhati lūkhaṃ vā paṇītaṃ vā, so yaṃ labhati, teneva tussati, aññaṃ na pattheti, labhantopi na gaṇhāti. Ayamassa gilānapaccaye <hi rend="bold">yathālābhasantoso</hi>. Yo pana telena atthiko phāṇitaṃ labhati, so taṃ sabhāgassa bhikkhuno datvā tassa hatthato telaṃ gahetvā aññadeva vā pariyesitvā bhesajjaṃ karontopi santuṭṭhova hoti. Ayamassa gilānapaccaye <hi rend="bold">yathābalasantoso</hi>.</p>

<p rend="bodytext">Aparo <pb ed="M" n="0.0289" /> mahāpuñño bahuṃ telamadhuphāṇitādipaṇītabhesajjaṃ labhati, so taṃ cīvaraṃ viya theracirapabbajitabahussutaappalābhīgilānānaṃ datvā tesaṃ ābhatena yena kenaci yāpentopi santuṭṭhova <pb ed="V" n="0.0265" /> hoti. Yo pana ekasmiṃ bhājane catumadhuraṃ ṭhapetvā ekasmiṃ muttaharītakaṃ ‘‘gaṇha, bhante, yadicchasī’’ti vuccamāno ‘‘sacassa tesu aññatarenapi rogo vūpasammati, atha muttaharītakaṃ nāma buddhādīhi vaṇṇita’’nti catumadhuraṃ paṭikkhipitvā muttaharītakena bhesajjaṃ karonto paramasantuṭṭhova hoti. Ayamassa gilānapaccaye <hi rend="bold">yathāsāruppasantoso</hi>. Imesaṃ pana paccekapaccayesu tiṇṇaṃ tiṇṇaṃ santosānaṃ yathāsāruppasantosova aggo. Arahā ekekasmiṃ paccaye imehi tīhipi santuṭṭhova.</p>

<p rend="bodytext"><hi rend="bold">Pavivekakatha</hi>nti pavivekanissitaṃ kathaṃ. Tayo hi vivekā kāyaviveko cittaviveko upadhivivekoti. Tattha eko gacchati, eko tiṭṭhati, eko nisīdati, eko seyyaṃ kappeti, eko gāmaṃ piṇḍāya pavisati, eko paṭikkamati, eko abhikkamati, eko caṅkamaṃ adhiṭṭhāti, eko carati, eko viharatīti ayaṃ <hi rend="bold">kāyaviveko</hi> nāma. Aṭṭha samāpattiyo pana <hi rend="bold">cittaviveko</hi> nāma. Nibbānaṃ <hi rend="bold">upadhiviveko</hi> nāma.</p>

<p rend="bodytext">Vuttampi hetaṃ <pb ed="P" n="2.0332" /> – ‘‘kāyaviveko ca vivekaṭṭhakāyānaṃ nekkhammābhiratānaṃ. Cittaviveko ca parisuddhacittānaṃ paramavodānappattānaṃ. Upadhiviveko ca nirupadhīnaṃ puggalānaṃ visaṅkhāragatāna’’nti (mahāni. 57).</p>

<p rend="bodytext"><hi rend="bold">Asaṃsaggakatha</hi>nti ettha pana savanasaṃsaggo dassanasaṃsaggo samullapanasaṃsaggo sambhogasaṃsaggo kāyasaṃsaggoti pañcavidho saṃsaggo. Tesu idha bhikkhu suṇāti ‘‘amukasmiṃ gāme vā nigame vā itthī vā kumārī vā abhirūpā dassanīyā pāsādikā paramāya vaṇṇapokkharatāya samannāgatā’’ti, so taṃ sutvā saṃsīdati visīdati, na sakkoti brahmacariyaṃ sandhāretuṃ, sikkhādubbalyaṃ anāvikatvā hīnāyāvattati. Evaṃ parehi kathiyamānarūpādisampattiṃ attanā vā hasitalapitagītasaddaṃ suṇantassa sotaviññāṇavīthivasena uppanno rāgo <hi rend="bold">savanasaṃsaggo</hi> nāma.</p>

<p rend="bodytext">‘‘Idha <pb ed="M" n="0.0290" /> bhikkhu na heva kho suṇāti, api ca kho sāmaṃ passati itthiṃ vā kumāriṃ vā abhirūpaṃ dassanīyaṃ pāsādikaṃ paramāya vaṇṇapokkharatāya samannāgataṃ, so taṃ disvā saṃsīdati visīdati, na sakkoti brahmacariyaṃ sandhāretuṃ, sikkhādubbalyaṃ anāvikatvā hīnāyāvattati. Evaṃ visabhāgarūpaṃ olokentassa pana cakkhuviññāṇavīthivasena uppannarāgo <hi rend="bold">dassanasaṃsaggo</hi> nāma.</p>

<p rend="bodytext">Aññamaññaṃ <pb ed="V" n="0.0266" /> allāpasallāpavasena uppannarāgo pana <hi rend="bold">samullapanasaṃsaggo</hi> nāma. Bhikkhuno bhikkhuniyā santakaṃ bhikkhuniyā vā bhikkhussa santakaṃ gahetvā paribhogakaraṇavasena uppannarāgo <hi rend="bold">sambhogasaṃsaggo</hi> nāma. Hatthaggāhādivasena uppannarāgo pana <hi rend="bold">kāyasaṃsaggo</hi> nāma. Arahā imehi pañcahi saṃsaggehi catūhipi parisāhi saddhiṃ asaṃsaṭṭho, gāhamuttako ceva saṃsaggamuttako ca. Asaṃsaggassa vaṇṇaṃ bhaṇanto asaṃsaggakathaṃ katheti nāma.</p>

<p rend="bodytext"><hi rend="bold">Vīriyārambhakatha</hi>nti ettha yo paggahitavīriyo paripuṇṇakāyikacetasikavīriyo hoti, gamane uppannaṃ kilesaṃ ṭhānaṃ <pb ed="P" n="2.0333" /> pāpuṇituṃ na deti, ṭhāne uppannaṃ kilesaṃ nisajjaṃ, nisajjāya uppannaṃ kilesaṃ sayanaṃ pāpuṇituṃ na deti, daṇḍena kaṇhasappaṃ uppīḷetvā gaṇhanto viya amittaṃ gīvāya akkamanto viya ca vicarati, tādisassa āraddhavīriyassa vaṇṇaṃ bhaṇanto vīriyārambhakathaṃ katheti nāma.</p>

<p rend="bodytext"><hi rend="bold">Sīlakatha</hi>ntiādīsu <hi rend="bold">sīla</hi>nti catupārisuddhisīlaṃ. <hi rend="bold">Samādhī</hi>ti vipassanāpādakā aṭṭha samāpattiyo. <hi rend="bold">Paññā</hi>ti lokiyalokuttarañāṇaṃ. <hi rend="bold">Vimuttī</hi>ti arahattaphalavimutti. <hi rend="bold">Vimuttiñāṇadassana</hi>nti ekūnavīsatividhaṃ paccavekkhaṇañāṇaṃ. Sīlādīnaṃ guṇaṃ pakāsento sīlādikathaṃ katheti nāma.</p>

<p rend="bodytext"><hi rend="bold">Satipaṭṭhānakatha</hi>ntiādīni <hi rend="bold">saṅgajālamaticca so munī</hi>tipariyosānāni pubbe vuttānusārena veditabbāni.</p>

<p rend="bodytext" n="86"><hi rend="paranum">86</hi><hi rend="dot">.</hi><hi rend="bold">Nirāsattī</hi>ti nittaṇho. <hi rend="bold">Vivekadassī phassesū</hi>ti paccuppannesu cakkhusamphassādīsu attādibhāvavivekaṃ passati. <hi rend="bold">Diṭṭhīsu ca na nīyatī</hi>ti dvāsaṭṭhiyā diṭṭhīsu kāyaci diṭṭhiyā na nīyati.</p>

<p rend="bodytext"><hi rend="bold">Vipariṇataṃ</hi><pb ed="M" n="0.0291" /><hi rend="bold">vā vatthuṃ na socatī</hi>ti pakatibhāvaṃ jahitvā naṭṭhe kismiñci vatthusmiṃ na sokaṃ āpajjati. <hi rend="bold">Vipariṇatasmiṃ vā</hi>ti vinassamāne vatthumhi.</p>

<p rend="bodytext"><hi rend="bold">Cakkhusamphasso</hi>ti cakkhuṃ vatthuṃ katvā cakkhuviññāṇasahajāto phasso cakkhusamphasso. Sesesupi eseva nayo. Ettha ca purimā cakkhupasādādivatthukāva, manosamphasso hadayavatthukopi avatthukopi sabbo catubhūmako phasso. <hi rend="bold">Adhivacanasamphasso</hi>ti pariyāyena etassa nāmaṃ hotiyeva <pb ed="V" n="0.0267" />. Tayo hi arūpino khandhā sayaṃ piṭṭhivaṭṭakā hutvā attano sahajātasamphassassa adhivacanasamphassoti nāmaṃ karonti. <hi rend="bold">Paṭighasamphasso</hi>ti nippariyāyena pana paṭighasamphasso nāma pañcadvārikaphasso. Adhivacanasamphasso nāma manodvārikaphasso. <hi rend="bold">Sukhavedanīyo phasso</hi>ti sukhavedanāya hito uppādako phasso. Itaradvayepi eseva nayo. <hi rend="bold">Kusalo phasso</hi>ti ekavīsatikusalacittasahajāto phasso. <hi rend="bold">Akusalo</hi>ti dvādasaakusalasahajāto phasso. <hi rend="bold">Abyākato</hi>ti chappaññāsaabyākatasahajāto phasso. <hi rend="bold">Kāmāvacaro</hi>ti catupaññāsakāmāvacarasahajāto phasso. <hi rend="bold">Rūpāvacaro</hi>ti kusalādipañcadasarūpāvacarasampayutto <pb ed="P" n="2.0334" />. <hi rend="bold">Arūpāvacaro</hi>ti kusalābyākatavasena dvādasaarūpāvacarasampayutto.</p>

<p rend="bodytext"><hi rend="bold">Suññato</hi>ti anattānupassanāvasena vipassantassa uppanno maggo suññato, tena sahajāto phasso suññato phasso. Itaradvayepi eseva nayo. <hi rend="bold">Animitto</hi>ti ettha aniccānupassanāvasena vipassantassa uppanno maggo animitto. <hi rend="bold">Appaṇihito</hi>ti dukkhānupassanāvasena vipassantassa uppanno maggo appaṇihito. <hi rend="bold">Lokiyo</hi>ti loko vuccati lujjanapalujjanaṭṭhena vaṭṭo, tasmiṃ pariyāpannabhāvena loke niyuttoti lokiyo, tebhūmako dhammo. <hi rend="bold">Lokuttaro</hi>ti lokato uttaro uttiṇṇoti lokuttaro, loke apariyāpannabhāvenapi lokuttaro. <hi rend="bold">Attena vā</hi>ti attabhāvena vā. <hi rend="bold">Attaniyena vā</hi>ti attāyattena vā.</p>

<p rend="bodytext" n="87"><hi rend="paranum">87</hi><hi rend="dot">.</hi><hi rend="bold">Patilīno</hi>ti rāgādīnaṃ pahīnattā tato apagato. <hi rend="bold">Akuhako</hi>ti avimhāpako tīhi kuhanavatthūhi. <hi rend="bold">Apihālū</hi>ti apihanasīlo, patthanātaṇhāya <pb ed="M" n="0.0292" /> rahitoti vuttaṃ hoti. <hi rend="bold">Amaccharī</hi>ti pañcamaccheravirahito. <hi rend="bold">Appagabbho</hi>ti kāyapāgabbhiyādivirahito. <hi rend="bold">Ajeguccho</hi>ti sampannasīlāditāya ajegucchanīyo asecanako manāpo. <hi rend="bold">Pesuṇeyye ca no yuto</hi>ti dvīhi ākārehi upasaṃharitabbe pisuṇakamme ayutto.</p>

<p rend="bodytext"><hi rend="bold">Rāgassa pahīnattā</hi>ti arahattamaggena rāgakilesassa pahīnabhāvena. <hi rend="bold">Asmimāno pahīno hotī</hi>ti asmīti unnatimāno samucchedavasena pahīno hoti.</p>

<p rend="bodytext"><hi rend="bold">Tīṇi kuhanavatthūnī</hi>ti tīṇi vimhāpanakāraṇāni. <hi rend="bold">Paccayapaṭisevanasaṅkhātaṃ kuhanavatthū</hi>tiādīsu cīvarādīhi nimantitassa tadatthikasseva sato pāpicchataṃ nissāya paṭikkhipanena te ca gahapatike attani suppatiṭṭhitapasāde ñatvā puna tesaṃ ‘‘aho ayyo appiccho, na kiñci <pb ed="V" n="0.0268" /> paṭiggaṇhituṃ icchati, suladdhaṃ vata no assa, sace appamattakampi kiñci paṭiggaṇheyyā’’ti nānāvidhehi upāyehi paṇītāni cīvarādīni upanentānaṃ tadanuggahakāmataṃyeva avikatvā paṭiggahaṇena ca tato pabhuti api sakaṭabhārehi upanāmanahetubhūtaṃ vimhāpanaṃ <hi rend="bold">paccayapaṭisevanasaṅkhātaṃ kuhanavatthū</hi>ti veditabbaṃ. Pāpicchasseva pana sato sambhāvanādhippāyena katena iriyāpathena <pb ed="P" n="2.0335" /> vimhāpanaṃ <hi rend="bold">iriyāpathasaṅkhātaṃ kuhanavatthū</hi>ti veditabbaṃ. Pāpicchasseva pana sato uttarimanussadhammādhigamaparidīpanavācāya tathā tathā vimhāpanaṃ <hi rend="bold">sāmantajappanasaṅkhātaṃ kuhanavatthū</hi>ti veditabbaṃ.</p>

<p rend="bodytext"><hi rend="bold">Katamaṃ paccayapaṭisevanasaṅkhāta</hi>nti ettha paccayapaṭisevananti evaṃ saṅkhātaṃ paccayapaṭisevanasaṅkhātaṃ. <hi rend="bold">Nimantentī</hi>ti idha gahapatikā ‘‘bhikkhaṃ gaṇhathā’’ti bhikkhū nimantenti. Ayameva vā pāṭho. ‘‘Nimantetī’’ti vā ‘‘vadantī’’ti vā keci paṭhanti. Tādise nimantāpenti. Nimantentīti pāṭhassa sambhavo daṭṭhabbo. <hi rend="bold">Cīvaraṃ paccakkhātī</hi>ti cīvaraṃ paṭikkhipati. <hi rend="bold">Etaṃ sāruppaṃ, yaṃ samaṇo</hi>ti yaṃ cīvaradhāraṇaṃ samaṇo karoti, etaṃ sāruppaṃ anucchavikaṃ. <hi rend="bold">Pāpaṇikā vā nantakānī</hi>ti āpaṇadvāre patikāni antavirahitāni pilotikāni. <hi rend="bold">Uccinitvā</hi>ti saṃkaḍḍhitvā. <hi rend="bold">Uñchācariyāyā</hi>ti bhikkhācaraṇena. <hi rend="bold">Piṇḍiyālopenā</hi>ti piṇḍaṃ katvā laddhaālopena. <hi rend="bold">Pūtimuttena vā</hi>ti gomuttena <pb ed="M" n="0.0293" /> vā. <hi rend="bold">Osadhaṃ kareyyā</hi>ti bhesajjakiccaṃ kareyya. <hi rend="bold">Tadupādāyā</hi>ti tato paṭṭhāya. <hi rend="bold">Dhutavādo</hi>ti dhutaguṇavādī. <hi rend="bold">Bhiyyo bhiyyo nimantentī</hi>ti uparūpari nimantenti. <hi rend="bold">Sammukhībhāvā</hi>ti sammukhībhāvena, vijjamānatāyāti attho. <hi rend="bold">Pasavatī</hi>ti paṭilabhati. Saddhāya sammukhībhāvena sakkā kātunti <hi rend="bold">‘‘saddhāya sammukhībhāvā’’</hi>tiādimāha. Deyyadhammā sulabhā dakkhiṇeyyā ca, saddhā pana dullabhā. Puthujjanassa hi saddhā athāvarā, padavāre padavāre nānā hoti. Tenevassa mahāmoggallānasadisopi aggasāvako pāṭibhogo bhavituṃ asakkonto āha ‘‘dvinnaṃ kho nesaṃ āvuso dhammānaṃ pāṭibhogo bhogānañca jīvitassa ca, saddhāya pana tvaṃ pāṭibhogo’’ti.</p>

<p rend="bodytext"><hi rend="bold">Evaṃ tumhe puññena paribāhirā bhavissathā</hi>ti ettha <hi rend="bold">puññenā</hi>ti <pb ed="P" n="2.0336" /> nissakkatthe karaṇavacanaṃ. Puññato parihīnā parammukhā bhavissatha. <hi rend="bold">Bhākuṭikā</hi>ti mukhānaṃ padhānapurimaṭṭhitabhāvadassanena bhākuṭikaraṇaṃ, mukhasaṅkocoti vuttaṃ hoti. Bhākuṭikaraṇaṃ sīlamassāti <hi rend="bold">bhākuṭiko,</hi> bhākuṭikassa bhāvo <hi rend="bold">bhākuṭiyaṃ. Kuhanā</hi>ti vimhāpanā. Kuhassa āyanā <hi rend="bold">kuhāyanā</hi>. Kuhitassa bhāvo <hi rend="bold">kuhitattaṃ</hi>.</p>

<p rend="bodytext"><hi rend="bold">Pāpiccho</hi>ti <pb ed="V" n="0.0269" /> asantaguṇadīpanakāmo. <hi rend="bold">Icchāpakato</hi>ti icchāya apakato, upaddutoti attho. <hi rend="bold">Sambhāvanādhippāyo</hi>ti bahumānajjhāsayo. <hi rend="bold">Gamanaṃ saṇṭhapetī</hi>ti abhikkamādigamanaṃ abhisaṅkharoti, pāsādikabhāvaṃ karotīti vuttaṃ hoti. Itaresupi eseva nayo. <hi rend="bold">Paṇidhāya gacchatī</hi>ti patthanaṃ ṭhapetvā gacchati. Sesesupi eseva nayo. <hi rend="bold">Samāhito viya gacchatī</hi>ti upacārappatto viya gacchati. Sesesupi eseva nayo.</p>

<p rend="bodytext"><hi rend="bold">Āpāthakajjhāyīva hotī</hi>ti sammukhā āgatānaṃ manussānaṃ jhānaṃ samāpajjanto viya santabhāvaṃ dasseti. <hi rend="bold">Iriyāpathassā</hi>ti catuiriyāpathassa. <hi rend="bold">Āṭhapanā</hi>ti ādiṭṭhapanā, ādarena vā ṭhapanā. <hi rend="bold">Ṭhapanā</hi>ti ṭhapanākāro. <hi rend="bold">Saṇṭhapanā</hi>ti abhisaṅkharaṇaṃ, pāsādikabhāvakaraṇanti vuttaṃ hoti. <hi rend="bold">Ariyadhammasannissita</hi>nti lokuttaradhammapaṭibaddhaṃ. <hi rend="bold">Kuñcika</hi>nti avāpuraṇaṃ. <hi rend="bold">Mittā</hi>ti sinehavanto. <hi rend="bold">Sandiṭṭhā</hi>ti diṭṭhamattā. <hi rend="bold">Sambhattā</hi>ti daḷhamittā. <hi rend="bold">Uddaṇḍe</hi>ti eko patissayaviseso.</p>

<p rend="bodytext"><hi rend="bold">Korajikakorajiko</hi>ti <pb ed="M" n="0.0294" /> saṅkocasaṅkocako, atisaṅkocakoti vuttaṃ hoti. ‘‘Koracakakoracako’’ti vā pāṭho. <hi rend="bold">Bhākuṭikabhākuṭiko</hi>ti ativiya mukhasaṅkocanasīlo. <hi rend="bold">Kuhakakuhako</hi>ti ativiya vimhāpako. <hi rend="bold">Lapakalapako</hi>ti ativiya sallāpako. <hi rend="bold">Mukhasambhāviko</hi>ti attano mukhavasena aññehi saha sambhāviko, appitacittoti eke. <hi rend="bold">Santāna</hi>nti kilesasantatāya santānaṃ. <hi rend="bold">Samāpattīna</hi>nti samāpajjitabbānaṃ. <hi rend="bold">Gambhīra</hi>nti ninnapatiṭṭhānaṃ. <hi rend="bold">Gūḷha</hi>nti <pb ed="P" n="2.0337" /> dassetuṃ dukkhaṃ. <hi rend="bold">Nipuṇa</hi>nti sukhumaṃ. <hi rend="bold">Paṭicchanna</hi>nti padatthena duppaṭivijjhādhippāyaṃ. <hi rend="bold">Lokuttara</hi>nti dhammadīpakaṃ. <hi rend="bold">Suññatāpaṭisaññutta</hi>nti nibbānapaṭisaññuttaṃ. Atha vā <hi rend="bold">lokuttarasuññatāpaṭisaññutta</hi>nti lokuttaradhammabhūtanibbānapaṭisaññuttaṃ.</p>

<p rend="bodytext"><hi rend="bold">Kāyikaṃ pāgabbhiya</hi>nti kāye bhavaṃ kāyikaṃ. Vācasikacetasikesupi eseva nayo. <hi rend="bold">Acittīkārakato</hi>ti bahumānakiriyarahito. <hi rend="bold">Anupāhanānaṃ caṅkamantāna</hi>nti upāhanavirahitānaṃ caṅkamantānaṃ samīpe, anādare vā sāmivacanaṃ. <hi rend="bold">Saupāhano</hi>ti upāhanārūḷho hutvā caṅkamati. <hi rend="bold">Nīce caṅkame caṅkamantāna</hi>nti akataparicchedāya bhūmiyā caṅkamante paricchedaṃ katvā vālukaṃ ākiritvā ālambanaṃ yojetvā katacaṅkame nīcepi caṅkame caṅkamante. <hi rend="bold">Ucce caṅkame caṅkamatī</hi>ti iṭṭhakacayanasampanne vedikāparikkhitte ucce caṅkame caṅkamati. Sace pākāraparikkhitto hoti dvārakoṭṭhakayutto, pabbatantaravanantarabhūmantarassa vā suppaṭicchanno, tādise caṅkame caṅkamituṃ vaṭṭati, appaṭicchannepi upacāraṃ muñcitvā vaṭṭati. <hi rend="bold">Ghaṭṭayantopi tiṭṭhatī</hi>ti atisamīpe tiṭṭhati. <hi rend="bold">Puratopi</hi><pb ed="V" n="0.0270" /><hi rend="bold">tiṭṭhatī</hi>ti puratthimatopi tiṭṭhati. <hi rend="bold">Ṭhitakopi bhaṇatī</hi>ti khāṇuko viya anonamitvā bhaṇati. <hi rend="bold">Bāhāvikkhepako</hi>ti bāhuṃ khipitvā khipitvā bhaṇati.</p>

<p rend="bodytext"><hi rend="bold">Anupakhajjā</hi>ti sabbesaṃ nisinnaṭṭhānaṃ pavisitvā. <hi rend="bold">Navepi bhikkhū āsanena paṭibāhatī</hi>ti attano pattāsane anisīditvā pure vā pacchā vā pavisanto āsanena paṭibāhati nāma.</p>

<p rend="bodytext"><hi rend="bold">Anāpucchampi kaṭṭhaṃ pakkhipatī</hi>ti anāpucchitvā anapaloketvā aggimhi dāruṃ khipati. <hi rend="bold">Dvāraṃ pidahatī</hi>ti jantāghare pidahati.</p>

<p rend="bodytext"><hi rend="bold">Otaratī</hi>ti <pb ed="M" n="0.0295" /> udakatitthaṃ pavisati. <hi rend="bold">Nhāyatī</hi>ti sarīraṃ sineheti. <hi rend="bold">Uttaratī</hi>ti udakatitthato tīraṃ uggacchati.</p>

<p rend="bodytext"><hi rend="bold">Vokkammāpī</hi>ti atikkamitvāpi. <hi rend="bold">Ovarakānī</hi>ti gabbhe patiṭṭhitasayanagharāni.</p>

<p rend="bodytext"><hi rend="bold">Gūḷhānī</hi>ti <pb ed="P" n="2.0338" /> paṭicchannāni. <hi rend="bold">Paṭicchannānī</hi>ti aññehi paṭicchāditāni.</p>

<p rend="bodytext"><hi rend="bold">Anajjhiṭṭho vā</hi>ti therehi ‘‘dhammaṃ bhaṇāhī’’ti anāṇatto anāyācito ca.</p>

<p rend="bodytext"><hi rend="bold">Pāpadhammo</hi>ti lāmakadhammo. <hi rend="bold">Asucisaṅkasarasamācāro</hi>ti aññehi ‘‘ayaṃ dussīlo’’ti saṅkāya saritabbo ācāro saṃyogo etassāti asucisaṅkasarasamācāro. Saṅkassarasamācāroti sakāraṃ saṃyogaṃ katvāpi paṭhanti. <hi rend="bold">Paṭicchannakammanto</hi>ti paṭicchāditakāyavacīkammanto. <hi rend="bold">Assamaṇo</hi>ti na samaṇo. <hi rend="bold">Samaṇapaṭiñño</hi>ti ‘‘ahaṃ samaṇo’’ti paṭijānanto. <hi rend="bold">Abrahmacārī</hi>ti seṭṭhacariyā virahito. <hi rend="bold">Brahmacāripaṭiñño</hi>ti vuttapaṭipakkho. <hi rend="bold">Antopūtī</hi>ti abbhantare kusaladhammavirahitattā antopūtibhāvamāpanno. <hi rend="bold">Avassuto</hi>ti rāgena tinto. <hi rend="bold">Kasambujāto</hi>ti saṅkārasabhāvo. <hi rend="bold">Ācāragocarasampanno</hi>ti ettha bhikkhu sagāravo sappatisso hirottappasampanno sunivattho supāruto pāsādikena abhikkantena paṭikkantena ālokitena vilokitena samiñjitena pasāritena okkhittacakkhu iriyāpathasampanno indriyesu guttadvāro bhojane mattaññū jāgariyamanuyutto satisampajaññena samannāgato appiccho santuṭṭho āraddhavīriyo ābhisamācārikesu sakkaccakārī garucittīkārabahulo viharati, ayaṃ vuccati ācāro. Evaṃ tāva ācāro veditabbo.</p>

<p rend="bodytext">Gocaro <pb ed="V" n="0.0271" /> pana tividho upanissayagocaro ārakkhagocaro upanibandhagocaroti. Tattha katamo <hi rend="bold">upanissayagocaro</hi>? Dasakathāvatthuguṇasamannāgato kalyāṇamitto, yaṃ nissāya assutaṃ suṇāti, sutaṃ pariyodāpeti, kaṅkhaṃ vitarati, diṭṭhiṃ ujuṃ karoti, cittaṃ pasādeti; yassa vā pana anusikkhamāno saddhāya vaḍḍhati, sīlena, sutena, cāgena, paññāya vaḍḍhati. Ayaṃ vuccati upanissayagocaro.</p>

<p rend="bodytext">Katamo <pb ed="M" n="0.0296" /><hi rend="bold">ārakkhagocaro</hi>? Idha bhikkhu antaragharaṃ paviṭṭho vīthiṃ paṭipanno okkhittacakkhu yugamattadassāvī susaṃvuto gacchati, na hatthiṃ olokento, na assaṃ, na rathaṃ, na pattiṃ, na itthiṃ, na purisaṃ olokento, na uddhaṃ ullokento, na <pb ed="P" n="2.0339" /> adho olokento, na disāvidisaṃ pekkhamāno gacchati. Ayaṃ vuccati ārakkhagocaro.</p>

<p rend="bodytext">Katamo <hi rend="bold">upanibandhagocaro</hi>? Cattāro satipaṭṭhānā yattha cittaṃ upanibandhati. Vuttañhetaṃ bhagavatā – ‘‘ko ca, bhikkhave, bhikkhuno gocaro sako pettiko visayo? Yadidaṃ cattāro satipaṭṭhānā’’ti (saṃ. ni. 5.372), ayaṃ vuccati upanibandhagocaroti. Iti iminā ca ācārena iminā ca gocarena upeto…pe… samannāgato. Tenapi vuccati ācāragocarasampannoti.</p>

<p rend="bodytext"><hi rend="bold">Aṇumattesu vajjesu bhayadassāvī</hi>ti aṇuppamāṇesu asañcicca āpannasekhiyaakusalacittuppādādibhedesu vajjesu bhayadassanasīlo. <hi rend="bold">Samādāya sikkhati sikkhāpadesū</hi>ti yaṃkiñci sikkhāpadesu sikkhitabbaṃ, taṃ sabbaṃ sammā ādāya sikkhati. Ettha ca ‘‘pātimokkhasaṃvarasaṃvuto’’ti ettāvatā ca puggalādhiṭṭhānāya desanāya pātimokkhasaṃvarasīlaṃ dassitaṃ. ‘‘Ācāragocarasampanno’’tiādi pana sabbaṃ yathāpaṭipannassa taṃ sīlaṃ sampajjati, taṃ paṭipattiṃ dassetuṃ vuttanti veditabbaṃ.</p>

<p rend="bodytext" n="88"><hi rend="paranum">88</hi><hi rend="dot">.</hi><hi rend="bold">Sātiyesu anassāvī</hi>ti sātavatthūsu kāmaguṇesu taṇhāsanthavavirahito. <hi rend="bold">Saṇho</hi>ti saṇhehi kāyakammādīhi samannāgato. <hi rend="bold">Paṭibhānavā</hi>ti pariyattiparipucchādhigamapaṭibhānehi samannāgato. <hi rend="bold">Na saddho</hi>ti sāmaṃ adhigatadhammaṃ na kassaci saddahati. <hi rend="bold">Na virajjatī</hi>ti khayā rāgassa virattattā idāni na virajjati.</p>

<p rend="bodytext"><hi rend="bold">Yesaṃ esā</hi>ti yesaṃ puggalānaṃ sātavatthūsu kāmaguṇesu icchā taṇhā. <hi rend="bold">Appahīnā</hi>ti santhavasampayuttā <pb ed="V" n="0.0272" /> taṇhā arahattamaggena appahīnā. <hi rend="bold">Tesaṃ cakkhuto rūpataṇhā savatī</hi>ti etesaṃ cakkhudvārato pavattajavanavīthisampayuttā rūpārammaṇā taṇhā uppajjati. <hi rend="bold">Āsavatī</hi>ti okāsato yāva bhavaggā dhammato yāva gotrabhū savati. <hi rend="bold">Sandatī</hi>ti nadīsotaṃ viya adhomukhaṃ sandati. <hi rend="bold">Pavattatī</hi>ti punappunaṃ uppattivasena <pb ed="M" n="0.0297" /> pavattati. Sesadvāresupi eseva nayo. Sukkapakkhe vuttavipariyāyena taṇhā arahattamaggena suppahīnā. Tesaṃ cakkhuto rūpataṇhā na savati.</p>

<p rend="bodytext"><hi rend="bold">Saṇhena</hi><pb ed="P" n="2.0340" /><hi rend="bold">kāyakammena samannāgato</hi>ti apharusena mudunā kāyakammena samaṅgībhūto ekībhūto. <hi rend="bold">Vacīkammā</hi>dīsupi eseva nayo. <hi rend="bold">Saṇhehi satipaṭṭhānehī</hi>tiādīsu satipaṭṭhānādayo lokiyalokuttaramissakā. Pariyāpuṇanaatthādiparipucchālokiyalokuttaradhammādhigamavasena sallakkhaṇavibhāvanavavatthānakaraṇasamatthā tisso paṭibhānappabhedasaṅkhātā paññā yassa atthi, so <hi rend="bold">paṭibhānavā. Tassa pariyattiṃ nissāya paṭibhāyatī</hi>ti tassa puggalassa pariyāpuṇanaṃ allīyitvā ñāṇaṃ jāyati ñāṇaṃ abhimukhaṃ hoti. <hi rend="bold">Cattāro satipaṭṭhānā</hi>ti sattatiṃsa bodhipakkhiyadhammā lokiyalokuttaramissakavasena vuttā. Maggaphalāni nibbattitalokuttaravasena. Catasso paṭisambhidāyo cha ca abhiññāyo vimokkhantikavasena vuttāti ñātabbā.</p>

<p rend="bodytext">Tattha <hi rend="bold">catasso paṭisambhidāyo</hi>ti cattāro ñāṇappabhedāti attho. Iddhividhādiāsavakkhayapariyosānāni adhikāni cha ñāṇāni. <hi rend="bold">Tassā</hi>ti parassa, attho paṭibhāyatīti sambandho. <hi rend="bold">Attho</hi>ti saṅkhepato hetuphalaṃ. Tañhi yasmā hetuanusārena arīyati adhigamīyati pāpuṇīyati, tasmā atthoti vuccati. Pabhedato pana yaṃkiñci paccayuppannaṃ nibbānaṃ bhāsitattho vipāko kiriyāti ime pañca dhammā atthoti veditabbā, taṃ atthaṃ paccavekkhantassa so attho pabhedato ñāto pākaṭo hoti. <hi rend="bold">Dhammo</hi>ti saṅkhepato paccayo. So hi yasmā taṃ taṃ vidahati pavatteti ceva pāpeti ca, tasmā dhammoti vuccati. Pabhedato pana yo koci phalanibbattako hetu ariyamaggo bhāsitaṃ kusalaṃ akusalanti ime pañca dhammā dhammoti veditabbā, taṃ dhammaṃ paccavekkhantassa so dhammo pabhedato ñāto pākaṭo hoti, tasmiṃ atthe ca dhamme ca yā sabhāvanirutti abyabhicārī vohāro, tassa abhilāpe bhāsane udīraṇe taṃ lapitaṃ bhāsitaṃ udīritaṃ sabhāvaniruttisaddaṃ ārammaṇaṃ katvā paccavekkhantassa sā nirutti ñātā pākaṭā hoti.</p>

<p rend="bodytext">Ettha <pb ed="M" n="0.0298" /><hi rend="bold">atthe ñāte attho paṭibhāyatī</hi>ti idāni tassa saddaṃ āharitvā vuttappabhede atthe pākaṭībhūte vuttappabhedo <pb ed="P" n="2.0341" /> attho tassa puggalassa paṭibhāyati ñāṇābhimukho hoti. <hi rend="bold">Dhamme ñāte</hi><pb ed="V" n="0.0273" /><hi rend="bold">dhammo paṭibhāyatī</hi>ti vuttappabhede dhamme pākaṭībhūte vuttappabhedo dhammo paṭibhāyati. <hi rend="bold">Niruttiyā ñātāya nirutti paṭibhāyatī</hi>ti vuttappabhedāya niruttiyā pākaṭāya vuttappabhedā nirutti paṭibhāyati. <hi rend="bold">Imesu tīsu ñāṇesu ñāṇa</hi>nti atthadhammaniruttīsu imesu tīsu sabbatthakañāṇamārammaṇaṃ katvā paccavekkhantassa tesu tīsu ñāṇesu pabhedagataṃ ñāṇaṃ, yathāvuttesu vā tesu tīsu ñāṇesu gocarakiccādivasena vitthāragataṃ ñāṇaṃ paṭibhānapaṭisambhidā. <hi rend="bold">Imāya paṭibhānapaṭisambhidāyā</hi>ti imāya vuttappakārāya yathāvuttavitthārapaññāya upeto hoti. <hi rend="bold">So vuccati paṭibhānavā</hi>ti nigamento āha. <hi rend="bold">Yassa pariyatti natthī</hi>ti pariyatti nāma buddhavacanaṃ. Tañhi uggaṇhantassa paṭisambhidā visadā honti. Yassa puggalassa evarūpā pariyatti natthi. <hi rend="bold">Paripucchā natthī</hi>ti paripucchā nāma pāḷiaṭṭhakathādīsu gaṇṭhipadaatthapadavinicchayakathā. Uggahitapāḷiādīsu hi atthaṃ kathentassa paṭisambhidā visadā honti. <hi rend="bold">Adhigamo natthī</hi>ti adhigamo nāma arahattappatti. Arahattañhi pattassa paṭisambhidā visadā honti. Yassa vuttappakārā tividhā sampatti natthi. <hi rend="bold">Kiṃ tassa paṭibhāyissatī</hi>ti kena kāraṇena tassa puggalassa pabhedagataṃ ñāṇaṃ upaṭṭhahissati.</p>

<p rend="bodytext"><hi rend="bold">Sāma</hi>nti sayameva. <hi rend="bold">Sayaṃ abhiññāta</hi>nti sayameva tena ñāṇena avagamitaṃ. <hi rend="bold">Attapaccakkhaṃ dhamma</hi>nti attanā paṭivijjhitaṃ paccavekkhitaṃ dhammaṃ. <hi rend="bold">Na kassaci saddahatī</hi>ti attapaccakkhatāya paresaṃ na saddahati, saddhāya na gacchati. <hi rend="bold">Avijjāpaccayā saṅkhārā</hi>tiādikaṃ dvādasapadikapaccayākāradassanavasena vuttaṃ. <hi rend="bold">Avijjānirodhā</hi>tiādayo saṃsāranivattiṃ sandhāya vuttā. <hi rend="bold">Idaṃ dukkha</hi>ntiādi saccadassanavasena. <hi rend="bold">Ime āsavā</hi>tiādayo aparena pariyāyena kilesavasena paccayadassanavasena. <hi rend="bold">Ime dhammā abhiññeyyā</hi>tiādayo abhiññeyyapariññeyyapahātabbabhāvetabbasacchikātabbadhammānaṃ dassanavasena. <hi rend="bold">Channaṃ phassāyatanāna</hi>ntiādayo phassāyatanānaṃ uppattiñca atthaṅgamañca assādañca <pb ed="P" n="2.0342" /> upaddavañca nissaraṇañca dassanavasena. <hi rend="bold">Pañcannaṃ upādānakkhandhānaṃ</hi> pañcavīsatividhena udayañca vayañca, tesu chandarāgavasena <pb ed="M" n="0.0299" /> assādañca, tesaṃ vipariṇāmaṃ ādīnavañca, nissaraṇasaṅkhātaṃ nibbānañca. <hi rend="bold">Catunnaṃ mahābhūtānaṃ</hi> avijjādisamudayañca, avijjādinirodhe atthaṅgamañca evamādidassanavasena vuttā. Ete dhammā tattha tattha vuttanayena veditabbā.</p>

<p rend="bodytext"><hi rend="bold">Amatogadha</hi>nti natthi etassa maraṇasaṅkhātaṃ matanti amataṃ. Kilesavisapaṭipakkhattā agadantipi amataṃ. Tasmiṃ ninnatāya <hi rend="bold">amatogadhaṃ. Amataparāyana</hi>nti vuttappakāraṃ amataṃ paraṃ ayanaṃ <pb ed="V" n="0.0274" /> gati patiṭṭhā assāti amataparāyanaṃ. <hi rend="bold">Amatapariyosāna</hi>nti taṃ amataṃ saṃsārassa niṭṭhābhūtattā pariyosānamassāti amatapariyosānaṃ.</p>

<p rend="bodytext" n="89"><hi rend="paranum">89</hi><hi rend="dot">.</hi><hi rend="bold">Lābhakamyā na sikkhatī</hi>ti lābhapatthanāya suttantādīni na sikkhati. <hi rend="bold">Aviruddho ca taṇhāya, rasesu nānugijjhatī</hi>ti virodhābhāvena ca aviruddho hutvā taṇhāya mūlarasādīsu gedhaṃ nāpajjati.</p>

<p rend="bodytext"><hi rend="bold">Kena nu kho</hi>ti lābhapatthanāya kāraṇacintena pihassa pariyesane nipāto. <hi rend="bold">Lābhābhinibbattiyā</hi>ti catunnaṃ paccayānaṃ visesena uppattiyā. <hi rend="bold">Lābhaṃ paripācento</hi>ti paccaye paripācayanto.</p>

<p rend="bodytext"><hi rend="bold">Attadamatthāyā</hi>ti vipassanāsampayuttāya paññāya attano damanatthāya. <hi rend="bold">Attasamatthāyā</hi>ti samādhisampayuttāya paññāya attano samādhānatthāya. <hi rend="bold">Attaparinibbāpanatthāyā</hi>ti duvidhenāpi ñāṇena attano anupādāparinibbānatthāya. Vuttañhetaṃ ‘‘anupādāparinibbānatthaṃ kho āvuso bhagavati brahmacariyaṃ vussatī’’ti (ma. ni. 1.259). <hi rend="bold">Appicchaññeva nissāyā</hi>ti ettha paccayaappiccho adhigamaappiccho pariyattiappiccho dhutaṅgaappicchoti cattāro appicchā, tesaṃ nānatthaṃ heṭṭhā vitthāritaṃ eva, taṃ appicchaṃ allīyitvā. <hi rend="bold">Santuṭṭhiññevā</hi>ti catūsu paccayesu ca tividhaṃ santosaṃ allīyitvā, etesaṃ vibhāgo heṭṭhā vitthāritoyeva. <hi rend="bold">Sallekhaññevā</hi>ti kilesalekhanaṃ. <hi rend="bold">Idamatthitaññevā</hi>ti imehi kusaladhammehi <pb ed="P" n="2.0343" /> atthi idamatthi, tassa bhāvo idamatthitā, taṃ idamatthitaṃyeva nissāya allīyitvā.</p>

<p rend="bodytext"><hi rend="bold">Raso</hi>ti niddesassa uddesapadaṃ. <hi rend="bold">Mūlaraso</hi>ti yaṃkiñci mūlaṃ paṭicca nibbattaraso. <hi rend="bold">Khandharasā</hi>dīsupi eseva nayo. <hi rend="bold">Ambila</hi>nti takkambilādi. <hi rend="bold">Madhura</hi>nti <pb ed="M" n="0.0300" /> ekantato gosappiādi. Madhu pana kasāvayuttaṃ ciranikkhittaṃ kasāvaṃ hoti, phāṇitaṃ khāriyuttaṃ ciranikkhittaṃ khāriyaṃ hoti. Sappi pana ciranikkhittaṃ vaṇṇagandhe jahantampi rasaṃ na jahatīti tadeva ekantamadhuraṃ. <hi rend="bold">Tittaka</hi>nti nimbapaṇṇādi. <hi rend="bold">Kaṭuka</hi>nti siṅgiveramaricādi. <hi rend="bold">Loṇika</hi>nti sāmuddikaloṇādi. <hi rend="bold">Khārika</hi>nti vātiṅgaṇakaḷīrādi. <hi rend="bold">Lambika</hi>nti badarāmalakakapiṭṭhasālavādi. <hi rend="bold">Kasāva</hi>nti harītakādi. Ime sabbepi rasā vatthuvasena vuttā. Taṃtaṃvatthuko panettha raso ca ambilādīni nāmehi vuttoti veditabbo. <hi rend="bold">Sādū</hi>ti iṭṭharaso. <hi rend="bold">Asādū</hi>ti aniṭṭharaso. Iminā padadvayena sabbopi raso pariyādinno. <hi rend="bold">Sīta</hi>nti sītaraso. <hi rend="bold">Uṇha</hi>nti <pb ed="V" n="0.0275" /> uṇharaso. Evamayaṃ mūlarasādinā bhedena bhinnopi raso lakkhaṇādīhi abhinnoyeva. Sabbopi hesa jivhāpaṭihananalakkhaṇo, jivhāviññāṇassa visayabhāvaraso, tasseva gocarapaccupaṭṭhāno. <hi rend="bold">Te jivhaggena rasaggānī</hi>ti ete samaṇabrāhmaṇā pasādajivhaggena uttamarasāni. <hi rend="bold">Pariyesantā</hi>ti gavesamānā. <hi rend="bold">Āhiṇḍantī</hi>ti tattha tattha vicaranti. <hi rend="bold">Te ambilaṃ labhitvā anambilaṃ pariyesantī</hi>ti takkādiambilaṃ laddhā anambilaṃ gavesanti. Evaṃ sabbaṃ parivattetvā parivattetvā yojitaṃ.</p>

<p rend="bodytext"><hi rend="bold">Paṭisaṅkhā yoniso āhāraṃ āhāretī</hi>ti paṭisaṅkhānapaññāya jānitvā upāyena āhāraṃ āhāreti. Idāni upāyaṃ dassetuṃ <hi rend="bold">‘‘neva davāyā’’</hi>tiādi vuttaṃ.</p>

<p rend="bodytext">Tattha <hi rend="bold">neva davāyā</hi>ti davatthāya na āhāreti. Tattha naṭalaṅghakādayo davatthāya āhārenti nāma. Yañhi bhojanaṃ bhuttassa naccagītakabbasilokasaṅkhāto davo atirekatarena paṭibhāti, taṃ bhojanaṃ adhammena visamena pariyesitvā te āhārenti. Ayaṃ pana bhikkhu na evamāhāreti.</p>

<p rend="bodytext"><hi rend="bold">Na</hi><pb ed="P" n="2.0344" /><hi rend="bold">madāyā</hi>ti mānamadapurisamadānaṃ vaḍḍhanatthāya na āhāreti. Tattha rājarājamahāmattā madatthāya āhārenti nāma. Te hi attano mānamadapurisamadānaṃ vaḍḍhanatthāya piṇḍarasabhojanādīni paṇītabhojanāni bhuñjanti. Ayaṃ pana bhikkhu evaṃ nāhāreti.</p>

<p rend="bodytext"><hi rend="bold">Na</hi><pb ed="M" n="0.0301" /><hi rend="bold">maṇḍanāyā</hi>ti sarīramaṇḍanatthāya na āhāreti. Tattha rūpūpajīviniyo mātugāmā antepurikādayo ca sappiphāṇitādīni pivanti, siniddhamudumaddavabhojanaṃ āhārenti. Evaṃ no aṅgalaṭṭhi susaṇṭhitā bhavissati, sarīre chavivaṇṇo pasanno bhavissatīti. Ayaṃ pana bhikkhu evaṃ na āhāreti.</p>

<p rend="bodytext"><hi rend="bold">Na vibhūsanāyā</hi>ti sarīre maṃsavibhūsanatthāya na āhāreti. Tattha nibbuddhamallamuṭṭhikamallaceṭakādayo susiniddhehi macchamaṃsādīhi sarīraṃ pīṇenti ‘‘evaṃ no maṃsaṃ ussadaṃ bhavissati pahārasahanatthāyā’’ti. Ayaṃ pana bhikkhu evaṃ sarīre maṃsavibhūsanatthāya na āhāreti.</p>

<p rend="bodytext"><hi rend="bold">Yāvadevā</hi>ti āhārāharaṇapayojanassa paricchedaniyamadassanaṃ. <hi rend="bold">Imassa kāyassa ṭhitiyā</hi>ti imassa <pb ed="V" n="0.0276" /> catumahābhūtikassa karajakāyassa ṭhapanatthāya āhāreti, idamassa āhārāharaṇe payojananti attho. <hi rend="bold">Yāpanāyā</hi>ti jīvitindriyayāpanatthāya āhāreti. <hi rend="bold">Vihiṃsūparatiyā</hi>ti vihiṃsā nāma abhuttapaccayā uppajjanakakhuddā, tassā uparatiyā vūpasamanatthāya āhāreti. <hi rend="bold">Brahmacariyānuggahāyā</hi>ti brahmacariyaṃ nāma tisso sikkhā sakalasāsanaṃ, tassa anuggaṇhatthāya āhāreti.</p>

<p rend="bodytext"><hi rend="bold">Itī</hi>ti upāyanidassanaṃ, iminā upāyenāti attho. <hi rend="bold">Purāṇañca vedanaṃ paṭihaṅkhāmī</hi>ti purāṇavedanaṃ nāma abhuttapaccayā uppajjanakavedanā, taṃ paṭihanissāmīti āhāreti. <hi rend="bold">Navañca vedanaṃ na uppādessāmī</hi>ti navavedanā nāma atibhuttapaccayena uppajjanakavedanā, na taṃ uppādessāmīti āhāreti. Atha vā navavedanā nāma bhuttapaccayā na uppajjanakavedanā, tassā anuppannāya anuppajjanatthameva āhāreti.</p>

<p rend="bodytext"><hi rend="bold">Yātrā ca me bhavissatī</hi>ti yāpanā ca me bhavissati. <hi rend="bold">Anavajjatā cā</hi>ti ettha atthi sāvajjaṃ, atthi anavajjaṃ. Tattha adhammikapariyesanā adhammikapaṭiggahaṇaṃ adhammena paribhogoti idaṃ sāvajjaṃ nāma. Dhammena pana pariyesitvā <pb ed="P" n="2.0345" /> dhammena paṭiggahetvā paccavekkhitvā paribhuñjanaṃ anavajjaṃ nāma. Ekacco anavajjeyeva sāvajjaṃ karoti, ‘‘laddhaṃ me’’ti katvā pamāṇātikkantaṃ <pb ed="M" n="0.0302" /> bhuñjati, taṃ jīrāpetuṃ asakkonto uddhaṃvirecanaadhovirecanādīhi kilamati, sakalavihāre bhikkhū tassa sarīrapaṭijagganabhesajjapariyesanādīsu ussukkaṃ āpajjanti, ‘‘kiṃ ida’’nti vutte ‘‘asukassa nāma udaraṃ uddhumāta’’ntiādiṃ vadanti. ‘‘Esa niccakālampi evaṃ pakatikoyeva, attano kucchippamāṇaṃ nāma na jānātī’’ti nindanti garahanti. Ayaṃ anavajjeyeva sāvajjaṃ karoti nāma. Evaṃ akatvā ‘‘anavajjatā ca me bhavissatī’’ti āhāreti.</p>

<p rend="bodytext"><hi rend="bold">Phāsuvihāro cā</hi>ti etthāpi atthi phāsuvihāro, atthi na phāsuvihāro. Tattha āharahatthako alaṃsāṭako tatravaṭṭako kākamāsako bhuttavamitakoti imesaṃ pañcannaṃ brāhmaṇānaṃ bhojanaṃ na phāsuvihāro nāma. Etesu hi <hi rend="bold">āharahatthako</hi> nāma bahuṃ bhuñjitvā attano dhammatāya uṭṭhātuṃ asakkonto ‘‘āhara hattha’’nti vadati. <hi rend="bold">Alaṃsāṭako</hi> nāma accuddhumātakucchitāya uṭṭhitopi sāṭakaṃ nivāsetuṃ na sakkoti. <hi rend="bold">Tatravaṭṭako</hi> nāma uṭṭhātuṃ asakkonto tatreva parivaṭṭati. <hi rend="bold">Kākamāsako</hi> nāma yathā kākehi āmasituṃ sakkoti, evaṃ yāva mukhadvārā āhāreti. <hi rend="bold">Bhuttavamitako</hi> nāma mukhena sandhāretuṃ asakkonto tattheva vamati. Evaṃ <pb ed="V" n="0.0277" /> akatvā ‘‘phāsuvihāro ca me bhavissatī’’ti āhāreti. Phāsuvihāro nāma catūhi pañcahi ālopeti ūnūdaratā. Ettakañhi bhuñjitvā pānīyaṃ pivato cattāro iriyāpathā sukhena pavattanti. Tasmā dhammasenāpati evamāha –</p>

<p rend="gatha1">‘‘Cattāro pañca ālope, abhutvā udakaṃ pive;</p>

<p rend="gathalast">Alaṃ phāsuvihārāya, pahitattassa bhikkhuno’’ti. (theragā. 983; mi. pa. 6.5.10);</p>

<p rend="bodytext">Imasmiṃ pana ṭhāne aṅgāni samodhānetabbāni. Neva davāyāti hi ekaṃ aṅgaṃ, na madāyāti ekaṃ, na maṇḍanāyāti ekaṃ, na vibhūsanāyāti ekaṃ, yāvadeva imassa kāyassa ṭhitiyā yāpanāyāti ekaṃ, vihiṃsūparatiyā brahmacariyānuggahāyāti ekaṃ, iti purāṇañca vedanaṃ paṭihaṅkhāmi navañca <pb ed="P" n="2.0346" /> vedanaṃ na uppādessāmīti ekaṃ, yātrā ca me bhavissatīti ekaṃ aṅgaṃ, anavajjatā ca phāsuvihāro cāti ayamettha bhojanānisaṃso.</p>

<p rend="bodytext">Mahāsivatthero <pb ed="M" n="0.0303" /> panāha – ‘‘heṭṭhā cattāri aṅgāni paṭikkhepo nāma, upari pana aṭṭhaṅgāni samodhānetabbānī’’ti. Tattha yāvadeva imassa kāyassa ṭhitiyāti ekaṃ aṅgaṃ, yāpanāyāti ekaṃ, vihiṃsūparatiyāti ekaṃ, brahmacariyānuggahāyāti ekaṃ, iti purāṇañca vedanaṃ paṭihaṅkhāmīti ekaṃ, navañca vedanaṃ na uppādessāmīti ekaṃ, yātrā ca me bhavissatīti ekaṃ, anavajjatā cāti ekaṃ, phāsuvihāro pana bhojanānisaṃsoti. Evaṃ aṭṭhaṅgasamannāgataṃ āhāraṃ āhāreti.</p>

<p rend="bodytext" n="90"><hi rend="paranum">90</hi><hi rend="dot">.</hi><hi rend="bold">Upekkhako</hi>ti chaḷaṅgupekkhāya samannāgato. <hi rend="bold">Sato</hi>ti kāyānupassanādisatiyutto.</p>

<p rend="bodytext"><hi rend="bold">Upekkhakoti chaḷaṅgupekkhāya samannāgato</hi>ti ettha chaḷaṅgupekkhādhammo nāma koti? Ñāṇādayo. ‘‘Ñāṇa’’nti vutte kiriyato cattāri ñāṇasampayuttāni labbhanti, ‘‘satatavihāro’’ti vutte aṭṭha mahācittāni labbhanti, ‘‘rajjanadussanaṃ natthī’’ti vutte dasa cittāni labbhanti. Somanassaṃ āsevanavasena labbhati. <hi rend="bold">Cakkhunā rūpaṃ disvā</hi>ti kāraṇavasena cakkhūti laddhavohārena rūpadassanasamatthena cakkhuviññāṇena rūpaṃ disvā. Porāṇā panāhu – cakkhu rūpaṃ na passati acittakattā, cittampi na passati acakkhukattā. Dvārārammaṇasaṅghaṭṭanena pana pasādavatthukena cittena passati. Īdisesu pana ṭhānesu ‘‘dhanunā vijjhatī’’tiādīsu <pb ed="V" n="0.0278" /> viya sasambhārakathā nāma hoti. Tasmā cakkhuviññāṇena rūpaṃ disvāti ayamevettha attho.</p>

<p rend="bodytext"><hi rend="bold">Neva sumano hotī</hi>ti lobhuppattivasena chandarāguppattivasena somanasso na hoti. <hi rend="bold">Na dummano</hi>ti paṭighuppattivasena duṭṭhacitto na hoti. <hi rend="bold">Upekkhako</hi>ti upapattito ikkhako hoti, apakkhapatito hutvā iriyāpathaṃ pavatteti. <hi rend="bold">Sato sampajāno</hi>ti satimā ñāṇasampanno. <hi rend="bold">Manāpaṃ nābhigijjhatī</hi>ti manavaḍḍhanakaṃ iṭṭhārammaṇaṃ nābhigijjhati na pattheti. <hi rend="bold">Nābhihaṃsatī</hi>ti na tussati. <hi rend="bold">Na rāgaṃ janetī</hi>ti tattha tattha rañjanaṃ na uppādeti. <hi rend="bold">Tassa</hi><pb ed="P" n="2.0347" /><hi rend="bold">ṭhitova kāyo hotī</hi>ti tassa khīṇāsavassa cakkhādikāyo kampārahitattā ṭhito niccalo hoti. <hi rend="bold">Amanāpa</hi>nti aniṭṭhārammaṇaṃ <pb ed="M" n="0.0304" />. <hi rend="bold">Na maṅku hotī</hi>ti domanassito na hoti. <hi rend="bold">Appatiṭṭhitacitto</hi>ti kodhavasena ṭhitamano na hoti. <hi rend="bold">Alīnamanaso</hi>ti alīnacitto. <hi rend="bold">Abyāpannacetaso</hi>ti byāpādarahitacitto.</p>

<p rend="bodytext"><hi rend="bold">Rajanīye na rajjatī</hi>ti rajanīyasmiṃ vatthusmiṃ na rāgaṃ uppādeti. <hi rend="bold">Dussanīye na dussatī</hi>ti dosuppāde vatthusmiṃ na dosaṃ uppādeti. <hi rend="bold">Mohanīye na muyhatī</hi>ti mohanīyasmiṃ vatthusmiṃ na mohaṃ uppādeti. <hi rend="bold">Kopanīye na kuppatī</hi>ti kodhanīyasmiṃ vatthusmiṃ na calati. <hi rend="bold">Madanīye na majjatī</hi>ti madanīyasmiṃ vatthusmiṃ na saṃsīdati. <hi rend="bold">Kilesanīye na kilissatī</hi>ti upatapanīyasmiṃ vatthusmiṃ na upatappati. <hi rend="bold">Diṭṭhe diṭṭhamatto</hi>ti rūpārammaṇe cakkhuviññāṇena diṭṭhe diṭṭhamatto. <hi rend="bold">Sute sutamatto</hi>ti saddāyatane sotaviññāṇena sute sutamatto. <hi rend="bold">Mute mutamatto</hi>ti ghānajivhākāyaviññāṇena pāpuṇitvā gahite gahitamatto. <hi rend="bold">Viññāte viññātamatto</hi>ti manoviññāṇena ñāte ñātamatto. <hi rend="bold">Diṭṭhe na limpatī</hi>ti cakkhuviññāṇena diṭṭhe rūpārammaṇe taṇhādiṭṭhilepena na limpati. <hi rend="bold">Diṭṭhe anūpayo</hi>ti rūpārammaṇe nittaṇho hoti. <hi rend="bold">Anapāyo</hi>ti apaduṭṭhacitto.</p>

<p rend="bodytext"><hi rend="bold">Saṃvijjatī</hi>ti labbhati. <hi rend="bold">Passatī</hi>ti oloketi. <hi rend="bold">Chandarāgo</hi>ti sineho. <hi rend="bold">Rūpārāma</hi>nti rūpaṃ ārāmaṃ assāti rūpārāmaṃ. Rūpe ratanti <hi rend="bold">rūparataṃ</hi>. Rūpe santuṭṭhīti <hi rend="bold">rūpasammuditaṃ</hi>.</p>

<p rend="bodytext"><hi rend="bold">Dantaṃ nayanti samiti</hi>nti uyyānakīḷāmaṇḍalādīsu mahājanamajjhaṃ gacchantā dantameva goṇajātiṃ vā assajātiṃ vā yāne yojetvā nayanti. <hi rend="bold">Rājā</hi>ti tathārūpāneva ṭhānāni gacchanto rājāpi dantameva abhiruhati. <hi rend="bold">Manussesū</hi>ti manussesupi catūhi ariyamaggehi danto nibbisevanova <pb ed="P" n="2.0348" /> seṭṭho. <hi rend="bold">Yotivākya</hi>nti yo evarūpaṃ atikkamavacanaṃ punappunaṃ vuccamānampi titikkhati na paṭipphandati na vihaññati, evarūpo danto seṭṭhoti attho.</p>

<p rend="bodytext"><hi rend="bold">Assatarā</hi>ti <pb ed="V" n="0.0279" /> vaḷavāya gadrabhena jātā. <hi rend="bold">Ājānīyā</hi>ti yaṃ assadammasārathi kāraṇaṃ kāreti, tassa khippaṃ jānanasamatthā. <hi rend="bold">Sindhavā</hi>ti sindhavaraṭṭhe jātā assā. <hi rend="bold">Mahānāgā</hi>ti kuñjarasaṅkhātā mahāhatthino. <hi rend="bold">Attadanto</hi>ti <pb ed="M" n="0.0305" /> ete assatarā vā ājānīyā vā sindhavā vā kuñjarā vā varā dantā, na adantā. Yo pana catumaggasaṅkhātena attadantena dantatāya attadanto nibbisevano, ayaṃ tatopi varaṃ, sabbehipi etehi uttaritaroti attho.</p>

<p rend="bodytext"><hi rend="bold">Na hi etehi yānehī</hi>ti yāni etāni hatthiyānādiyānāni, na hi etehi yānehi koci puggalo supinantenapi agatapubbattā <hi rend="bold">‘‘agata’’</hi>nti saṅkhātaṃ nibbāna<hi rend="bold">disaṃ,</hi> taṃ ṭhānaṃ gaccheyya. Yathā pubbabhāge indriyadamena <hi rend="bold">dantena</hi> aparabhāge ariyamaggabhāvanāya <hi rend="bold">sudantena danto</hi> nibbisevano sappañño puggalo taṃ agatapubbaṃ disaṃ gacchati, dantabhūmiṃ pāpuṇāti. Tasmā attadamanameva varanti attho.</p>

<p rend="bodytext"><hi rend="bold">Vidhāsu na vikampantī</hi>ti seyyassa seyyohamasmītiādīsu mānavidhāsu na calanti nappavedhanti. <hi rend="bold">Vippamuttā punabbhavā</hi>ti punabbhavapaṭisandhiyā punappunaṃ uppattito suṭṭhu muttā muñcitvā ṭhitā. <hi rend="bold">Dantabhūmimanuppattā</hi>ti ekantadamanaṃ arahattaphalabhūmiṃ pāpuṇitvā ṭhitā. <hi rend="bold">Te loke vijitāvino</hi>ti te arahanto sattaloke vijitavijayā vijitavanto nāma honti.</p>

<p rend="bodytext">Yasmā ca bhāvitindriyo nibbhayo nibbikāro danto hoti, tasmā tamatthaṃ dassento <hi rend="bold">‘‘yassindriyānī’’</hi>ti gāthamāha. Tassattho – <hi rend="bold">yassa</hi> cakkhādīni <hi rend="bold">chaḷindriyāni</hi> gocarabhāvanāya aniccāditilakkhaṇaṃ āropetvā vāsanābhāvanāya satisampajaññagandhaṃ gāhāpetvā <hi rend="bold">bhāvitāni,</hi> tāni ca kho <hi rend="bold">ajjhatta</hi>gocarabhāvanāya, evaṃ pana <hi rend="bold">bahiddhā ca sabbaloke</hi>ti yattha yattha indriyānaṃ vekallatā vekallato vā sambhavo, tattha nābhijjhādivasena <hi rend="bold">bhāvitānī</hi>ti evaṃ <hi rend="bold">nibbijjha</hi> ñatvā paṭivijjhitvā <hi rend="bold">imaṃ parañca lokaṃ</hi> sakasantatikhandhalokaṃ parasantatikhandhalokañca <pb ed="P" n="2.0349" /> dantamaraṇaṃ maritukāmo <hi rend="bold">kālaṃ kaṅkhati,</hi> jīvitakkhayakālaṃ āgameti patimāneti, na bhāyati maraṇassa. Yathāha –</p>

<p rend="gathalast">‘‘Maraṇe me bhayaṃ natthi, nikanti natthī jīvite’’. (theragā. 20);</p>

<p rend="gatha1">‘‘Nābhikaṅkhāmi <pb ed="V" n="0.0280" /> maraṇaṃ, nābhikaṅkhāmi jīvitaṃ;</p>

<p rend="gathalast">Kālañca patimānemi, nibbisaṃ bhatako yathā’’ti. (theragā. 606, 654, 1002; mi. pa. 2.2.4 thokaṃ visadisaṃ);</p>

<p rend="bodytext"><hi rend="bold">Bhāvito</hi><pb ed="M" n="0.0306" /><hi rend="bold">sa danto</hi>ti evaṃ bhāvitindriyo so danto.</p>

<p rend="bodytext" n="91"><hi rend="paranum">91</hi><hi rend="dot">.</hi><hi rend="bold">Nissayatā</hi>ti taṇhādiṭṭhinissayā. <hi rend="bold">Ñatvā dhamma</hi>nti aniccādīhi ākārehi dhammaṃ jānitvā. <hi rend="bold">Anissito</hi>ti evaṃ tehi nissayehi anissito. Tena aññatra dhammañāṇā natthi nissayānaṃ abhāvoti dīpeti. <hi rend="bold">Bhavāya vibhavāya vā</hi>ti sassatāya ucchedāya vā. Imissā gāthāya niddeso uttāno.</p>

<p rend="bodytext" n="92"><hi rend="paranum">92</hi><hi rend="dot">.</hi><hi rend="bold">Taṃ brūmi upasanto</hi>ti taṃ evarūpaṃ ekekagāthāya vuttaṃ upasantoti kathemi. <hi rend="bold">Atarī so visattika</hi>nti so imaṃ visatādibhāvena visattikāsaṅkhātaṃ mahātaṇhaṃ atari.</p>

<p rend="bodytext"><hi rend="bold">Attano diṭṭhiyā rāgo abhijjhākāyagantho</hi>ti sayaṃ gahitadiṭṭhiyā rañjanasaṅkhāto rāgo abhijjhākāyagantho. <hi rend="bold">Paravādesu āghāto appaccayo</hi>ti paresaṃ vādapaṭivādesu kopo ca atuṭṭhākāro ca byāpādo kāyagantho. <hi rend="bold">Attano sīlaṃ vā vataṃ vā</hi>ti sayaṃ gahitamethunaviratisaṅkhātaṃ sīlaṃ vā govatādivataṃ vā. <hi rend="bold">Sīlabbataṃ vā</hi>ti tadubhayaṃ vā. <hi rend="bold">Parāmāso</hi>ti iminā suddhītiādivasena parato āmasati. <hi rend="bold">Attano diṭṭhi idaṃsaccābhiniveso kāyagantho</hi>ti sayaṃ gahitadiṭṭhiṃ ‘‘idameva saccaṃ moghamañña’’nti (udā. 54; ma. ni. 3.27, 301) ayoniso abhiniveso idaṃsaccābhiniveso kāyagantho. <hi rend="bold">Ganthā tassa na vijjantī</hi>ti tassa khīṇāsavassa dve diṭṭhiganthā sotāpattimaggena na santi. Byāpādo kāyagantho anāgāmimaggena. Abhijjhākāyagantho arahattamaggena.</p>

<p rend="bodytext" n="93"><hi rend="paranum">93</hi><hi rend="dot">.</hi> Idāni tameva upasantaṃ pasaṃsanto āha <hi rend="bold">‘‘na tassa puttā’’</hi>ti evamādi. Tattha puttā atrajādayo cattāro. Ettha ca puttapariggahādayo puttādināmena vuttāti veditabbā. Te hissa na vijjanti, tesaṃ vā abhāvena puttādayo na vijjantīti. <hi rend="bold">Attā</hi>ti <pb ed="P" n="2.0350" /> ‘‘attā atthī’’ti gahitā sassatadiṭṭhiṃ natthi. <hi rend="bold">Nirattā</hi>ti ‘‘ucchijjatī’’ti gahitā ucchedadiṭṭhi.</p>

<p rend="bodytext"><hi rend="bold">Natthī</hi>ti <pb ed="M" n="0.0307" /> gahetabbaṃ natthi. <hi rend="bold">Muñcitabbaṃ natthī</hi>ti mocetabbaṃ natthi. <hi rend="bold">Yassa natthi gahita</hi>nti yassa <pb ed="V" n="0.0281" /> puggalassa taṇhādiṭṭhivasena gahitaṃ na vijjati. <hi rend="bold">Tassa natthi muñcitabba</hi>nti tassa puggalassa muñcitabbaṃ na vijjati. <hi rend="bold">Gāhamuñcanasamatikkanto</hi>ti gahaṇañca mocanañca vītivatto. <hi rend="bold">Vuddhiparihānivītivatto</hi>ti vuḍḍhiñca hāniñca atikkanto.</p>

<p rend="bodytext" n="94"><hi rend="paranum">94</hi><hi rend="dot">.</hi><hi rend="bold">Yena naṃ vajjuṃ puthujjanā, atho samaṇabrāhmaṇā</hi>ti yena taṃ rāgādinā vajjena puthujjanā sabbepi devamanussā itova bahiddhā samaṇabrāhmaṇā ca rattoti vā duṭṭhoti vā vadeyyuṃ. <hi rend="bold">Taṃ tassa apurakkhata</hi>nti taṃ rāgādivajjaṃ tassa arahato apurakkhataṃ. <hi rend="bold">Tasmā vādesu nejatī</hi>ti taṃkāraṇā nindāvacanesu na kampati.</p>

<p rend="bodytext"><hi rend="bold">Nejatī</hi>ti niddesassa uddesapadaṃ. <hi rend="bold">Na iñjatī</hi>ti calanaṃ na karoti. <hi rend="bold">Na calatī</hi>ti na tattha namati. <hi rend="bold">Na vedhatī</hi>ti kampetuṃ asakkuṇeyyatāya na phandati. <hi rend="bold">Nappavedhatī</hi>ti na kampati. <hi rend="bold">Na sampavedhatī</hi>ti na parivattati.</p>

<p rend="bodytext" n="95"><hi rend="paranum">95</hi><hi rend="dot">.</hi><hi rend="bold">Na ussesu vadate</hi>ti visiṭṭhesu attānaṃ antokatvā ‘‘ahaṃ visiṭṭho’’ti atimānavasena na vadati. Esa nayo itaresu dvīsu. <hi rend="bold">Kappaṃ neti akappiyo</hi>ti so evarūpo duvidhampi kappaṃ na eti. Kasmā? Yasmā akappiyo, pahīnakappoti vuttaṃ hoti. Imissāpi gāthāya niddeso uttānova.</p>

<p rend="bodytext" n="96"><hi rend="paranum">96</hi><hi rend="dot">.</hi><hi rend="bold">Saka</hi>nti mayhanti pariggahitaṃ. <hi rend="bold">Asatā ca na socatī</hi>ti avijjamānādinā asatā ca na socati. <hi rend="bold">Dhammesu ca na gacchatī</hi>ti sabbadhammesu chandādivasena na gacchati. <hi rend="bold">Sa ve santoti vuccatī</hi>ti so evarūpo naruttamo ‘‘santo’’ti vuccati. Imissāpi gāthāya niddeso uttānova. Arahattanikūṭena desanaṃ niṭṭhāpesi. Desanāpariyosāne koṭisatasahassadevatānaṃ arahattappatti ahosi, sotāpannādīnaṃ gaṇanā natthīti.</p>

<p rend="centre">Saddhammappajjotikāya mahāniddesaṭṭhakathāya</p>

<p rend="centre">Purābhedasuttaniddesavaṇṇanā niṭṭhitā.</p>
</body>
<back></back>
</text>
</TEI.2>