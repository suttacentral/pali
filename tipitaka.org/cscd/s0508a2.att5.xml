<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">9. Navakanipāto</p>

<p rend="subhead">1. Bhūtattheragāthāvaṇṇanā</p>

<p rend="bodytext">Navakanipāte <pb ed="M" n="2.0159" /><pb ed="V" n="2.0136" /><hi rend="bold">yadā dukkha</hi>ntiādikā āyasmato bhūtattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ puññaṃ upacinanto siddhatthassa bhagavato kāle brāhmaṇakule nibbattitvā <pb ed="P" n="2.0217" /><hi rend="bold">seno</hi>ti laddhanāmo viññutaṃ patto ekadivasaṃ satthāraṃ disvā pasannamānaso ‘‘usabhaṃ pavara’’ntiādinā catūhi gāthāhi abhitthavi.</p>

<p rend="bodytext">So tena puññakammena devamanussesu saṃsaranto imasmiṃ buddhuppāde sāketanagarassa dvāragāme mahāvibhavassa seṭṭhissa putto hutvā nibbatti. Tassa kira seṭṭhino jātā jātā dārakā baddhāghātena ekena yakkhena khāditā, imassa pana pacchimabhavikattā bhūtā ārakkhaṃ gaṇhiṃsu. Yakkho pana vessavaṇassa upaṭṭhānaṃ gato, puna nāgamāsi. Nāmakaraṇadivase cassa ‘‘evaṃ kate amanussā anukampantā parihareyyu’’nti <hi rend="bold">bhūto</hi>ti nāmaṃ akaṃsu. So pana attano puññabalena anantarāyo vaḍḍhi, tassa ‘‘tayo pāsādā ahesu’’ntiādi sabbaṃ yasassa kulaputtassa vibhavakittane viya veditabbaṃ. So viññutaṃ patto satthari sākete vasante upāsakehi saddhiṃ vihāraṃ gato. Satthu santike dhammaṃ sutvā paṭiladdhasaddho pabbajitvā ajakaraṇiyā nāma nadiyā tīre leṇe vasanto vipassanaṃ paṭṭhapetvā nacirasseva arahattaṃ pāpuṇi. Tena vuttaṃ <hi rend="bold">apadāne</hi> (apa. thera 1.7.20-28) –</p>

<p rend="gatha1">‘‘Usabhaṃ pavaraṃ vīraṃ, mahesiṃ vijitāvinaṃ;</p>

<p rend="gathalast">Suvaṇṇavaṇṇaṃ sambuddhaṃ, ko disvā nappasīdati.</p>

<p rend="gatha1">‘‘Himavā vāparimeyyo, sāgarova duruttaro;</p>

<p rend="gathalast">Tatheva jhānaṃ buddhassa, ko disvā nappasīdati.</p>

<p rend="gatha1">‘‘Vasudhā <pb ed="V" n="2.0137" /> yathāppameyyā, cittā vanavaṭaṃsakā;</p>

<p rend="gathalast">Tatheva sīlaṃ buddhassa, ko disvā nappasīdati.</p>

<p rend="gatha1">‘‘Anilañjasāsaṅkhubbho <pb ed="M" n="2.0160" />, yathākāso asaṅkhiyo;</p>

<p rend="gathalast">Tatheva ñāṇaṃ buddhassa, ko disvā nappasīdati.</p>

<p rend="gatha1">‘‘Imāhi catugāthāhi, brāhmaṇo senasavhayo;</p>

<p rend="gathalast">Buddhaseṭṭhaṃ thavitvāna, siddhatthaṃ aparājitaṃ.</p>

<p rend="gatha1">‘‘Catunnavutikappāni, duggatiṃ nupapajjatha;</p>

<p rend="gathalast">Sugatiṃ sukhasampattiṃ, anubhosimanappakaṃ.</p>

<p rend="gatha1">‘‘Catunnavutito kappe, thavitvā lokanāyakaṃ;</p>

<p rend="gathalast">Duggatiṃ nābhijānāmi, thomanāya idaṃ phalaṃ.</p>

<p rend="gatha1">‘‘Cātuddasamhi kappamhi, caturo āsumuggatā;</p>

<p rend="gathalast">Sattaratanasampannā, cakkavattī mahabbalā.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Arahattaṃ pana patvā aparena samayena ñātīnaṃ anukampāya sāketaṃ gantvā katipāhaṃ tehi upaṭṭhiyamāno añjanavane vasitvā puna attanā vasitaṭṭhānameva gantukāmo gamanākāraṃ dassesi. Ñātakā ‘‘idheva, bhante, vasatha, tumhepi na kilamissatha, mayampi puññena vaḍḍhissāmā’’ti theraṃ yāciṃsu. Thero attano vivekābhiratiṃ tattha ca phāsuvihāraṃ pakāsento –</p>

<p rend="hangnum" n="518"><hi rend="paranum">518</hi><hi rend="dot">.</hi></p>

<p rend="gatha1"> ‘‘Yadā dukkhaṃ jarāmaraṇanti paṇḍito, aviddasū yattha sitā puthujjanā;</p>

<p rend="gathalast">Dukkhaṃ pariññāya satova jhāyati, tato ratiṃ paramataraṃ na vindati.</p>

<p rend="hangnum" n="519"><hi rend="paranum">519</hi><hi rend="dot">.</hi></p>

<p rend="gatha1"> ‘‘Yadā dukkhassāvahaniṃ visattikaṃ, papañcasaṅghātadukhādhivāhiniṃ;</p>

<p rend="gathalast">Taṇhaṃ pahantvāna satova jhāyati, tato ratiṃ paramataraṃ na vindati.</p>

<p rend="hangnum" n="520"><hi rend="paranum">520</hi><hi rend="dot">.</hi></p>

<p rend="gatha1"> ‘‘Yadā <pb ed="M" n="2.0161" /> sivaṃ dvecaturaṅgagāminaṃ, magguttamaṃ sabbakilesasodhanaṃ;</p>

<p rend="gathalast">Paññāya passitva satova jhāyati, tato ratiṃ paramataraṃ na vindati.</p>

<p rend="hangnum" n="521"><hi rend="paranum">521</hi><hi rend="dot">.</hi></p>

<p rend="gatha1"> ‘‘Yadā <pb ed="P" n="2.0218" /> asokaṃ virajaṃ asaṅkhataṃ, santaṃ padaṃ sabbakilesasodhanaṃ;</p>

<p rend="gathalast">Bhāveti saññojanabandhanacchidaṃ, tato ratiṃ paramataraṃ na vindati.</p>

<p rend="hangnum" n="522"><hi rend="paranum">522</hi><hi rend="dot">.</hi></p>

<p rend="gatha1"> ‘‘Yadā nabhe gajjati meghadundubhi, dhārākulā vihagapathe samantato;</p>

<p rend="gathalast">Bhikkhū ca pabbhāragatova jhāyati, tato ratiṃ paramataraṃ na vindati.</p>

<p rend="hangnum" n="523"><hi rend="paranum">523</hi><hi rend="dot">.</hi></p>

<p rend="gatha1"> ‘‘Yadā <pb ed="V" n="2.0138" /> nadīnaṃ kusumākulānaṃ, vicitta-vāneyya-vaṭaṃsakānaṃ;</p>

<p rend="gathalast">Tīre nisinno sumanova jhāyati, tato ratiṃ paramataraṃ na vindati.</p>

<p rend="hangnum" n="524"><hi rend="paranum">524</hi><hi rend="dot">.</hi></p>

<p rend="gatha1"> ‘‘Yadā nisīthe rahitamhi kānane, deve gaḷantamhi nadanti dāṭhino;</p>

<p rend="gathalast">Bhikkhū ca pabbhāragatova jhāyati, tato ratiṃ paramataraṃ na vindati.</p>

<p rend="hangnum" n="525"><hi rend="paranum">525</hi><hi rend="dot">.</hi></p>

<p rend="gatha1"> ‘‘Yadā vitakke uparundhiyattano, nagantare nagavivaraṃ samassito;</p>

<p rend="gathalast">Vītaddaro vītakhilova jhāyati, tato ratiṃ paramataraṃ na vindati.</p>

<p rend="hangnum" n="526"><hi rend="paranum">526</hi><hi rend="dot">.</hi></p>

<p rend="gatha1"> ‘‘Yadā sukhī malakhilasokanāsano,</p>

<p rend="gatha2">Niraggaḷo nibbanatho visallo;</p>

<p rend="gatha3">Sabbāsave byantikatova jhāyati,</p>

<p rend="gathalast">Tato ratiṃ paramataraṃ na vindatī’’ti. – imā gāthā abhāsi;</p>

<p rend="bodytext">Tatthāyaṃ <pb ed="M" n="2.0162" /> padayojanāmukhena paṭhamagāthāya atthavaṇṇanā – khandhānaṃ paripāko <hi rend="bold">jarā</hi>. Bhedo <hi rend="bold">maraṇaṃ</hi>. Jarāmaraṇasīsena cettha jarāmaraṇavanto dhammā gahitā. ‘‘Tayidaṃ jarāmaraṇaṃ dukkha’’nti <hi rend="bold">aviddasū</hi> yathābhūtaṃ ajānantā <hi rend="bold">puthujjanā yattha</hi> yasmiṃ upādānakkhandhapañcake <hi rend="bold">sitā</hi> paṭibandhā allīnā, taṃ ‘‘idaṃ dukkhaṃ, ettakaṃ dukkhaṃ, na ito bhiyyo’’ti vipassanāpaññāsahitāya maggapaññāya parijānitvā, idha imasmiṃ sāsane <hi rend="bold">sato</hi> sampajāno, <hi rend="bold">paṇḍito</hi> bhikkhu, <hi rend="bold">yadā</hi> yasmiṃ kāle lakkhaṇūpanijjhānena jhāyati. <hi rend="bold">Tato</hi> vipassanāratito maggaphalaratito ca <hi rend="bold">paramataraṃ</hi> uttamataraṃ ratiṃ <hi rend="bold">na vindati</hi> nappaṭilabhati. Tenāha bhagavā –</p>

<p rend="gatha1">‘‘Yato yato sammasati, khandhānaṃ udayabbayaṃ;</p>

<p rend="gathalast">Labhatī pītipāmojjaṃ, amataṃ taṃ vijānataṃ.</p>

<p rend="gatha1">‘‘Paṭhabyā ekarajjena, saggassa gamanena vā;</p>

<p rend="gathalast">Sabbalokādhipaccena, sotāpattiphalaṃ vara’’nti. (dha. pa. 374, 178);</p>

<p rend="bodytext">Evaṃ <pb ed="P" n="2.0219" /> pariññābhisamayamukhena vivekaratiṃ dassetvā idāni pahānābhisamayādimukhenapi taṃ dassetuṃ dutiyādikā tisso gāthā abhāsi. Tattha <hi rend="bold">dukkhassāvahani</hi>nti dukkhassa āyatiṃ pavattiṃ, dukkhassa nipphattikanti attho. <hi rend="bold">Visattika</hi>nti taṇhaṃ. Sā hi visatāti visattikā, visālāti visattikā, visaṭāti visattikā, visakkatīti visattikā, visaṃ haratīti visattikā, visaṃvādikāti visattikā, visamūlāti visattikā, visaphalāti visattikā, visaparibhogāti visattikā, visālā vā pana sā taṇhā rūpe sadde gandhe rase phoṭṭhabbe dhamme kule <pb ed="V" n="2.0139" /> gaṇe vitthaṭāti visattikāti vuccati. <hi rend="bold">Papañcasaṅghātadukhādhivāhini</hi>nti sattasantānaṃ saṃsāre papañcenti vitthārentīti papañcā, rāgādayo mānādayo ca. Te eva pavattidukkhassa saṅghātaṭṭhena saṅghātā, sadarathapariḷāhasabhāvattā dukkhañcāti papañcasaṅghātadukhaṃ, tassa adhivāhato nibbattanato papañcasaṅghātadukhādhivāhinī. Taṃ taṇhaṃ <hi rend="bold">pahantvānā</hi>ti ariyamaggena samucchinditvā.</p>

<p rend="bodytext"><hi rend="bold">Siva</hi>nti <pb ed="M" n="2.0163" /> khemaṃ, akhemakarānaṃ kilesānaṃ samucchindanena tehi anupaddutanti attho. Sammādiṭṭhiādīnaṃ vasena dvicaturaṅgo hutvā ariye nibbānaṃ gametīti <hi rend="bold">dvecaturaṅgagāminaṃ,</hi> gāthāsukhatthañcettha vibhattialopo katoti daṭṭhabbaṃ. Rūpūpapattimaggādīsu sabbesu maggesu uttamattā <hi rend="bold">magguttamaṃ</hi>. Tenāha bhagavā – ‘‘maggānaṭṭhaṅgiko seṭṭho’’tiādi (dha. pa. 273). Sabbehi kilesamalehi sattānaṃ sodhanato <hi rend="bold">sabbakilesasodhanaṃ. Paññāya passitvā</hi>ti paṭivedhapaññāya bhāvanābhisamayavasena abhisamecca.</p>

<p rend="bodytext">Sokahetūnaṃ abhāvato puggalassa ca sokābhāvahetuto natthi ettha sokoti <hi rend="bold">asokaṃ</hi>. Tathā vigatarāgādirajattā <hi rend="bold">virajaṃ</hi>. Na kenaci paccayena saṅkhatanti <hi rend="bold">asaṅkhataṃ</hi>. Sabbesaṃ kilesānaṃ sabbassa ca dukkhassa vūpasamabhāvato, saṃsāradukkhadditehi pajjitabbato adhigantabbato ca <hi rend="bold">santaṃ padaṃ</hi>. Sabbehi kilesamalehi sattasantānassa sodhananimittato <hi rend="bold">sabbakilesasodhanaṃ. Bhāvetī</hi>ti sacchikiriyābhisamayavasena abhisameti. Bahukkhattuñhi nibbānaṃ ārabbha sacchikiriyābhisamayaṃ pavattentassa ālambake labbhamānavisesakaṃ ālambitabbe āropetvā evaṃ vuttaṃ. Saṃyojanasaṅkhātānaṃ bandhanānaṃ chedanato <hi rend="bold">saṃyojanabandhanacchidaṃ</hi>. Nimittañhettha kattubhāvena upacāritaṃ, yathā ariyabhāvakarāni saccāni ariyasaccānīti. Yathā purimagāthāsu yadā jhāyati, tadā <pb ed="P" n="2.0220" /> tato ratiṃ paramataraṃ na vindatīti yojanā. Evaṃ idha yadā bhāveti, tadā tato ratiṃ paramataraṃ na vindatīti yojanā.</p>

<p rend="bodytext">Evaṃ thero catūhi gāthāhi attānaṃ anupanetvāva catusaccapaṭivedhakittanena aññaṃ byākaritvā idāni attanā vasitaṭṭhānassa vivittabhāvena phāsutaṃ dassento <hi rend="bold">‘‘yadā nabhe’’</hi>tiādikā gāthā abhāsi. Tattha <hi rend="bold">nabhe</hi>ti ākāse. Siniddhagambhīranigghosatāya meghoyeva dundubhi <hi rend="bold">meghadundubhi</hi>. Samantato paggharantīhi dhārāhi ākulāti <hi rend="bold">dhārākulā</hi>. Vihagānaṃ pakkhīnaṃ gamanamaggattā <hi rend="bold">vihagapathe</hi> nabheti yojanā. <hi rend="bold">Tato</hi>ti jhānaratito.</p>

<p rend="bodytext"><hi rend="bold">Kusumākulāna</hi>nti <pb ed="M" n="2.0164" /> tarūhi gaḷitakusumehi samohitānaṃ. <hi rend="bold">Vicittavāneyyavaṭaṃsakāna</hi>nti vane jātattā <pb ed="V" n="2.0140" /> vāneyyāni vanapupphāni, vicittāni vāneyyāni vaṭaṃsakāni etāsanti vicittavāneyyavaṭaṃsakā nadiyo, tāsaṃ nānāvidhavanapupphavaṭaṃsakānanti attho. Uttarimanussadhammavasena sundaro mano etassāti <hi rend="bold">sumano</hi> jhāyati.</p>

<p rend="bodytext"><hi rend="bold">Nisīthe</hi>ti rattiyaṃ. <hi rend="bold">Rahitamhī</hi>ti, janasambādhavirahite vivitte. <hi rend="bold">Deve</hi>ti meghe. <hi rend="bold">Gaḷantamhī</hi>ti vuṭṭhidhārāyo paggharante vassante. <hi rend="bold">Dāṭhino</hi>ti sīhabyagghādayo paṭipakkhasattā. Te hi dāṭhāvudhāti ‘‘dāṭhino’’ti vuccanti, <hi rend="bold">nadanti dāṭhino</hi>ti idampi janavivekadassanatthameva gahitaṃ.</p>

<p rend="bodytext"><hi rend="bold">Vitakke uparundhiyattano</hi>ti attasantānapariyāpannatāya attano kāmavitakkādike micchāvitakke paṭipakkhabalena nisedhetvā. Attanoti vā idaṃ vindatīti iminā yojetabbaṃ ‘‘tato ratiṃ paramataraṃ attanā na vindatī’’ti. <hi rend="bold">Nagantare</hi>ti pabbatantare. <hi rend="bold">Nagavivara</hi>nti pabbataguhaṃ pabbhāraṃ vā. <hi rend="bold">Samassito</hi>ti nissito upagato. <hi rend="bold">Vītaddaro</hi>ti vigatakilesadaratho. <hi rend="bold">Vītakhilo</hi>ti pahīnacetokhilo.</p>

<p rend="bodytext"><hi rend="bold">Sukhī</hi>ti jhānādisukhena sukhito. <hi rend="bold">Malakhilasokanāsano</hi>ti rāgādīnaṃ malānaṃ pañcannañca cetokhilānaṃ ñātiviyogādihetukassa sokassa ca pahāyako. <hi rend="bold">Niraggaḷo</hi>ti, aggaḷaṃ vuccati avijjā nibbānapurapavesanivāraṇato, tadabhāvato niraggaḷo. <hi rend="bold">Nibbanatho</hi>ti nitaṇho. <hi rend="bold">Visallo</hi>ti, vigatarāgādisallo. <hi rend="bold">Sabbāsave</hi>ti, kāmāsavādike sabbepi āsave. <hi rend="bold">Byantikato</hi>ti byantikatāvī ariyamaggena vigatante katvā ṭhito diṭṭhadhammasukhavihāratthaṃ yadā jhāyati, tato jhānaratito paramataraṃ ratiṃ na vindatīti yojanā. Evaṃ pana vatvā thero ajakaraṇītīrameva gato.</p>

<p rend="centre">Bhūtattheragāthāvaṇṇanā niṭṭhitā.</p>

<p rend="centre">Navakanipātavaṇṇanā niṭṭhitā.</p>
</body>
<back></back>
</text>
</TEI.2>