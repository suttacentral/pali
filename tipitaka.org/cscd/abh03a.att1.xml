<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">1. Mātikāvaṇṇanā</p>

<p rend="subhead">1. Nayamātikāvaṇṇanā</p>

<p rend="bodytext" n="1"><hi rend="paranum">1</hi><hi rend="dot">.</hi><hi rend="bold">Saṅgaho</hi><pb ed="V" n="0.0002" /><hi rend="bold">asaṅgaho</hi>tiādīnañhi vasena idaṃ pakaraṇaṃ cuddasavidhena vibhattanti vuttaṃ. Taṃ sabbampi uddesaniddesato dvidhā ṭhitaṃ. Tattha mātikā <hi rend="bold">uddeso</hi>. Sā pañcavidhā – nayamātikā, abbhantaramātikā, nayamukhamātikā, lakkhaṇamātikā, bāhiramātikāti. Tattha <hi rend="bold">saṅgaho asaṅgaho…pe… vippayuttena saṅgahitaṃ asaṅgahita</hi>nti – ayaṃ cuddasahi padehi nikkhittā <hi rend="bold">nayamātikā</hi> nāma. Ayañhi iminā saṅgahādikena nayena dhātukathā dhammā vibhattāti dassetuṃ ṭhapitattā nayamātikāti vuccati. Etesaṃ padānaṃ mūlabhūtattā <hi rend="bold">mūlamātikā</hi>tipi vattuṃ vaṭṭati.</p>

<p rend="subhead">2. Abbhantaramātikāvaṇṇanā</p>

<p rend="bodytext" n="2"><hi rend="paranum">2</hi><hi rend="dot">.</hi><hi rend="bold">Pañcakkhandhā</hi><pb ed="M" n="0.0002" /><hi rend="bold">…pe… manasikāro</hi>ti ayaṃ pañcavīsādhikena padasatena nikkhittā <hi rend="bold">abbhantaramātikā</hi> nāma. Ayañhi ‘‘sabbāpi dhammasaṅgaṇī dhātukathāya mātikā’’ti evaṃ avatvā saṅgahādinā nayena vibhajitabbe khandhādidhamme sarūpato dassetvā dhātukathāya abbhantareyeva ṭhapitattā abbhantaramātikāti vuccati. Khandhādipadānaṃ dhammasaṅgaṇīmātikāya <pb ed="P" n="0.0115" /> asaṅgahitattā <hi rend="bold">pakiṇṇakamātikā</hi>tipi vattuṃ vaṭṭati.</p>

<p rend="subhead">3. Nayamukhamātikāvaṇṇanā</p>

<p rend="bodytext" n="3"><hi rend="paranum">3</hi><hi rend="dot">.</hi><hi rend="bold">Tīhi saṅgaho, tīhi asaṅgaho; catūhi sampayogo, catūhi vippayogo</hi>ti ayaṃ catūhi padehi nikkhittā <hi rend="bold">nayamukhamātikā</hi> nāma. Ayañhi sabbesupi pañcakkhandhādīsu ceva kusalattikādīsu ca mātikādhammesu, tīhi khandhāyatanadhātupadeheva saṅgaho ca asaṅgaho ca yojetabbo. Tathā catūhi arūpakkhandhehi sampayogo ca vippayogo ca. Etāni imesaṃ saṅgahāsaṅgahādīnaṃ nayānaṃ mukhānīti dassetuṃ ṭhapitattā nayamukhamātikāti vuccati.</p>

<p rend="subhead">4. Lakkhaṇamātikāvaṇṇanā</p>

<p rend="bodytext" n="4"><hi rend="paranum">4</hi><hi rend="dot">.</hi><hi rend="bold">Sabhāgo</hi><pb ed="V" n="0.0003" />, <hi rend="bold">visabhāgo</hi>ti ayaṃ dvīhi padehi nikkhittā <hi rend="bold">lakkhaṇamātikā</hi> nāma. Ayañhi sabhāgalakkhaṇehi dhammehi saṅgahanayo, visabhāgalakkhaṇehi asaṅgahanayo, tathā sampayogavippayoganayo yojetabboti sabhāgavisabhāgalakkhaṇavasena saṅgahādilakkhaṇaṃ dassetuṃ ṭhapitattā lakkhaṇamātikāti vuccati.</p>

<p rend="subhead">5. Bāhiramātikāvaṇṇanā</p>

<p rend="bodytext" n="5"><hi rend="paranum">5</hi><hi rend="dot">.</hi><hi rend="bold">Sabbāpi dhammasaṅgaṇī dhātukathāya mātikā</hi>ti ayaṃ chasaṭṭhi tikapadāni, dve ca dukapadasatāni saṅkhipitvā nikkhittā <hi rend="bold">bāhiramātikā</hi> nāma. Ayañhi ‘‘pañcakkhandhā…pe… manasikāro’’ti evaṃ dhātukathāya abbhantare avatvā ‘‘sabbāpi dhammasaṅgaṇī’’ti evaṃ dhātukathāya mātikato bahi ṭhapitattā bāhiramātikāti vuccati.</p>

<p rend="bodytext">Evaṃ <pb ed="M" n="0.0003" /> mātikāya pañcadhā ṭhitabhāvaṃ viditvā idāni ‘saṅgaho asaṅgaho’tiādīsu saṅgaho tāva jātisañjātikiriyāgaṇanavasena catubbidho. Tattha – ‘‘sabbe khattiyā āgacchantu, sabbe brāhmaṇā, sabbe vessā, sabbe suddā āgacchantu’’, ‘‘yā cāvuso visākha, sammāvācā, yo ca sammākammanto, yo ca sammāājīvo, ime dhammā sīlakkhandhe saṅgahitā’’ti ayaṃ <hi rend="bold">jātisaṅgaho</hi> nāma. ‘‘Ekajātikā āgacchantū’’ti vuttaṭṭhāne viya hi idha sabbepi jātiyā ekasaṅgahaṃ gatā. ‘‘Sabbe kosalakā āgacchantu, sabbe māgadhakā, sabbe bhārukacchakā āgacchantu’’, ‘‘yo cāvuso visākha, sammāvāyāmo; yā ca sammāsati, yo ca sammāsamādhi, ime dhammā <pb ed="P" n="0.0116" /> samādhikkhandhe saṅgahitā’’ti (ma. ni. 1.462) ayaṃ <hi rend="bold">sañjātisaṅgaho</hi> nāma. ‘‘Ekaṭṭhāne jātā saṃvaḍḍhā āgacchantū’’ti vuttaṭṭhāne viya hi idha sabbepi sañjātiṭhānena nivutthokāsena ekasaṅgahaṃ gatā. ‘‘Sabbe hatthārohā āgacchantu, sabbe assārohā, sabbe rathikā āgacchantu’’, ‘‘yā cāvuso visākha, sammādiṭṭhi, yo ca sammāsaṅkappo, ime dhammā paññākkhandhe saṅgahitā’’ti (ma. ni. 1.462) ayaṃ <hi rend="bold">kiriyāsaṅgaho</hi> nāma. Sabbeva hete attano kiriyākaraṇena ekasaṅgahaṃ gatā. ‘‘Cakkhāyatanaṃ katamakkhandhagaṇanaṃ gacchatīti? Rūpakkhandhagaṇanaṃ gacchatī’’ti. Hañci cakkhāyatanaṃ rūpakkhandhagaṇanaṃ gacchati, tena vata re vattabbe – ‘cakkhāyatanaṃ rūpakkhandhena saṅgahita’’nti (kathā. 471), ayaṃ <pb ed="V" n="0.0004" /><hi rend="bold">gaṇanasaṅgaho</hi> nāma. Ayamidha adhippeto. Tappaṭipakkhena asaṅgaho veditabbo. Tesaṃ vikappato saṅgahitena asaṅgahitādīni. Ekuppādekanirodhaekavatthukaekārammaṇatāvasena sampayogo, tappaṭipakkhato vippayogo. Tesaṃ vikappato sampayuttena vippayuttādīni. Tadubhayasaṃsaggavikappato saṅgahitena sampayuttaṃ vippayuttantiādīni. Pañcakkhandhātiādīni pana khandhavibhaṅgādīsu vuttanayeneva veditabbāni. <hi rend="bold">Phassā</hi>dayo panettha sanniṭṭhānavasena vuttasabbacittuppādasādhāraṇato vuttāti.</p>

<p rend="centre">Mātikāvaṇṇanā.</p>
</body>
<back></back>
</text>
</TEI.2>