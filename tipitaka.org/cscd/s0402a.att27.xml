<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">(9) 4. Samaṇavaggo</p>

<p rend="subhead">1. Samaṇasuttavaṇṇanā</p>

<p rend="bodytext" n="82"><hi rend="paranum">82</hi><hi rend="dot">.</hi> Catutthassa <pb ed="V" n="2.0206" /> paṭhame <hi rend="bold">samaṇiyānī</hi>ti samaṇasantakāni. <hi rend="bold">Samaṇakaraṇīyānī</hi>ti samaṇena kattabbakiccāni. <hi rend="bold">Adhisīlasikkhāsamādāna</hi>ntiādīsu samādānaṃ vuccati gahaṇaṃ, adhisīlasikkhāya samādānaṃ gahaṇaṃ pūraṇaṃ <pb ed="M" n="2.0214" /> adhisīlasikkhāsamādānaṃ. Sesapadadvayepi eseva nayo. Ettha ca sīlaṃ adhisīlaṃ, cittaṃ adhicittaṃ, paññā adhipaññāti ayaṃ vibhāgo veditabbo. Tattha pañcasīlaṃ sīlaṃ <pb ed="P" n="2.0346" /> nāma, taṃ upādāya dasasīlaṃ adhisīlaṃ nāma, tampi upādāya catupārisuddhisīlaṃ adhisīlaṃ nāma. Apica sabbampi lokiyasīlaṃ sīlaṃ nāma, lokuttarasīlaṃ adhisīlaṃ, tadeva sikkhitabbato sikkhāti vuccati. Kāmāvacaracittaṃ pana cittaṃ nāma, taṃ upādāya rūpāvacaraṃ adhicittaṃ nāma, tampi upādāya arūpāvacaraṃ adhicittaṃ nāma. Apica sabbampi lokiyacittaṃ cittameva, lokuttaraṃ adhicittaṃ. Paññāyapi eseva nayo. <hi rend="bold">Tasmā</hi>ti yasmā imāni tīṇi samaṇakaraṇīyāni, tasmā. <hi rend="bold">Tibbo</hi>ti bahalo. <hi rend="bold">Chando</hi>ti kattukamyatākusalacchando. Iti imasmiṃ suttante tisso sikkhā lokiyalokuttarā kathitāti.</p>

<p rend="subhead">2. Gadrabhasuttavaṇṇanā</p>

<p rend="bodytext" n="83"><hi rend="paranum">83</hi><hi rend="dot">.</hi> Dutiye <hi rend="bold">piṭṭhito piṭṭhito</hi>ti pacchato pacchato. <hi rend="bold">Ahampi dammo ahampi dammo</hi>ti ahampi ‘‘dammo dammamāno’’ti vadamāno gāvīti. <hi rend="bold">Seyyathāpi gunna</hi>nti yathā gāvīnaṃ. Gāvo hi kāḷāpi rattāpi setādivaṇṇāpi honti, gadrabhassa pana tādiso vaṇṇo nāma natthi. Yathā ca vaṇṇo, evaṃ saropi padampi aññādisameva. Sesaṃ uttānatthameva. Imasmimpi sutte tisso sikkhā missikāva kathitāti.</p>

<p rend="subhead">3. Khettasuttavaṇṇanā</p>

<p rend="bodytext" n="84"><hi rend="paranum">84</hi><hi rend="dot">.</hi> Tatiye <pb ed="V" n="2.0207" /><hi rend="bold">paṭikaccevā</hi>ti paṭhamameva. <hi rend="bold">Sukaṭṭhaṃ karotī</hi>ti naṅgalena sukaṭṭhaṃ karoti. <hi rend="bold">Sumatikata</hi>nti matiyā suṭṭhu samīkataṃ. <hi rend="bold">Kālenā</hi>ti vapitabbayuttakālena. Sesaṃ uttānameva. Idhāpi tisso sikkhā missikāva kathitā.</p>

<p rend="subhead">4. Vajjiputtasuttavaṇṇanā</p>

<p rend="bodytext" n="85"><hi rend="paranum">85</hi><hi rend="dot">.</hi> Catutthe <pb ed="M" n="2.0215" /><hi rend="bold">vajjiputtako</hi>ti vajjirājakulassa putto. <hi rend="bold">Diyaḍḍhasikkhāpadasata</hi>nti paṇṇāsādhikaṃ sikkhāpadasataṃ. Tasmiṃ samaye paññattāni sikkhāpadāneva sandhāyetaṃ <pb ed="P" n="2.0347" /> vuttaṃ. So kira bhikkhu ajjavasampanno ujujātiko avaṅko akuṭilo, tasmā ‘‘ahaṃ ettakāni sikkhāpadāni rakkhituṃ sakkuṇeyyaṃ vā na vā’’ti cintetvā satthu ārocesi. <hi rend="bold">Sakkomaha</hi>nti sakkomi ahaṃ. So kira ‘‘ettakesu sikkhāpadesu sikkhantassa agaru tīsu sikkhāsu sikkhitu’’nti maññamāno evamāha. Atha bhagavā yathā nāma paññāsa tiṇakalāpiyo ukkhipituṃ asakkontassa kalāpiyasataṃ bandhitvā sīse ṭhapeyya, evameva ekissāpi sikkhāya sikkhituṃ asakkontassa aparā dvepi sikkhā upari pakkhipanto <hi rend="bold">tasmātiha tvaṃ bhikkhū</hi>tiādimāha. Sukhumālo kira uttaro nāma jānapadamanusso lohapāsādavihāre vasati. Atha naṃ daharabhikkhū āhaṃsu – ‘‘uttara, aggisālā ovassati, tiṇaṃ kappiyaṃ katvā dehī’’ti. Taṃ ādāya aṭaviṃ gantvā tena lāyitaṃ tiṇaṃyeva karaḷe bandhitvā ‘‘paññāsa karaḷe gahetuṃ sakkhissasi uttarā’’ti āhaṃsu. So ‘‘na sakkhissāmī’’ti āha. Asītiṃ pana sakkhissasīti? Na sakkhissāmi, bhanteti. Ekaṃ karaḷasataṃ sakkhissasīti? Āma, bhante, gaṇhissāmīti. Daharabhikkhū karaḷasataṃ bandhitvā tassa sīse ṭhapayiṃsu. So ukkhipitvā nitthunanto gantvā aggisālāya samīpe pātesi. Atha naṃ bhikkhū ‘‘kilantarūposi uttarā’’ti āhaṃsu. Āma, bhante, daharā bhikkhū maṃ vañcesuṃ, imaṃ ekampi karaḷasataṃ ukkhipituṃ asakkontaṃ maṃ ‘‘paṇṇāsa karaḷe ukkhipāhī’’ti vadiṃsu. Āma, uttara, vañcayiṃsu tanti. Evaṃ sampadamidaṃ veditabbaṃ. Idhāpi tisso sikkhā missikāva kathitā.</p>

<p rend="subhead">5. Sekkhasuttavaṇṇanā</p>

<p rend="bodytext" n="86"><hi rend="paranum">86</hi><hi rend="dot">.</hi> Pañcame <pb ed="V" n="2.0208" /><hi rend="bold">ujumaggānusārino</hi>ti ujumaggo vuccati ariyamaggo, taṃ anussarantassa paṭipannakassāti attho. <hi rend="bold">Khayasmiṃ paṭhamaṃ ñāṇa</hi>nti paṭhamameva maggañāṇaṃ uppajjati. Maggo hi kilesānaṃ khepanato khayo nāma, taṃsampayuttaṃ <pb ed="M" n="2.0216" /> ñāṇaṃ khayasmiṃ ñāṇaṃ nāma. <hi rend="bold">Tato</hi><pb ed="P" n="2.0348" /><hi rend="bold">aññā anantarā</hi>ti tato catutthamaggañāṇato anantarā aññā uppajjati, arahattaphalaṃ uppajjatīti attho. <hi rend="bold">Aññāvimuttassā</hi>ti arahattaphalavimuttiyā vimuttassa. <hi rend="bold">Ñāṇaṃ ve hotī</hi>ti paccavekkhaṇañāṇaṃ hoti. Iti suttepi gāthāsupi satta sekhā kathitā. Avasāne pana khīṇāsavo dassitoti.</p>

<p rend="subhead">6. Paṭhamasikkhāsuttavaṇṇanā</p>

<p rend="bodytext" n="87"><hi rend="paranum">87</hi><hi rend="dot">.</hi> Chaṭṭhe <hi rend="bold">attakāmā</hi>ti attano hitakāmā. <hi rend="bold">Yatthetaṃ sabbaṃ samodhānaṃ gacchatī</hi>ti yāsu sikkhāsu sabbametaṃ diyaḍḍhasikkhāpadasataṃ saṅgahaṃ gacchati. <hi rend="bold">Paripūrakārī hotī</hi>ti samattakārī hoti. <hi rend="bold">Mattaso kārī</hi>ti pamāṇena kārako, sabbena sabbaṃ kātuṃ na sakkotīti attho. <hi rend="bold">Khuddānukhuddakānī</hi>ti cattāri pārājikāni ṭhapetvā sesasikkhāpadāni. Tatrāpi saṅghādisesaṃ khuddakaṃ, thullaccayaṃ anukhuddakaṃ nāma. Thullaccayañca khuddakaṃ, pācittiyaṃ anukhuddakaṃ nāma, pācittiyañca khuddakaṃ, pāṭidesaniyadukkaṭadubbhāsitāni anukhuddakāni nāma. Ime pana aṅguttaramahānikāyavaḷañjanakaācariyā ‘‘cattāri pārājikāni ṭhapetvā sesāni sabbānipi khuddānukhuddakānī’’ti vadanti. <hi rend="bold">Tāni āpajjatipi vuṭṭhātipī</hi>ti ettha pana khīṇāsavo tāva lokavajjaṃ nāpajjati, paṇṇattivajjameva āpajjati. Āpajjanto ca kāyenapi vācāyapi cittenapi āpajjati. Kāyena āpajjanto kuṭikārasahaseyyādīni āpajjati, vācāya āpajjanto sañcarittapadasodhammādīni, cittena āpajjanto rūpiyapaṭiggahaṇaṃ āpajjati. Sekkhesupi eseva nayo. <hi rend="bold">Na hi mettha, bhikkhave, abhabbatā vuttā</hi>ti, bhikkhave, na hi mayā ettha evarūpaṃ āpattiṃ āpajjane ca vuṭṭhāne ca ariyapuggalassa abhabbatā kathitā. <hi rend="bold">Ādibrahmacariyakānī</hi>ti <pb ed="P" n="2.0349" /> maggabrahmacariyassa ādibhūtāni cattāri mahāsīlasikkhāpadāni. <hi rend="bold">Brahmacariyasāruppānī</hi>ti tāniyeva catumaggabrahmacariyassa sāruppāni anucchavikāni. <hi rend="bold">Tatthā</hi>ti tesu sikkhāpadesu. <hi rend="bold">Dhuvasīlo</hi>ti nibaddhasīlo. <hi rend="bold">Ṭhitasīlo</hi>ti patiṭṭhitasīlo. <hi rend="bold">Sotāpanno</hi>ti sotasaṅkhātena <pb ed="V" n="2.0209" /> maggena phalaṃ <pb ed="M" n="2.0217" /> āpanno. <hi rend="bold">Avinipātadhammo</hi>ti catūsu apāyesu apatanasabhāvo. <hi rend="bold">Niyato</hi>ti sotāpattimagganiyāmena niyato. <hi rend="bold">Sambodhiparāyaṇo</hi>ti uparimaggattayasambodhiparāyaṇo.</p>

<p rend="bodytext"><hi rend="bold">Tanuttā</hi>ti tanubhāvo. Sakadāgāmino hi rāgādayo abbhapaṭalaṃ viya macchikāpattaṃ viya ca tanukā honti, na bahalā. <hi rend="bold">Orambhāgiyāna</hi>nti heṭṭhābhāgiyānaṃ. <hi rend="bold">Saṃyojanāna</hi>nti bandhanānaṃ. <hi rend="bold">Parikkhayā</hi>ti parikkhayena. <hi rend="bold">Opapātiko hotī</hi>ti uppannako hoti. <hi rend="bold">Tattha parinibbāyī</hi>ti heṭṭhā anotaritvā upariyeva parinibbānadhammo. <hi rend="bold">Anāvattidhammo</hi>ti yonigativasena anāgamanadhammo.</p>

<p rend="bodytext"><hi rend="bold">Padesaṃ padesakārī</hi>tiādīsu padesakārī puggalo nāma sotāpanno ca sakadāgāmī ca anāgāmī ca, so padesameva sampādeti. Paripūrakārī nāma arahā, so paripūrameva sampādeti. <hi rend="bold">Avañjhānī</hi>ti atucchāni saphalāni saudrayānīti attho. Idhāpi tisso sikkhā missakāva kathitā.</p>

<p rend="subhead">7. Dutiyasikkhāsuttavaṇṇanā</p>

<p rend="bodytext" n="88"><hi rend="paranum">88</hi><hi rend="dot">.</hi> Sattame <hi rend="bold">kolaṃkolo</hi>ti kulā kulaṃ gamanako. <hi rend="bold">Kula</hi>nti cettha bhavo adhippeto, tasmā ‘‘dve vā tīṇi vā kulānī’’ti etthapi dve vā tayo vā bhaveti attho veditabbo. Ayañhi dve vā bhave sandhāvati tayo vā, uttamakoṭiyā cha vā. Tasmā dve vā tīṇi vā cattāri vā pañca vā cha vāti evamettha vikappo daṭṭhabbo. <hi rend="bold">Ekabījī</hi>ti ekasseva bhavassa bījaṃ etassa atthīti ekabījī. <hi rend="bold">Uddhaṃsoto</hi>tiādīsu atthi uddhaṃsoto akaniṭṭhagāmī, atthi <pb ed="P" n="2.0350" /> uddhaṃsoto na akaniṭṭhagāmī, atthi na uddhaṃsoto akaniṭṭhagāmī, atthi na uddhaṃsoto na akaniṭṭhagāmī. Tattha yo idha anāgāmiphalaṃ patvā avihādīsu nibbatto tattha yāvatāyukaṃ ṭhatvā uparūpari nibbattitvā akaniṭṭhaṃ pāpuṇāti, ayaṃ uddhaṃsoto akaniṭṭhagāmī nāma. Yo pana avihādīsu nibbatto tattheva aparinibbāyitvā akaniṭṭhampi appatvā uparimabrahmaloke parinibbāyati, ayaṃ uddhaṃsoto na akaniṭṭhagāmī nāma. Yo ito cavitvā <pb ed="M" n="2.0218" /> akaniṭṭheyeva nibbattati, ayaṃ na uddhaṃsoto akaniṭṭhagāmī nāma. Yo pana avihādīsu catūsu aññatarasmiṃ nibbattitvā tattheva parinibbāyati, ayaṃ na uddhaṃsoto na akaniṭṭhagāmī nāma.</p>

<p rend="bodytext">Yattha <pb ed="V" n="2.0210" /> katthaci uppanno pana sasaṅkhārena sappayogena arahattaṃ patto <hi rend="bold">sasaṅkhāraparinibbāyī</hi> nāma. Asaṅkhārena appayogena patto <hi rend="bold">asaṅkhāraparinibbāyī</hi> nāma. Yo pana kappasahassāyukesu avihesu nibbattitvā pañcamaṃ kappasataṃ atikkamitvā arahattaṃ patto, ayaṃ <hi rend="bold">upahaccaparinibbāyī</hi> nāma. Atappādīsupi eseva nayo. <hi rend="bold">Antarāparinibbāyī</hi>ti yo āyuvemajjhaṃ anatikkamitvā parinibbāyati, so tividho hoti. Kappasahassāyukesu tāva avihesu nibbattitvā eko nibbattadivaseyeva arahattaṃ pāpuṇāti. No ce nibbattadivase pāpuṇāti, paṭhamassa pana kappasatassa matthake pāpuṇāti, ayaṃ paṭhamo antarāparinibbāyī. Aparo evaṃ asakkonto dvinnaṃ kappasatānaṃ matthake pāpuṇāti, ayaṃ dutiyo. Aparo evampi asakkonto catunnaṃ kappasatānaṃ matthake pāpuṇāti, ayaṃ tatiyo antarāparinibbāyī. Sesaṃ vuttanayameva.</p>

<p rend="bodytext">Imasmiṃ pana ṭhāne ṭhatvā catuvīsati sotāpannā, dvādasa sakadāgāmino, aṭṭhacattālīsa anāgāmino, dvādasa ca arahanto kathetabbā. Imasmiṃ hi sāsane saddhādhuraṃ paññādhuranti <pb ed="P" n="2.0351" /> dve dhurāni, dukkhapaṭipadādandhābhiññādayo catasso paṭipadā. Tattheko saddhādhurena abhinivisitvā sotāpattiphalaṃ patvā ekameva bhavaṃ nibbattitvā dukkhassantaṃ karoti, ayameko ekabījī. So paṭipadāvasena catubbidho hoti. Yathā cesa, evaṃ paññādhurena abhiniviṭṭhopīti aṭṭha ekabījino. Tathā kolaṃkolā sattakkhattuparamā cāti ime <hi rend="bold">catuvīsati sotāpannā</hi> nāma. Tīsu pana vimokkhesu suññatavimokkhena sakadāgāmibhūmiṃ pattā catunnaṃ paṭipadānaṃ vasena cattāro sakadāgāmino, tathā animittavimokkhena pattā cattāro, appaṇihitavimokkhena pattā cattāroti ime <hi rend="bold">dvādasa sakadāgāmino</hi>. Avihesu pana tayo antarāparinibbāyino, eko upahaccaparinibbāyī, eko uddhaṃsoto akaniṭṭhagāmīti pañca anāgāmino, te asaṅkhāraparinibbāyino pañca, sasaṅkhāraparinibbāyino pañcāti dasa honti, tathā atappādīsu. Akaniṭṭhesu pana uddhaṃsoto natthi <pb ed="M" n="2.0219" />, tasmā tattha cattāro sasaṅkhāraparinibbāyī, cattāro asaṅkhāraparinibbāyīti aṭṭha, ime <hi rend="bold">aṭṭhacattālīsa anāgāmino</hi>. Yathā pana sakadāgāmino, tatheva <hi rend="bold">arahantopi dvādasa</hi> veditabbā. Idhāpi tisso sikkhā missikāva kathitā.</p>

<p rend="subhead">8. Tatiyasikkhāsuttavaṇṇanā</p>

<p rend="bodytext" n="89"><hi rend="paranum">89</hi><hi rend="dot">.</hi> Aṭṭhame <pb ed="V" n="2.0211" /><hi rend="bold">taṃ vā pana anabhisambhavaṃ appaṭivijjha</hi>nti taṃ arahattaṃ apāpuṇanto appaṭivijjhanto. Iminā nayena sabbaṭṭhānesu attho veditabbo. Idhāpi tisso sikkhā missikāva kathitā. Navamaṃ uttānatthameva. Idhāpi tisso sikkhā missikāva kathitā.</p>

<p rend="subhead">10. Dutiyasikkhattayasuttavaṇṇanā</p>

<p rend="bodytext" n="91"><hi rend="paranum">91</hi><hi rend="dot">.</hi> Dasame <hi rend="bold">āsavānaṃ khayā</hi>ti ettha arahattamaggo adhipaññāsikkhā nāma. Phalaṃ pana sikkhitasikkhassa uppajjanato sikkhāti na vattabbaṃ.</p>

<p rend="bodytext"><hi rend="bold">Yathā</hi><pb ed="P" n="2.0352" /><hi rend="bold">pure tathā pacchā</hi>ti yathā paṭhamaṃ tīsu sikkhāsu sikkhati, pacchā tatheva sikkhatīti attho. Dutiyapadepi eseva nayo. <hi rend="bold">Yathā adho tathā uddha</hi>nti yathā heṭṭhimakāyaṃ asubhavasena passati, uparimakāyampi tatheva pharati. Dutiyapadepi eseva nayo. <hi rend="bold">Yathā divā tathā ratti</hi>nti yathā divā tisso sikkhā sikkhati, rattimpi tatheva sikkhatīti attho. <hi rend="bold">Abhibhuyya disā sabbā</hi>ti sabbā disā ārammaṇavasena abhibhavitvā. <hi rend="bold">Appamāṇasamādhinā</hi>ti arahattamaggasamādhinā.</p>

<p rend="bodytext"><hi rend="bold">Sekkha</hi>nti sikkhamānaṃ sakaraṇīyaṃ. <hi rend="bold">Paṭipada</hi>nti paṭipannakaṃ. <hi rend="bold">Saṃsuddhacāriya</hi>nti saṃsuddhacaraṇaṃ parisuddhasīlaṃ. <hi rend="bold">Sambuddha</hi>nti catusaccabuddhaṃ. <hi rend="bold">Dhīraṃ paṭipadantagu</hi>nti khandhadhīraāyatanadhīravasena dhīraṃ dhitisampannaṃ paṭipattiyā antaṃ gataṃ. <hi rend="bold">Viññāṇassā</hi>ti carimakaviññāṇassa. <hi rend="bold">Taṇhākkhayavimuttino</hi>ti taṇhākkhayavimuttisaṅkhātāya arahattaphalavimuttiyā samannāgatassa. <hi rend="bold">Pajjotasseva nibbāna</hi>nti padīpanibbānaṃ viya. <hi rend="bold">Vimokkho hoti cetaso</hi>ti cittassa vimutti vimuccanā appavattibhāvo hoti. Taṇhākkhayavimuttino hi khīṇāsavassa carimakaviññāṇanirodhena <pb ed="M" n="2.0220" /> parinibbānaṃ viya cetaso vimokkho hoti, na gataṭṭhānaṃ paññāyati, apaṇṇattikabhāvūpagamoyeva hotīti attho.</p>

<p rend="subhead">11. Saṅkavāsuttavaṇṇanā</p>

<p rend="bodytext" n="92"><hi rend="paranum">92</hi><hi rend="dot">.</hi> Ekādasame <pb ed="V" n="2.0212" /><hi rend="bold">saṅkavā nāma kosalānaṃ nigamo</hi>ti <hi rend="bold">saṅkavā</hi>ti evaṃnāmako kosalaraṭṭhe nigamo. <hi rend="bold">Āvāsiko</hi>ti bhārahāro nave āvāse samuṭṭhāpeti, purāṇe paṭijaggati. <hi rend="bold">Sikkhāpadapaṭisaṃyuttāyā</hi>ti sikkhāsaṅkhātehi padehi paṭisaṃyuttāya, tīhi sikkhāhi samannāgatāyāti attho. <hi rend="bold">Sandassetī</hi>ti <pb ed="P" n="2.0353" /> sammukhe viya katvā dasseti. <hi rend="bold">Samādapetī</hi>ti gaṇhāpeti. <hi rend="bold">Samuttejetī</hi>ti samussāheti. <hi rend="bold">Sampahaṃsetī</hi>ti paṭiladdhaguṇehi vaṇṇaṃ kathento vodāpeti. <hi rend="bold">Adhisallikhate</hi>ti ativiya sallikhati, ativiya sallikhitaṃ katvā saṇhaṃ saṇhaṃ kathetīti attho.</p>

<p rend="bodytext"><hi rend="bold">Accayo</hi>ti aparādho. <hi rend="bold">Maṃ accagamā</hi>ti maṃ atikkamma adhibhavitvā pavatto. <hi rend="bold">Ahudeva akkhantī</hi>ti ahosiyeva anadhivāsanā. <hi rend="bold">Ahu appaccayo</hi>ti ahosi atuṭṭhākāro. <hi rend="bold">Paṭiggaṇhātū</hi>ti khamatu. <hi rend="bold">Āyatiṃ saṃvarāyā</hi>ti anāgate saṃvaratthāya, puna evarūpassa aparādhassa dosassa khalitassa vā akaraṇatthāyāti attho. <hi rend="bold">Tagghā</hi>ti ekaṃsena. <hi rend="bold">Yathādhammaṃ paṭikarosī</hi>ti yathā dhammo ṭhito, tathā karosi, khamāpesīti vuttaṃ hoti. <hi rend="bold">Taṃ te mayaṃ paṭiggaṇhāmā</hi>ti taṃ tava aparādhaṃ mayaṃ khamāma. <hi rend="bold">Vuddhihesā, kassapa, ariyassa vinaye</hi>ti esā kassapa buddhassa bhagavato sāsane vuddhi nāma. Katamā? Yāyaṃ accayaṃ accayato disvā yathādhammaṃ paṭikaritvā āyatiṃ saṃvarāpajjanā. Desanaṃ pana puggalādhiṭṭhānaṃ karonto ‘‘yo accayaṃ accayato disvā yathādhammaṃ paṭikaroti, āyatiṃ saṃvaraṃ āpajjatī’’ti āha. <hi rend="bold">Na sikkhākāmo</hi>ti tisso sikkhā na kāmeti na pattheti na piheti. <hi rend="bold">Sikkhāsamādānassā</hi>ti sikkhāparipūraṇassa. <hi rend="bold">Na vaṇṇavādī</hi>ti guṇaṃ na katheti. <hi rend="bold">Kālenā</hi>ti yuttappayuttakālena. Sesamettha uttānatthamevāti.</p>

<p rend="centre">Samaṇavaggo catuttho.</p>
</body>
<back></back>
</text>
</TEI.2>