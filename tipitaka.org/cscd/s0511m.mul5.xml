<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">6. Sumanabuddhavaṃso</p>

<p rend="hangnum" n="1"><hi rend="paranum">1</hi><hi rend="dot">.</hi></p>

<p rend="gatha1"> Maṅgalassa aparena, sumano nāma nāyako;</p>

<p rend="gathalast">Sabbadhammehi asamo, sabbasattānamuttamo.</p>

<p rend="hangnum" n="2"><hi rend="paranum">2</hi><hi rend="dot">.</hi></p>

<p rend="gatha1"> Tadā amatabheriṃ so, āhanī mekhale pure;</p>

<p rend="gathalast">Dhammasaṅkhasamāyuttaṃ, navaṅgaṃ jinasāsanaṃ.</p>

<p rend="hangnum" n="3"><hi rend="paranum">3</hi><hi rend="dot">.</hi></p>

<p rend="gatha1"> Nijjinitvā kilese so, patvā sambodhimuttamaṃ;</p>

<p rend="gathalast">Māpesi nagaraṃ satthā, saddhammapuravaruttamaṃ.</p>

<p rend="hangnum" n="4"><hi rend="paranum">4</hi><hi rend="dot">.</hi></p>

<p rend="gatha1"> Nirantaraṃ akuṭilaṃ, ujuṃ vipulavitthataṃ;</p>

<p rend="gathalast">Māpesi so mahāvīthiṃ, satipaṭṭhānavaruttamaṃ.</p>

<p rend="hangnum" n="5"><hi rend="paranum">5</hi><hi rend="dot">.</hi></p>

<p rend="gatha1"> Phale <pb ed="T" n="2.0449" /> cattāri sāmaññe, catasso paṭisambhidā;</p>

<p rend="gathalast">Chaḷabhiññāṭṭhasamāpattī, pasāresi tattha vīthiyaṃ.</p>

<p rend="hangnum" n="6"><hi rend="paranum">6</hi><hi rend="dot">.</hi></p>

<p rend="gatha1"> Ye appamattā akhilā, hirivīriyehupāgatā;</p>

<p rend="gathalast">Te te ime guṇavare, ādiyanti yathā sukhaṃ.</p>

<p rend="hangnum" n="7"><hi rend="paranum">7</hi><hi rend="dot">.</hi></p>

<p rend="gatha1"> Evametena yogena, uddharanto mahājanaṃ;</p>

<p rend="gathalast">Bodhesi paṭhamaṃ satthā, koṭisatasahassiyo.</p>

<p rend="hangnum" n="8"><hi rend="paranum">8</hi><hi rend="dot">.</hi></p>

<p rend="gatha1"> Yamhi kāle mahāvīro, ovadī titthiye gaṇe;</p>

<p rend="gathalast">Koṭisahassābhisamiṃsu <note>koṭisatasahassāni (syā. kaṃ.), koṭisatasahassānaṃ (ka.)</note>, dutiye dhammadesane.</p>

<p rend="hangnum" n="9"><hi rend="paranum">9</hi><hi rend="dot">.</hi></p>

<p rend="gatha1"> Yadā devā manussā ca, samaggā ekamānasā;</p>

<p rend="gathalast">Nirodhapañhaṃ pucchiṃsu, saṃsayañcāpi mānasaṃ.</p>

<p rend="hangnum" n="10"><hi rend="paranum">10</hi><hi rend="dot">.</hi></p>

<p rend="gatha1"> Tadāpi <pb ed="M" n="2.0330" /><pb ed="V" n="2.0316" /> dhammadesane, nirodhaparidīpane;</p>

<p rend="gathalast">Navutikoṭisahassānaṃ, tatiyābhisamayo ahu.</p>

<p rend="hangnum" n="11"><hi rend="paranum">11</hi><hi rend="dot">.</hi></p>

<p rend="gatha1"> Sannipātā tayo āsuṃ, sumanassa mahesino;</p>

<p rend="gathalast">Khīṇāsavānaṃ vimalānaṃ, santacittāna tādinaṃ.</p>

<p rend="hangnum" n="12"><hi rend="paranum">12</hi><hi rend="dot">.</hi></p>

<p rend="gatha1"> Vassaṃvutthassa <pb ed="P" n="0.0024" /> bhagavato, abhighuṭṭhe pavāraṇe;</p>

<p rend="gathalast">Koṭisatasahassehi, pavāresi tathāgato.</p>

<p rend="hangnum" n="13"><hi rend="paranum">13</hi><hi rend="dot">.</hi></p>

<p rend="gatha1"> Tatoparaṃ sannipāte, vimale kañcanapabbate;</p>

<p rend="gathalast">Navutikoṭisahassānaṃ, dutiyo āsi samāgamo.</p>

<p rend="hangnum" n="14"><hi rend="paranum">14</hi><hi rend="dot">.</hi></p>

<p rend="gatha1"> Yadā sakko devarājā, buddhadassanupāgami;</p>

<p rend="gathalast">Asītikoṭisahassānaṃ, tatiyo āsi samāgamo.</p>

<p rend="hangnum" n="15"><hi rend="paranum">15</hi><hi rend="dot">.</hi></p>

<p rend="gatha1"> Ahaṃ <pb ed="T" n="2.0450" /> tena samayena, nāgarājā mahiddhiko;</p>

<p rend="gathalast">Atulo nāma nāmena, ussannakusalasañcayo.</p>

<p rend="hangnum" n="16"><hi rend="paranum">16</hi><hi rend="dot">.</hi></p>

<p rend="gatha1"> Tadāhaṃ nāgabhāvanā, nikkhamitvā sañātibhi;</p>

<p rend="gathalast">Nāgānaṃ dibbaturiyehi, sasaṅghaṃ jinamupaṭṭhahiṃ.</p>

<p rend="hangnum" n="17"><hi rend="paranum">17</hi><hi rend="dot">.</hi></p>

<p rend="gatha1"> Koṭisatasahassānaṃ, annapānena tappayiṃ;</p>

<p rend="gathalast">Paccekadussayugaṃ datvā, saraṇaṃ tamupāgamiṃ.</p>

<p rend="hangnum" n="18"><hi rend="paranum">18</hi><hi rend="dot">.</hi></p>

<p rend="gatha1"> Sopi maṃ buddho byākāsi, sumano lokanāyako;</p>

<p rend="gathalast">‘‘Aparimeyyito kappe, ayaṃ buddho bhavissati.</p>

<p rend="hangnum" n="19"><hi rend="paranum">19</hi><hi rend="dot">.</hi></p>

<p rend="gatha1"> ‘‘Padhānaṃ padahitvāna…pe… <pb ed="T" n="2.0451" /> hessāma sammukhā imaṃ’’.</p>

<p rend="hangnum" n="20"><hi rend="paranum">20</hi><hi rend="dot">.</hi></p>

<p rend="gatha1"> Tassāpi vacanaṃ sutvā, bhiyyo cittaṃ pasādayiṃ;</p>

<p rend="gathalast">Uttariṃ vatamadhiṭṭhāsiṃ, dasapāramipūriyā.</p>

<p rend="hangnum" n="21"><hi rend="paranum">21</hi><hi rend="dot">.</hi></p>

<p rend="gatha1"> Nagaraṃ mekhalaṃ nāma <note>mekhalaṃ nāma nagaraṃ (sī. syā.)</note>, sudatto nāma khattiyo;</p>

<p rend="gathalast">Sirimā nāma janikā, sumanassa mahesino.</p>

<p rend="hangnum" n="22"><hi rend="paranum">22</hi><hi rend="dot">.</hi></p>

<p rend="gatha1"> Navavassasahassāni <pb ed="T" n="2.0452" />, agāraṃ ajjha so vasi;</p>

<p rend="gathalast">Cando sucando vaṭaṃso ca, tayo pāsādamuttamā.</p>

<p rend="hangnum" n="23"><hi rend="paranum">23</hi><hi rend="dot">.</hi></p>

<p rend="gatha1"> Tesaṭṭhisatasahassāni, nāriyo samalaṅkatā;</p>

<p rend="gathalast">Vaṭaṃsikā nāma nārī, anūpamo nāma atrajo.</p>

<p rend="hangnum" n="24"><hi rend="paranum">24</hi><hi rend="dot">.</hi></p>

<p rend="gatha1"> Nimitte <pb ed="M" n="2.0331" /> caturo disvā, hatthiyānena nikkhami;</p>

<p rend="gathalast">Anūnadasamāsāni, padhānaṃ padahī jino.</p>

<p rend="hangnum" n="25"><hi rend="paranum">25</hi><hi rend="dot">.</hi></p>

<p rend="gatha1"> Brahmunā <pb ed="V" n="2.0317" /> yācito santo, sumano lokanāyako;</p>

<p rend="gathalast">Vatti cakkaṃ mahāvīro, mekhale puramuttame.</p>

<p rend="hangnum" n="26"><hi rend="paranum">26</hi><hi rend="dot">.</hi></p>

<p rend="gatha1"> Saraṇo bhāvitatto ca, ahesuṃ aggasāvakā;</p>

<p rend="gathalast">Udeno nāmupaṭṭhāko, sumanassa mahesino.</p>

<p rend="hangnum" n="27"><hi rend="paranum">27</hi><hi rend="dot">.</hi></p>

<p rend="gatha1"> Soṇā ca upasoṇā ca, ahesuṃ aggasāvikā;</p>

<p rend="gathalast">Sopi buddho amitayaso, nāgamūle abujjhatha.</p>

<p rend="hangnum" n="28"><hi rend="paranum">28</hi><hi rend="dot">.</hi></p>

<p rend="gatha1"> Varuṇo ceva saraṇo ca, ahesuṃ aggupaṭṭhakā;</p>

<p rend="gathalast">Cālā ca upacālā ca, ahesuṃ aggupaṭṭhikā.</p>

<p rend="hangnum" n="29"><hi rend="paranum">29</hi><hi rend="dot">.</hi></p>

<p rend="gatha1"> Uccattanena <note>uccatarena (ka.)</note> so buddho, navutihatthamuggato;</p>

<p rend="gathalast">Kañcanagghiyasaṅkāso, dasasahassī virocati.</p>

<p rend="hangnum" n="30"><hi rend="paranum">30</hi><hi rend="dot">.</hi></p>

<p rend="gatha1"> Navutivassasahassāni, āyu vijjati tāvade;</p>

<p rend="gathalast">Tāvatā tiṭṭhamāno so, tāresi janataṃ bahuṃ.</p>

<p rend="hangnum" n="31"><hi rend="paranum">31</hi><hi rend="dot">.</hi></p>

<p rend="gatha1"> Tāraṇīye <pb ed="P" n="0.0025" /> tārayitvā, bodhanīye ca bodhayi;</p>

<p rend="gathalast">Parinibbāyi sambuddho, uḷurājāva atthami.</p>

<p rend="hangnum" n="32"><hi rend="paranum">32</hi><hi rend="dot">.</hi></p>

<p rend="gatha1"> Te <pb ed="T" n="2.0453" /> ca khīṇāsavā bhikkhū, so ca buddho asādiso;</p>

<p rend="gathalast">Atulappabhaṃ dassayitvā, nibbutā ye mahāyasā.</p>

<p rend="hangnum" n="33"><hi rend="paranum">33</hi><hi rend="dot">.</hi></p>

<p rend="gatha1"> Tañca ñāṇaṃ atuliyaṃ, tāni ca atulāni ratanāni;</p>

<p rend="gathalast">Sabbaṃ tamantarahitaṃ, nanu rittā sabbasaṅkhārā.</p>

<p rend="hangnum" n="34"><hi rend="paranum">34</hi><hi rend="dot">.</hi></p>

<p rend="gatha1"> Sumano yasadharo buddho, aṅgārāmamhi nibbuto;</p>

<p rend="gathalast">Tattheva tassa jinathūpo, catuyojanamuggatoti.</p>

<p rend="centre">Sumanassa bhagavato vaṃso catuttho.</p>
</body>
<back></back>
</text>
</TEI.2>