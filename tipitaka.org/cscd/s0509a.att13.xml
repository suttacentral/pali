<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">14. Tiṃsanipāto</p>

<p rend="subhead">1. Subhājīvakambavanikātherīgāthāvaṇṇanā</p>

<p rend="bodytext">Tiṃsanipāte <pb ed="V" n="0.0271" /><pb ed="M" n="0.0253" /><hi rend="bold">jīvakambavanaṃ ramma</hi>ntiādikā subhāya jīvakambavanikāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī, sambhāvitakusalamūlā anukkamena paribrūhitavimokkhasambhārā paripakkañāṇā hutvā, imasmiṃ buddhuppāde rājagahe brāhmaṇamahāsālakule nibbatti, <hi rend="bold">subhā</hi>tissā nāmamahosi. Tassā kira sarīrāvayavā sobhanavaṇṇayuttā ahesuṃ, tasmā subhāti anvatthameva nāmaṃ jātaṃ. Sā satthu rājagahappavesane paṭiladdhasaddhā upāsikā hutvā aparabhāge saṃsāre jātasaṃvegā kāmesu ādīnavaṃ disvā nekkhammañca khemato <pb ed="P" n="0.0246" /> sallakkhantī mahāpajāpatiyā gotamiyā santike pabbajitvā vipassanāya kammaṃ karontī katipāheneva anāgāmiphale patiṭṭhāsi.</p>

<p rend="bodytext">Atha naṃ ekadivasaṃ aññataro rājagahavāsī dhuttapuriso taruṇo paṭhamayobbane ṭhito jīvakambavane divāvihārāya gacchantiṃ disvā paṭibaddhacitto hutvā maggaṃ ovaranto kāmehi nimantesi. Sā tassa nānappakārehi kāmānaṃ ādīnavaṃ attano ca nekkhammajjhāsayaṃ pavedentī dhammaṃ kathesi. So dhammakathaṃ sutvāpi na paṭikkamati, nibandhatiyeva. Therī naṃ attano vacane atiṭṭhantaṃ akkhimhi ca abhirattaṃ disvā, ‘‘handa, tayā sambhāvitaṃ akkhi’’nti attano ekaṃ akkhiṃ uppāṭetvā tassa upanesi. Tato so puriso santāso saṃvegajāto tattha vigatarāgova hutvā theriṃ khamāpetvā gato. Therī satthu santikaṃ agamāsi. Satthuno saha dassanenevassā akkhi paṭipākatikaṃ ahosi. Tato sā buddhagatāya pītiyā nirantaraṃ phuṭā hutvā aṭṭhāsi. Satthā tassā cittācāraṃ ñatvā dhammaṃ desetvā aggamaggatthāya kammaṭṭhānaṃ ācikkhi. Sā pītiṃ vikkhambhetvā tāvadeva vipassanaṃ vaḍḍhetvā saha paṭisambhidāhi arahattaṃ pāpuṇi. Arahattaṃ pana patvā phalasukhena nibbānasukhena viharantī attano paṭipattiṃ paccavekkhitvā attanā tena ca dhuttapurisena vuttagāthā udānavasena –</p>

<p rend="hangnum" n="368"><hi rend="paranum">368</hi><hi rend="dot">.</hi></p>

<p rend="gatha1"> ‘‘Jīvakambavanaṃ <pb ed="M" n="0.0254" /><pb ed="V" n="0.0272" /> rammaṃ, gacchantiṃ bhikkhuniṃ subhaṃ;</p>

<p rend="gathalast">Dhuttako sannivāresi, tamenaṃ abravī subhā.</p>

<p rend="hangnum" n="369"><hi rend="paranum">369</hi><hi rend="dot">.</hi></p>

<p rend="gatha1"> ‘‘Kiṃ te aparādhitaṃ mayā, yaṃ maṃ ovariyāna tiṭṭhasi;</p>

<p rend="gathalast">Na hi pabbajitāya āvuso, puriso samphusanāya kappati.</p>

<p rend="hangnum" n="370"><hi rend="paranum">370</hi><hi rend="dot">.</hi></p>

<p rend="gatha1"> ‘‘Garuke mama satthusāsane, yā sikkhā sugatena desitā;</p>

<p rend="gathalast">Parisuddhapadaṃ anaṅgaṇaṃ, kiṃ maṃ ovariyāna tiṭṭhasi.</p>

<p rend="hangnum" n="371"><hi rend="paranum">371</hi><hi rend="dot">.</hi></p>

<p rend="gatha1"> ‘‘Āvilacitto anāvilaṃ, sarajo vītarajaṃ anaṅgaṇaṃ;</p>

<p rend="gathalast">Sabbattha vimuttamānasaṃ, kiṃ maṃ ovariyāna tiṭṭhasi.</p>

<p rend="hangnum" n="372"><hi rend="paranum">372</hi><hi rend="dot">.</hi></p>

<p rend="gatha1"> ‘‘Daharā <pb ed="P" n="0.0247" /> ca apāpikā casi, kiṃ te pabbajjā karissati;</p>

<p rend="gathalast">Nikkhipa kāsāyacīvaraṃ, ehi ramāma supupphite vane.</p>

<p rend="hangnum" n="373"><hi rend="paranum">373</hi><hi rend="dot">.</hi></p>

<p rend="gatha1"> ‘‘Madhurañca pavanti sabbaso, kusumarajena samuṭṭhitā dumā;</p>

<p rend="gathalast">Paṭhamavasanto sukho utu, ehi ramāma supupphite vane.</p>

<p rend="hangnum" n="374"><hi rend="paranum">374</hi><hi rend="dot">.</hi></p>

<p rend="gatha1"> ‘‘Kusumitasikharā ca pādapā, abhigajjantiva māluteritā;</p>

<p rend="gathalast">Kā tuyhaṃ rati bhavissati, yadi ekā vanamogahissasi.</p>

<p rend="hangnum" n="375"><hi rend="paranum">375</hi><hi rend="dot">.</hi></p>

<p rend="gatha1"> ‘‘Vāḷamigasaṅghasevitaṃ, kuñjaramattakareṇuloḷitaṃ;</p>

<p rend="gathalast">Asahāyikā gantumicchasi, rahitaṃ bhiṃsanakaṃ mahāvanaṃ.</p>

<p rend="hangnum" n="376"><hi rend="paranum">376</hi><hi rend="dot">.</hi></p>

<p rend="gatha1"> ‘‘Tapanīyakatāva <pb ed="M" n="0.0255" /> dhītikā, vicarasi cittalateva accharā;</p>

<p rend="gathalast">Kāsikasukhumehi vaggubhi, sobhasī suvasanehi nūpame.</p>

<p rend="hangnum" n="377"><hi rend="paranum">377</hi><hi rend="dot">.</hi></p>

<p rend="gatha1"> ‘‘Ahaṃ tava vasānugo siyaṃ, yadi viharemase kānanantare;</p>

<p rend="gathalast">Na hi matthi tayā piyattaro, pāṇo kinnarimandalocane.</p>

<p rend="hangnum" n="378"><hi rend="paranum">378</hi><hi rend="dot">.</hi></p>

<p rend="gatha1"> ‘‘Yadi <pb ed="V" n="0.0273" /> me vacanaṃ karissasi, sukhitā ehi agāramāvasa;</p>

<p rend="gathalast">Pāsādanivātavāsinī, parikammaṃ te karontu nāriyo.</p>

<p rend="hangnum" n="379"><hi rend="paranum">379</hi><hi rend="dot">.</hi></p>

<p rend="gatha1"> ‘‘Kāsikasukhumāni dhāraya, abhiropehi ca mālavaṇṇakaṃ;</p>

<p rend="gathalast">Kañcanamaṇimuttakaṃ bahuṃ, vividhaṃ ābharaṇaṃ karomi te.</p>

<p rend="hangnum" n="380"><hi rend="paranum">380</hi><hi rend="dot">.</hi></p>

<p rend="gatha1"> ‘‘Sudhotarajapacchadaṃ subhaṃ, gonakatūlikasanthataṃ navaṃ;</p>

<p rend="gathalast">Abhiruha sayanaṃ mahārahaṃ, candanamaṇḍitasāragandhikaṃ.</p>

<p rend="hangnum" n="381"><hi rend="paranum">381</hi><hi rend="dot">.</hi></p>

<p rend="gatha1"> ‘‘Uppalaṃ cudakā samuggataṃ, yathā taṃ amanussasevitaṃ;</p>

<p rend="gathalast">Evaṃ <pb ed="P" n="0.0248" /> tvaṃ brahmacārinī, sakesaṅgesu jaraṃ gamissasi.</p>

<p rend="hangnum" n="382"><hi rend="paranum">382</hi><hi rend="dot">.</hi></p>

<p rend="gatha1"> ‘‘Kiṃ te idha sārasammataṃ, kuṇapapūramhi susānavaḍḍhane;</p>

<p rend="gathalast">Bhedanadhamme kaḷevare, yaṃ disvā vimano udikkhasi.</p>

<p rend="hangnum" n="383"><hi rend="paranum">383</hi><hi rend="dot">.</hi></p>

<p rend="gatha1"> ‘‘Akkhīni <pb ed="M" n="0.0256" /> ca tūriyāriva, kinnariyāriva pabbatantare;</p>

<p rend="gathalast">Tava me nayanāni dakkhiya, bhiyyo kāmaratī pavaḍḍhati.</p>

<p rend="hangnum" n="384"><hi rend="paranum">384</hi><hi rend="dot">.</hi></p>

<p rend="gatha1"> ‘‘Uppalasikharopamāni te, vimale hāṭakasannibhe mukhe;</p>

<p rend="gathalast">Tava me nayanāni dakkhiya, bhiyyo kāmaguṇo pavaḍḍhati.</p>

<p rend="hangnum" n="385"><hi rend="paranum">385</hi><hi rend="dot">.</hi></p>

<p rend="gatha1"> ‘‘Api dūragatā saramhase, āyatapamhe visuddhadassane;</p>

<p rend="gathalast">Na hi matthi tayā piyattaro, nayanā kinnarimandalocane.</p>

<p rend="hangnum" n="386"><hi rend="paranum">386</hi><hi rend="dot">.</hi></p>

<p rend="gatha1"> ‘‘Apathena payātumicchasi, candaṃ kīḷanakaṃ gavesasi;</p>

<p rend="gathalast">Meruṃ laṅghetumicchasi, yo tvaṃ buddhasutaṃ maggayasi.</p>

<p rend="hangnum" n="387"><hi rend="paranum">387</hi><hi rend="dot">.</hi></p>

<p rend="gatha1"> ‘‘Natthi hi loke sadevake, rāgo yatthapi dāni me siyā;</p>

<p rend="gathalast">Napi naṃ jānāmi kīriso, atha maggena hato samūlako.</p>

<p rend="hangnum" n="388"><hi rend="paranum">388</hi><hi rend="dot">.</hi></p>

<p rend="gatha1"> ‘‘Iṅgālakuyāva <pb ed="V" n="0.0274" /> ujjhito, visapattoriva aggito kato;</p>

<p rend="gathalast">Napi naṃ passāmi kīriso, atha maggena hato samūlako.</p>

<p rend="hangnum" n="389"><hi rend="paranum">389</hi><hi rend="dot">.</hi></p>

<p rend="gatha1"> ‘‘Yassā siyā apaccavekkhitaṃ, satthā vā anupāsito siyā;</p>

<p rend="gathalast">Tvaṃ tādisikaṃ palobhaya, jānantiṃ so imaṃ vihaññasi.</p>

<p rend="hangnum" n="390"><hi rend="paranum">390</hi><hi rend="dot">.</hi></p>

<p rend="gatha1"> ‘‘Mayhañhi <pb ed="M" n="0.0257" /> akkuṭṭhavandite, sukhadukkhe ca satī upaṭṭhitā;</p>

<p rend="gathalast">Saṅkhatamasubhanti <pb ed="P" n="0.0249" /> jāniya, sabbattheva mano na limpati.</p>

<p rend="hangnum" n="391"><hi rend="paranum">391</hi><hi rend="dot">.</hi></p>

<p rend="gatha1"> ‘‘Sāhaṃ sugatassa sāvikā, maggaṭṭhaṅgikayānayāyinī;</p>

<p rend="gathalast">Uddhaṭasallā anāsavā, suññāgāragatā ramāmahaṃ.</p>

<p rend="hangnum" n="392"><hi rend="paranum">392</hi><hi rend="dot">.</hi></p>

<p rend="gatha1"> ‘‘Diṭṭhā hi mayā sucittitā, sombhā dārukapillakāni vā;</p>

<p rend="gathalast">Tantīhi ca khīlakehi ca, vinibaddhā vividhaṃ panaccakā.</p>

<p rend="hangnum" n="393"><hi rend="paranum">393</hi><hi rend="dot">.</hi></p>

<p rend="gatha1"> ‘‘Tamhuddhaṭe tantikhīlake, vissaṭṭhe vikale parikrite;</p>

<p rend="gathalast">Na vindeyya khaṇḍaso kate, kimhi tattha manaṃ nivesaye.</p>

<p rend="hangnum" n="394"><hi rend="paranum">394</hi><hi rend="dot">.</hi></p>

<p rend="gatha1"> ‘‘Tathūpamā dehakāni maṃ, tehi dhammehi vinā na vattanti;</p>

<p rend="gathalast">Dhammehi vinā na vattati, kimhi tattha manaṃ nivesaye.</p>

<p rend="hangnum" n="395"><hi rend="paranum">395</hi><hi rend="dot">.</hi></p>

<p rend="gatha1"> ‘‘Yathā haritālena makkhitaṃ, addasa cittikaṃ bhittiyā kataṃ;</p>

<p rend="gathalast">Tamhi te viparītadassanaṃ, saññā mānusikā niratthikā.</p>

<p rend="hangnum" n="396"><hi rend="paranum">396</hi><hi rend="dot">.</hi></p>

<p rend="gatha1"> ‘‘Māyaṃ viya aggato kataṃ, supinanteva suvaṇṇapādapaṃ;</p>

<p rend="gathalast">Upagacchasi andha rittakaṃ, janamajjheriva rupparūpakaṃ.</p>

<p rend="hangnum" n="397"><hi rend="paranum">397</hi><hi rend="dot">.</hi></p>

<p rend="gatha1"> ‘‘Vaṭṭaniriva <pb ed="M" n="0.0258" /> koṭarohitā, majjhe pubbuḷakā saassukā;</p>

<p rend="gathalast">Pīḷakoḷikā cettha jāyati, vividhā cakkhuvidhā ca piṇḍitā.</p>

<p rend="hangnum" n="398"><hi rend="paranum">398</hi><hi rend="dot">.</hi></p>

<p rend="gatha1"> ‘‘Uppāṭiya <pb ed="V" n="0.0275" /> cārudassanā, na ca pajjittha asaṅgamānasā;</p>

<p rend="gathalast">Handa te cakkhuṃ harassu taṃ, tassa narassa adāsi tāvade.</p>

<p rend="hangnum" n="399"><hi rend="paranum">399</hi><hi rend="dot">.</hi></p>

<p rend="gatha1"> ‘‘Tassa ca viramāsi tāvade, rāgo tattha khamāpayī ca naṃ;</p>

<p rend="gathalast">Sotthi siyā brahmacārinī, na puno edisakaṃ bhavissati.</p>

<p rend="hangnum" n="400"><hi rend="paranum">400</hi><hi rend="dot">.</hi></p>

<p rend="gatha1"> ‘‘Āsādiya edisaṃ janaṃ, aggiṃ pajjalitaṃva liṅgiya;</p>

<p rend="gathalast">Gaṇhiya <pb ed="P" n="0.0250" /> āsīvisaṃ viya, api nu sotthi siyā khamehi no.</p>

<p rend="hangnum" n="401"><hi rend="paranum">401</hi><hi rend="dot">.</hi></p>

<p rend="gatha1"> ‘‘Muttā ca tato sā bhikkhunī, agamī buddhavarassa santikaṃ;</p>

<p rend="gathalast">Passiya varapuññalakkhaṇaṃ, cakkhu āsi yathā purāṇaka’’nti. –</p>

<p rend="unindented">Imā gāthā paccudāhāsi.</p>

<p rend="bodytext">Tattha <hi rend="bold">jīvakambavana</hi>nti jīvakassa komārabhaccassa ambavanaṃ. <hi rend="bold">Ramma</hi>nti ramaṇīyaṃ. Taṃ kira bhūmibhāgasampattiyā chāyūdakasampattiyā ca rukkhānaṃ ropitākārena ativiya manuññaṃ manoramaṃ. <hi rend="bold">Gacchanti</hi>nti ambavanaṃ uddissa gataṃ, divāvihārāya upagacchantiṃ. <hi rend="bold">Subha</hi>nti evaṃnāmikaṃ. <hi rend="bold">Dhuttako</hi>ti itthidhutto. Rājagahavāsī kireko mahāvibhavassa suvaṇṇakārassa putto yuvā abhirūpo itthidhutto puriso matto vicarati. So taṃ paṭipathe <pb ed="M" n="0.0259" /> disvā paṭibaddhacitto maggaṃ uparundhitvā aṭṭhāsi. Tena vuttaṃ – ‘‘dhuttako sannivāresī’’ti, mama gamanaṃ nisedhesīti attho. <hi rend="bold">Tamenaṃ abravī subhā</hi>ti tamenaṃ nivāretvā ṭhitaṃ dhuttaṃ subhā bhikkhunī kathesi. Ettha ca ‘‘gacchantiṃ bhikkhuniṃ subhaṃ, abravi subhā’’ti ca attānameva therī aññaṃ viya katvā vadati. Theriyā vuttagāthānaṃ sambandhadassanavasena saṅgītikārehi ayaṃ gāthā vuttā.</p>

<p rend="bodytext">‘‘Abravī subhā’’ti vatvā tassā vuttākāradassanatthaṃ āha <hi rend="bold">‘‘kiṃ te aparādhita’’</hi>ntiādi. Tattha <hi rend="bold">kiṃ te aparādhitaṃ mayā</hi>ti kiṃ tuyhaṃ, āvuso, mayā aparaddhaṃ. <hi rend="bold">Yaṃ maṃ ovariyāna tiṭṭhasī</hi>ti yena aparādhena maṃ gacchantiṃ ovaritvā gamanaṃ nisedhetvā tiṭṭhasi, so natthevāti adhippāyo. Atha itthītisaññāya evaṃ paṭipajjasi, evampi na yuttanti dassentī āha – <hi rend="bold">‘‘na hi pabbajitāya, āvuso, puriso samphusanāya kappatī’’</hi>ti, āvuso suvaṇṇakāraputta <pb ed="P" n="0.0251" />, lokiyacārittenapi purisassa pabbajitānaṃ <pb ed="V" n="0.0276" /> samphusanāya na kappati, pabbajitāya pana puriso tiracchānagatopi samphusanāya na kappati, tiṭṭhatu tāva purisaphusanā, rāgavasenassā nissaggiyena purisassa nissaggiyassāpi phusanā na kappateva.</p>

<p rend="bodytext">Tenāha <hi rend="bold">‘‘garuke mama satthusāsane’’</hi>tiādi. Tassattho – <hi rend="bold">garuke</hi> pāsāṇacchattaṃ viya garukātabbe mayhaṃ satthu sāsane yā sikkhā bhikkhuniyo uddissa <hi rend="bold">sugatena</hi> sammāsambuddhena <hi rend="bold">desitā</hi> paññattā. Tāhi <hi rend="bold">parisuddhapadaṃ</hi> parisuddhakusalakoṭṭhāsaṃ, rāgādiaṅgaṇānaṃ sabbaso abhāvena <hi rend="bold">anaṅgaṇaṃ,</hi> evaṃbhūtaṃ maṃ gacchantiṃ kena kāraṇena āvaritvā tiṭṭhasīti.</p>

<p rend="bodytext"><hi rend="bold">Āvilacitto</hi>ti cittassa āvilabhāvakarānaṃ kāmavitakkādīnaṃ vasena āvilacitto, tvaṃ tadabhāvato <hi rend="bold">anāvilaṃ,</hi> rāgarajādīnaṃ vasena <hi rend="bold">sarajo,</hi> sāṅgaṇo tadabhāvato <hi rend="bold">vītarajaṃ anaṅgaṇaṃ sabbattha</hi> khandhapañcake samucchedavimuttiyā <hi rend="bold">vimuttamānasaṃ,</hi> maṃ kasmā ovaritvā tiṭṭhasīti?</p>

<p rend="bodytext">Evaṃ theriyā vutte dhuttako attano adhippāyaṃ vibhāvento <hi rend="bold">‘‘daharā cā’’</hi>tiādinā dasa gāthā abhāsi. Tattha <hi rend="bold">daharā</hi>ti taruṇī paṭhame yobbane ṭhitā. <hi rend="bold">Apāpikā casī</hi>ti rūpena alāmikā ca asi <pb ed="M" n="0.0260" />, uttamarūpadharā cāhosīti adhippāyo. <hi rend="bold">Kiṃ te pabbajjā karissatī</hi>ti tuyhaṃ evaṃ paṭhamavaye ṭhitāya rūpasampannāya pabbajjā kiṃ karissati, vuḍḍhāya bībhaccharūpāya vā pabbajitabbanti adhippāyena vadati. <hi rend="bold">Nikkhipā</hi>ti chaḍḍehi. ‘‘Ukkhipā’’ti vā pāṭho, apanehīti attho.</p>

<p rend="bodytext"><hi rend="bold">Madhura</hi>nti subhaṃ, sugandhanti attho. <hi rend="bold">Pavantī</hi>ti vāyanti. <hi rend="bold">Sabbaso</hi>ti samantato. <hi rend="bold">Kusumarajena samuṭṭhitā dumā</hi>ti ime rukkhā mandavātena samuṭṭhahamānakusumareṇujātena attano kusumarajena sayaṃ samuṭṭhitā viya hutvā samantato surabhī vāyanti. <hi rend="bold">Paṭhamavasanto sukho</hi><pb ed="P" n="0.0252" /><hi rend="bold">utū</hi>ti ayaṃ paṭhamo vasantamāso sukhasamphasso ca utu vattatīti attho.</p>

<p rend="bodytext"><hi rend="bold">Kusumitasikharā</hi>ti supupphitaggā. <hi rend="bold">Abhigajjantiva māluteritā</hi>ti vātena sañcalitā abhigajjantiva abhitthanitā viya tiṭṭhanti. <hi rend="bold">Yadi ekā vanamogahissasī</hi>ti sace tvaṃ ekikā vanamogāhissasi, kā nāma te tattha rati bhavissatīti attanā baddhasukhābhirattattā evamāha.</p>

<p rend="bodytext"><hi rend="bold">Vāḷamigasaṅghasevita</hi>nti sīhabyagghādivāḷamigasamūhehi tattha tattha upasevitaṃ. <hi rend="bold">Kuñjaramattakareṇuloḷita</hi>nti <pb ed="V" n="0.0277" /> mattakuñjarehi hatthinīhi ca migānaṃ cittatāpanena rukkhagacchādīnaṃ sākhābhañjanena ca āloḷitapadesaṃ. Kiñcāpi tasmiṃ vane īdisaṃ tadā natthi, vanaṃ nāma evarūpanti taṃ bhiṃsāpetukāmo evamāha. <hi rend="bold">Rahita</hi>nti janarahitaṃ vijanaṃ. <hi rend="bold">Bhiṃsanaka</hi>nti bhayajanakaṃ.</p>

<p rend="bodytext"><hi rend="bold">Tapanīyakatāva dhītikā</hi>ti rattasuvaṇṇena vicaritā dhītalikā viya sukusalena yantācariyena yantayogavasena sajjitā suvaṇṇapaṭimā viya vicarasi, idāneva ito cito ca sañcarasi. <hi rend="bold">Cittalateva accharā</hi>ti cittalatānāmake uyyāne devaccharā viya. <hi rend="bold">Kāsikasukhumehī</hi>ti kāsiraṭṭhe uppannehi ativiya sukhumehi. <hi rend="bold">Vaggubhī</hi>ti siniddhamaṭṭhehi. <hi rend="bold">Sobhasī suvasanehi nūpame</hi>ti nivāsanapārupanavatthehi anupame upamārahite tvaṃ idāni me vasānugo sobhasīti bhāvinaṃ attano adhippāyavasena ekantikaṃ vattamānaṃ viya katvā vadati.</p>

<p rend="bodytext"><hi rend="bold">Ahaṃ tava vasānugo siya</hi>nti ahampi tuyhaṃ vasānugo kiṃkārapaṭissāvī bhaveyyaṃ. <hi rend="bold">Yadi viharemase kānanantare</hi>ti yadi mayaṃ ubhopi vanantare <pb ed="M" n="0.0261" /><pb ed="P" n="0.0253" /> saha vasāma ramāma. <hi rend="bold">Na hi matthi tayā piyattaro</hi>ti vasānugabhāvassa kāraṇamāha. <hi rend="bold">Pāṇo</hi>ti satto, añño kocipi satto tayā piyataro mayhaṃ na hi atthīti attho. Atha vā <hi rend="bold">pāṇo</hi>ti attano jīvitaṃ sandhāya vadati, mayhaṃ jīvitaṃ tayā piyataraṃ na hi atthīti attho. <hi rend="bold">Kinnarimandalocane</hi>ti kinnariyā viya mandaputhuvilocane.</p>

<p rend="bodytext"><hi rend="bold">Yadi me vacanaṃ karissasi, sukhitā ehi agāramāvasā</hi>ti sace tvaṃ mama vacanaṃ karissasi, ekāsanaṃ ekaseyyaṃ brahmacariyadukkhaṃ pahāya ehi kāmabhogehi sukhitā hutvā agāraṃ ajjhāvasa. ‘‘Sukhitā heti agāramāvasantī’’ti keci paṭhanti, tesaṃ sukhitā bhavissati, agāraṃ ajjhāvasantīti attho. <hi rend="bold">Pāsādanivātavāsinī</hi>ti nivātesu pāsādesu vāsinī. ‘‘Pāsādavimānavāsinī’’ti ca pāṭho, vimānasadisesu pāsādesu vāsinīti attho. <hi rend="bold">Parikamma</hi>nti veyyāvaccaṃ.</p>

<p rend="bodytext"><hi rend="bold">Dhārayā</hi>ti paridaha, nivāsehi ceva uttariyañca karohi. <hi rend="bold">Abhiropehī</hi>ti maṇḍanavibhūsanavasena vā sarīraṃ āropaya, alaṅkarohīti attho. <hi rend="bold">Mālavaṇṇaka</hi>nti mālañceva gandhavilepanañca. <hi rend="bold">Kañcanamaṇimuttaka</hi>nti kañcanena maṇimuttāhi ca yuttaṃ, suvaṇṇamayamaṇimuttāhi khacitanti attho. <hi rend="bold">Bahu</hi>nti hatthūpagādibhedato bahuppakāraṃ. <hi rend="bold">Vividha</hi>nti karaṇavikatiyā nānāvidhaṃ.</p>

<p rend="bodytext"><hi rend="bold">Sudhotarajapacchada</hi>nti <pb ed="V" n="0.0278" /> sudhotatāya pavāhitarajaṃ uttaracchadaṃ. <hi rend="bold">Subha</hi>nti sobhanaṃ. <hi rend="bold">Gonakatūlikasanthata</hi>nti dīghalomakāḷakojavena ceva haṃsalomādipuṇṇāya tūlikāya ca santhataṃ. <hi rend="bold">Nava</hi>nti abhinavaṃ. <hi rend="bold">Mahāraha</hi>nti mahagghaṃ. <hi rend="bold">Candanamaṇḍitasāragandhika</hi>nti gosīsakādisāracandanena maṇḍitatāya <pb ed="P" n="0.0254" /> surabhigandhikaṃ, evarūpaṃ sayanamāruha, taṃ āruhitvā yathāsukhaṃ sayāhi ceva nisīda cāti attho.</p>

<p rend="bodytext"><hi rend="bold">Uppalaṃ cudakā samuggata</hi>nti <hi rend="bold">ca</hi>-kāro nipātamattaṃ, udakato uggataṃ uṭṭhitaṃ accuggamma ṭhitaṃ suphullamuppalaṃ. <hi rend="bold">Yathā taṃ amanussasevita</hi>nti tañca rakkhasapariggahitāya pokkharaṇiyā jātattā nimmanussehi sevitaṃ kenaci aparibhuttameva bhaveyya. <hi rend="bold">Evaṃ tvaṃ brahmacārinī</hi>ti evameva taṃ suṭṭhu phullamuppalaṃ viya tuvaṃ brahmacārinī. <hi rend="bold">Sakesaṅgesu</hi> attano sarīrāvayavesu kenaci aparibhuttesuyeva jaraṃ gamissasi, mudhāyeva jarājiṇṇā bhavissasi.</p>

<p rend="bodytext">Evaṃ <pb ed="M" n="0.0262" /> dhuttakena attano adhippāye pakāsite therī sarīrasabhāvavibhāvanena taṃ tattha vicchindentī <hi rend="bold">‘‘kiṃ te idhā’’</hi>ti gāthamāha. Tassattho – āvuso suvaṇṇakāraputta, kesādikuṇapapūre ekantena bhedanadhamme susānavaḍḍhane, <hi rend="bold">idha</hi> imasmiṃ kāyasaññite asucikaḷevare kiṃ nāma tava sāranti sammataṃ sambhāvitaṃ, yaṃ disvā vimano aññatarasmiṃ ārammaṇe vigatamanasaṅkappo, ettheva vā avimano somanassiko hutvā udikkhasi, taṃ mayhaṃ kathehīti.</p>

<p rend="bodytext">Taṃ sutvā dhuttako kiñcāpi tassā rūpaṃ cāturiyasobhitaṃ, paṭhamadassanato pana paṭṭhāya yasmiṃ diṭṭhipāte paṭibaddhacitto, tameva apadisanto <hi rend="bold">‘‘akkhīni ca tūriyārivā’’</hi>tiādimāha. Kāmañcāyaṃ therī suṭṭhu saṃyatatāya santindriyā, tāya thiravippasannasommasantanayananipātesu kammānubhāvanipphannesu pasannapañcappasādapaṭimaṇḍitesu nayanesu labbhamāne pabhāvisiṭṭhacāturiye diṭṭhipāte, yasmā sayaṃ caritahāvabhāvavilāsādiparikappavañcito so dhutto jāto, tasmāssa diṭṭhirāgo savisesaṃ vepullaṃ agamāsi. Tattha <hi rend="bold">akkhīni ca tūriyārivā</hi>ti tūri vuccati migī, ca-saddo nipātamattaṃ, migacchāpāya viya <pb ed="P" n="0.0255" /> te akkhīnīti attho. ‘‘Koriyārivā’’ti vā pāḷi, kuñcakārakukkuṭiyāti vuttaṃ hoti. <hi rend="bold">Kinnariyāriva pabbatantare</hi>ti pabbatakucchiyaṃ vicaramānāya kinnarivanitāya viya ca te akkhīnīti attho. <hi rend="bold">Tava me nayanāni dakkhiyā</hi>ti tava vuttaguṇavisesāni nayanāni disvā, <hi rend="bold">bhiyyo</hi> uparūpari me kāmābhirati pavaḍḍhati.</p>

<p rend="bodytext"><hi rend="bold">Uppalasikharopamāni</hi><pb ed="V" n="0.0279" /><hi rend="bold">te</hi>ti rattuppalaaggasadisāni pamhāni tava. <hi rend="bold">Vimale</hi>ti nimmale. <hi rend="bold">Hāṭakasannibhe</hi>ti kañcanarūpakassa mukhasadise te mukhe, nayanāni dakkhiyāti yojanā.</p>

<p rend="bodytext"><hi rend="bold">Api dūragatā</hi>ti dūraṃ ṭhānaṃ gatāpi. <hi rend="bold">Saramhase</hi>ti aññaṃ kiñci acintetvā tava nayanāni eva anussarāmi. <hi rend="bold">Āyatapamhe</hi>ti dīghapakhume. <hi rend="bold">Visuddhadassane</hi>ti nimmalalocane. <hi rend="bold">Na hi matthi tayā piyattaro nayanā</hi>ti tava nayanato añño koci mayhaṃ piyataro natthi. Tayāti hi sāmiatthe eva karaṇavacanaṃ.</p>

<p rend="bodytext">Evaṃ <pb ed="M" n="0.0263" /> cakkhusampattiyā ummāditassa viya taṃ taṃ vippalapato tassa purisassa manorathaṃ viparivattentī therī <hi rend="bold">‘‘apathenā’’</hi>tiādinā dvādasa gāthā abhāsi. Tattha <hi rend="bold">apathena payātumicchasī</hi>ti, āvuso suvaṇṇakāraputta, sante aññasmiṃ itthijane yo tvaṃ <hi rend="bold">buddhasutaṃ</hi> buddhassa bhagavato orasadhītaraṃ maṃ <hi rend="bold">maggayasi</hi> patthesi, so tvaṃ sante kheme ujumagge apathena kaṇṭakanivutena sabhayena kummaggena payātumicchasi paṭipajjitukāmosi, <hi rend="bold">candaṃ kīḷanakaṃ gavesasi</hi> candamaṇḍalaṃ kīḷāgoḷakaṃ kātukāmosi, <hi rend="bold">meruṃ laṅghetumicchasi</hi> caturāsītiyojanasahassubbedhaṃ sinerupabbatarājaṃ laṅghayitvā aparabhāge ṭhātukāmosi, so tvaṃ maṃ buddhasutaṃ maggayasīti yojanā.</p>

<p rend="bodytext">Idāni <pb ed="P" n="0.0256" /> tassa attano avisayabhāvaṃ patthanāya ca vighātāvahataṃ dassetuṃ <hi rend="bold">‘‘natthī’’</hi>tiādi vuttaṃ. Tattha <hi rend="bold">rāgo yatthapi dāni me siyā</hi>ti yattha idāni me rāgo siyā bhaveyya, taṃ ārammaṇaṃ sadevake loke natthi eva. <hi rend="bold">Napi naṃ jānāmi kīriso</hi>ti naṃ rāgaṃ kīrisotipi na jānāmi. <hi rend="bold">Atha maggena hato samūlako</hi>ti <hi rend="bold">athā</hi>ti nipātamattaṃ. Ayonisomanasikārasaṅkhātena mūlena samūlako rāgo ariyamaggena hato samugghātito.</p>

<p rend="bodytext"><hi rend="bold">Iṅgālakuyā</hi>ti aṅgārakāsuyā. <hi rend="bold">Ujjhito</hi>ti vātukkhitto viya yo koci, dahaniyā indhanaṃ viyāti attho. <hi rend="bold">Visapattorivā</hi>ti visagatabhājanaṃ viya. <hi rend="bold">Aggito kato</hi>ti aggito aṅgārato apagato kato, visassa lesampi asesetvā apanīto vināsitoti attho.</p>

<p rend="bodytext"><hi rend="bold">Yassā siyā apaccavekkhita</hi>nti yassā itthiyā idaṃ khandhapañcakaṃ ñāṇena appaṭivekkhitaṃ apariññātaṃ siyā. <hi rend="bold">Sattā vā anusāsito siyā</hi>ti sattā vā dhammasarīrassa adassanena yassā itthiyā ananusāsito siyā. <hi rend="bold">Tvaṃ tādisikaṃ palobhayā</hi>ti, āvuso, tvaṃ tathārūpaṃ aparimadditasaṅkhāraṃ <pb ed="V" n="0.0280" /> apaccavekkhitalokuttaradhammaṃ kāmehi palobhaya upagaccha. <hi rend="bold">Jānantiṃ so imaṃ vihaññasī</hi>ti so tvaṃ pavattiṃ nivattiñca <pb ed="M" n="0.0264" /> yāthāvato jānantiṃ paṭividdhasaccaṃ imaṃ subhaṃ bhikkhuniṃ āgamma vihaññasi, sampati āyatiñca vighātaṃ dukkhaṃ āpajjasi.</p>

<p rend="bodytext">Idānissa vighātāpattitaṃ kāraṇavibhāvanena dassentī <hi rend="bold">‘‘mayhaṃ hī’’</hi>tiādimāha. Tattha <hi rend="bold">hī</hi>ti hetuatthe nipāto. <hi rend="bold">Akkuṭṭhavandite</hi>ti akkose vandanāya ca. <hi rend="bold">Sukhadukkhe</hi>ti sukhe ca dukkhe ca, iṭṭhāniṭṭhavisayasamāyoge vā. <hi rend="bold">Satī upaṭṭhitā</hi>ti paccavekkhaṇayuttā sati <pb ed="P" n="0.0257" /> sabbakālaṃ upaṭṭhitā. <hi rend="bold">Saṅkhatamasubhanti jāniyā</hi>ti tebhūmakaṃ saṅkhāragataṃ kilesāsucipaggharaṇena asubhanti ñatvā. <hi rend="bold">Sabbatthevā</hi>ti sabbasmiṃyeva bhavattaye mayhaṃ mano taṇhālepādinā na upalimpati.</p>

<p rend="bodytext"><hi rend="bold">Maggaṭṭhaṅgikayānayāyinī</hi>ti aṭṭhaṅgikamaggasaṅkhātena ariyayānena nibbānapuraṃ yāyinī upagatā. <hi rend="bold">Uddhaṭasallā</hi>ti attano santānato samuddhaṭarāgādisallā.</p>

<p rend="bodytext"><hi rend="bold">Sucittitā</hi>ti hatthapādamukhādiākārena suṭṭhu cittitā viracitā. <hi rend="bold">Sombhā</hi>ti sumbhakā. <hi rend="bold">Dārukapillakāni vā</hi>ti dārudaṇḍādīhi uparacitarūpakāni. <hi rend="bold">Tantīhī</hi>ti nhārusuttakehi. <hi rend="bold">Khīlakehī</hi>ti hatthapādapiṭṭhikaṇṇādiatthāya ṭhapitadaṇḍehi. <hi rend="bold">Vinibaddhā</hi>ti vividhenākārena baddhā. <hi rend="bold">Vividhaṃ panaccakā</hi>ti yantasuttādīnaṃ añchanavissajjanādinā paṭṭhapitanaccakā, panaccantā viya diṭṭhāti yojanā.</p>

<p rend="bodytext"><hi rend="bold">Tamhuddhaṭe tantikhīlake</hi>ti sannivesavisiṭṭharacanāvisesayuttaṃ upādāya rūpakasamaññā tamhi tantimhi khīlake ca ṭhānato uddhaṭe bandhanto <hi rend="bold">vissaṭṭhe,</hi> visuṃ karaṇena aññamaññaṃ <hi rend="bold">vikale,</hi> tahiṃ tahiṃ khipanena <hi rend="bold">parikrite</hi> vikirite. <hi rend="bold">Na vindeyya khaṇḍaso kate</hi>ti potthakarūpassa avayave khaṇḍākhaṇḍite kate potthakarūpaṃ na vindeyya, na upalabheyya. Evaṃ sante <hi rend="bold">kimhi tattha manaṃ nivesaye</hi> tasmiṃ potthakarūpāvayave kimhi kiṃ khāṇuke, udāhu rajjuke, mattikāpiṇḍādike vā manaṃ manasaññaṃ niveseyya, visaṅkhāre avayave sā saññā kadācipi napateyyāti attho.</p>

<p rend="bodytext"><hi rend="bold">Tathūpamā</hi>ti taṃsadisā tena potthakarūpena sadisā. Kinti ce āha <hi rend="bold">‘‘dehakānī’’</hi>tiādi. Tattha <hi rend="bold">dehakānī</hi>ti <pb ed="P" n="0.0258" /> hatthapādamukhādidehāvayavā. <hi rend="bold">Ma</hi>nti me paṭibaddhā upaṭṭhahanti. <hi rend="bold">Tehi dhammehī</hi>ti tehi pathaviādīhi <pb ed="M" n="0.0265" /> ca cakkhādīhi ca dhammehi. <hi rend="bold">Vinā na vattantī</hi>ti <pb ed="V" n="0.0281" /> na hi tathā tathā sanniviṭṭhe pathaviādidhamme muñcitvā dehā nāma santi. <hi rend="bold">Dhammehi vinā na vattatī</hi>ti deho avayavehi avayavadhammehi vinā na vattati na upalabbhati. Evaṃ sante <hi rend="bold">kimhi tattha manaṃ nivesaye</hi>ti kimhi kiṃ pathaviyaṃ, udāhu āpādike dehoti vā hatthapādādīnīti vā manaṃ manasaññaṃ niveseyya. Yasmā pathaviādipasādadhammamatte esā samaññā, yadidaṃ dehoti vā hatthapādādīnīti vā sattoti vā itthīti vā purisoti vā, tasmā na ettha jānato koci abhiniveso hotīti.</p>

<p rend="bodytext"><hi rend="bold">Yathā haritālena makkhitaṃ, addasa cittikaṃ bhittiyā kata</hi>nti yathā kusalena cittakārena bhittiyaṃ haritālena makkhitaṃ littaṃ tena lepaṃ datvā kataṃ ālikhitaṃ cittikaṃ itthirūpaṃ addasa passeyya. Tattha yā upathambhanakhepanādikiriyāsampattiyā mānusikā nu kho ayaṃ bhitti apassāya ṭhitāti saññā, sā niratthakā manussabhāvasaṅkhātassa atthassa tattha abhāvato, mānusīti pana kevalaṃ tahiṃ tassa ca viparītadassanaṃ, yāthāvato gahaṇaṃ na hoti, dhammapuñjamatte itthipurisādigahaṇampi evaṃ sampadamidaṃ daṭṭhabbanti adhippāyo.</p>

<p rend="bodytext"><hi rend="bold">Māyaṃ viya aggato kata</hi>nti māyākārena purato upaṭṭhāpitaṃ māyāsadisaṃ. <hi rend="bold">Supinanteva suvaṇṇapādapa</hi>nti supinameva supinantaṃ, tattha upaṭṭhitasuvaṇṇamayarukkhaṃ viya. <hi rend="bold">Upagacchasi andha rittaka</hi>nti andhabāla rittakaṃ tucchakaṃ antosārarahitaṃ imaṃ attabhāvaṃ ‘‘etaṃ mamā’’ti sāravantaṃ viya upagacchasi abhinivisasi. <hi rend="bold">Janamajjheriva rupparūpaka</hi>nti māyākārena mahājanamajjhe <pb ed="P" n="0.0259" /> dassitaṃ rūpiyarūpasadisaṃ sāraṃ viya upaṭṭhahantaṃ, asāranti attho.</p>

<p rend="bodytext"><hi rend="bold">Vaṭṭanirivā</hi>ti lākhāya guḷikā viya. <hi rend="bold">Koṭarohitā</hi>ti koṭare rukkhasusire ṭhapitā. <hi rend="bold">Majjhe pubbuḷakā</hi>ti akkhidalamajjhe ṭhitajalapubbuḷasadisā. <hi rend="bold">Saassukā</hi>ti assujalasahitā. <hi rend="bold">Pīḷakoḷikā</hi>ti akkhigūthako. <hi rend="bold">Ettha jāyatī</hi>ti etasmiṃ akkhimaṇḍale ubhosu koṭīsu visagandhaṃ vāyanto nibbattati. <hi rend="bold">Pīḷakoḷikā</hi>ti vā akkhidalesu nibbattanakā pīḷakā vuccati. <hi rend="bold">Vividhā</hi>ti setanīlamaṇḍalānañceva rattapītādīnaṃ sattannaṃ paṭalānañca vasena anekavidhā. <hi rend="bold">Cakkhuvidhā</hi>ti cakkhubhāgā cakkhuppakārā vā tassa anekakalāpagatabhāvato. <hi rend="bold">Piṇḍitā</hi>ti samuditā.</p>

<p rend="bodytext">Evaṃ <pb ed="M" n="0.0266" /> cakkhusmiṃ sārajjantassa cakkhuno asubhataṃ anavaṭṭhitatāya aniccatañca vibhāvesi <pb ed="V" n="0.0282" />. Vibhāvetvā ca yathā nāma koci lobhanīyaṃ bhaṇḍaṃ gahetvā corakantāraṃ paṭipajjanto corehi palibuddho taṃ lobhanīyabhaṇḍaṃ datvā gacchati, evameva cakkhumhi sārattena tena purisena palibuddhā therī attano cakkhuṃ uppāṭetvā tassa adāsi. Tena vuttaṃ <hi rend="bold">‘‘uppāṭiya cārudassanā’’</hi>tiādi. Tattha <hi rend="bold">uppāṭiyā</hi>ti uppāṭetvā cakkhukūpato nīharitvā. <hi rend="bold">Cārudassanā</hi>ti piyadassanā manoharadassanā. <hi rend="bold">Na ca pajjitthā</hi>ti tasmiṃ cakkhusmiṃ saṅgaṃ nāpajji. <hi rend="bold">Asaṅgamānasā</hi>ti katthacipi ārammaṇe anāsattacittā. <hi rend="bold">Handa te cakkhu</hi>nti tayā kāmitaṃ tato eva mayā dinnattā te cakkhusaññitaṃ asucipiṇḍaṃ gaṇha, gahetvā harassu pasādayuttaṃ icchitaṃ ṭhānaṃ nehi.</p>

<p rend="bodytext"><hi rend="bold">Tassa ca viramāsi tāvade</hi>ti tassa dhuttapurisassa tāvadeva akkhimhi uppāṭitakkhaṇe eva rāgo vigacchi. <hi rend="bold">Tatthā</hi>ti akkhimhi, tassaṃ vā theriyaṃ. Atha vā <hi rend="bold">tatthā</hi>ti tasmiṃyeva ṭhāne. <hi rend="bold">Khamāpayī</hi>ti khamāpesi. <hi rend="bold">Sotthi siyā brahmacārinī</hi>ti seṭṭhacārini mahesike tuyhaṃ ārogyameva bhaveyya. <hi rend="bold">Na puno edisakaṃ</hi><pb ed="P" n="0.0260" /><hi rend="bold">bhavissatī</hi>ti ito paraṃ evarūpaṃ anācāracaraṇaṃ na bhavissati, na karissāmīti attho.</p>

<p rend="bodytext"><hi rend="bold">Āsādiyā</hi>ti ghaṭṭetvā. <hi rend="bold">Edisa</hi>nti evarūpaṃ sabbattha vītarāgaṃ. <hi rend="bold">Aggiṃ pajjalitaṃva liṅgiyā</hi>ti pajjalitaṃ aggiṃ āliṅgetvā viya.</p>

<p rend="bodytext"><hi rend="bold">Tato</hi>ti tasmā dhuttapurisā. <hi rend="bold">Sā bhikkhunī</hi>ti sā subhā bhikkhunī. <hi rend="bold">Agamī buddhavarassa santika</hi>nti sammāsambuddhassa santikaṃ upagacchi upasaṅkami. <hi rend="bold">Passiya varapuññalakkhaṇa</hi>nti uttamehi puññasambhārehi nibbattamahāpurisalakkhaṇaṃ disvā. <hi rend="bold">Yathā purāṇaka</hi>nti porāṇaṃ viya uppāṭanato pubbe viya cakkhu paṭipākatikaṃ ahosi. Yamettha antarantarā na vuttaṃ, taṃ vuttanayattā suviññeyyameva.</p>

<p rend="centre">Subhājīvakambavanikātherīgāthāvaṇṇanā niṭṭhitā.</p>

<p rend="centre">Tiṃsanipātavaṇṇanā niṭṭhitā.</p>
</body>
<back></back>
</text>
</TEI.2>