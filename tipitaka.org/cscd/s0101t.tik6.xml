<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">6. Mahālisuttavaṇṇanā</p>

<p rend="subhead">Brāhmaṇadūtavatthuvaṇṇanā</p>

<p rend="bodytext" n="359"><hi rend="paranum">359</hi><hi rend="dot">.</hi><hi rend="bold">Punappunaṃ</hi><pb ed="V" n="1.0298" /><pb ed="M" n="1.0337" /><pb ed="P" n="1.0440" /><hi rend="bold">visālībhāvūpagamanato</hi>ti pubbe kira puttadhītuvasena dve dve hutvā soḷasakkhattuṃ jātānaṃ licchavīrājakumārānaṃ saparivārānaṃ anukkameneva vaḍḍhantānaṃ nivāsanaṭṭhānārāmuyyānapokkharaṇīādīnaṃ patiṭṭhānassa appahonakatāya nagaraṃ tikkhattuṃ gāvutantarena gāvutantarena parikkhipiṃsu, tenassa punappunaṃ visālībhāvaṃ gatattā ‘‘vesālī’’ tveva nāmaṃ jātaṃ, tena vuttaṃ <hi rend="bold">‘‘punappunaṃ visālībhāvūpagamanato vesālīti laddhanāmake nagare’’</hi>ti. <hi rend="bold">Sayaṃjāta</hi>nti sayameva jātaṃ aropimaṃ. <hi rend="bold">Mahantabhāvenevā</hi>ti rukkhagacchānaṃ, ṭhitokāsassa ca mahantabhāvena, tenāha <hi rend="bold">‘‘himavantena saddhiṃ ekābaddhaṃ hutvā’’</hi>ti. <hi rend="bold">Kūṭāgārasālāsaṅkhepenā</hi>ti haṃsavaṭṭakacchannena kūṭāgārasālāniyāmena. Kosalesu jātā, bhavā vā, taṃ vā raṭṭhaṃ nivāso etesanti <hi rend="bold">kosalakā.</hi> Evaṃ <hi rend="bold">māgadhakā</hi> veditabbā. Yassa akaraṇe puggalo mahājāniyo hoti, taṃ karaṇaṃ arahatīti karaṇīyaṃ tena <hi rend="bold">karaṇīyena,</hi> tenāha <hi rend="bold">‘‘avassaṃ kattabbakammenā’’</hi>ti. <hi rend="bold">Taṃ kiccanti vuccati</hi> sati samavāye kātabbato.</p>

<p rend="bodytext" n="360"><hi rend="paranum">360</hi><hi rend="dot">.</hi> Yā buddhānaṃ uppajjanārahā nānattasaññā, tāsaṃ <pb ed="P" n="1.0441" /> vasena <hi rend="bold">nānārammaṇācārato.</hi> Sambhavantasseva paṭisedho. <hi rend="bold">Paṭikkammā</hi>ti nivattitvā tathā cittaṃ anuppādetvā. <hi rend="bold">Sallīno</hi>ti jhānasamāpattiyā ekattārammaṇaṃ allīno.</p>

<p rend="subhead">Oṭṭhaddhalicchavīvatthuvaṇṇanā</p>

<p rend="bodytext" n="361"><hi rend="paranum">361</hi><hi rend="dot">.</hi><hi rend="bold">Addhoṭṭhatāyā</hi>ti tassa kira uttaroṭṭhaṃ appakatāya tiriyaṃ phāletvā apanītaddhaṃ viya khāyati cattāro dante, dve ca dāṭhā na chādeti, tena naṃ <hi rend="bold">‘‘oṭṭhaddho’’</hi>ti voharanti. Ayaṃ <pb ed="V" n="1.0299" /> kira upāsako saddho pasanno dāyako dānapati buddhamāmako dhammamāmako saṅghamāmako, tenāha <hi rend="bold">purebhatta</hi>ntiādi.</p>

<p rend="bodytext" n="362"><hi rend="paranum">362</hi><hi rend="dot">.</hi><hi rend="bold">Sāsane</hi><pb ed="M" n="1.0338" /><hi rend="bold">yuttapayutto</hi>ti bhāvanaṃ anuyutto. Sabbattha sīhasamānavuttinopi bhagavato parisāya mahante sati tadajjhāsayānurūpaṃ pavattiyamānāya dhammadesanāya viseso hotīti āha <hi rend="bold">‘‘mahantena ussāhena dhammaṃ desessatī’’</hi>ti.</p>

<p rend="bodytext"><hi rend="bold">‘‘Vissāsiko’’</hi>ti vatvā tamassa vissāsikabhāvaṃ vibhāvetuṃ <hi rend="bold">‘‘ayañhī’’</hi>tiādi vuttaṃ. Therassa khīṇā savassasato ālasiyabhāvo ‘‘appahīno’’ti na vattabbo, vāsanālesaṃ pana upādāyāha <hi rend="bold">‘‘īsakaṃ appahīno viya hotī’’</hi>ti. Na hi sāvakānaṃ savāsanā kilesā pahīyanti.</p>

<p rend="bodytext" n="363"><hi rend="paranum">363</hi><hi rend="dot">.</hi> Vineyyajanānurodhena buddhānaṃ pāṭihāriyavijambhanaṃ hotīti vuttaṃ <hi rend="bold">‘‘atha kho bhagavā’’</hi>tiādi, tenevāha <hi rend="bold">‘‘saṃsūcitanikkhamano’’</hi>ti. Gandhakuṭito nikkhamanavelāyañhi chabbaṇṇā buddharasmiyo āveḷāveḷāyamalāyamalā hutvā savisesā pabhassarā vinicchariṃsu.</p>

<p rend="bodytext" n="364"><hi rend="paranum">364</hi><hi rend="dot">.</hi><hi rend="bold">Tato para</hi>nti ‘‘hiyyo’’ti vuttadivasato anantaraṃ paraṃ <hi rend="bold">purimataraṃ</hi> atisayena purimattā. Iti imesu dvīsu vavatthito yathākkamaṃ purimapurimatarabhāvo. Evaṃ santepi yadettha ‘‘purimatara’’nti vuttaṃ, tato pabhuti yaṃ <pb ed="P" n="1.0442" /> yaṃ oraṃ, taṃ taṃ purimaṃ, yaṃ yaṃ paraṃ, taṃ taṃ purimataraṃ, orapārabhāvassa viya purimapurimatarabhāvassa ca apekkhāsiddhito, tenāha <hi rend="bold">‘‘tato paṭṭhāyā’’</hi>tiādi. <hi rend="bold">Mūladivasato paṭṭhāyā</hi>tiādidivasato paṭṭhāya. <hi rend="bold">Agga</hi>nti paṭhamaṃ. Taṃ panettha parā atītā koṭi hotīti āha <hi rend="bold">‘‘parakoṭiṃ katvā’’</hi>ti. <hi rend="bold">Yaṃ</hi>-saddayogena cāyaṃ ‘‘viharāmī’’ti vattamānappayogo, attho pana atītakālavaseneva veditabbo, tenāha <hi rend="bold">‘‘vihāsinti vuttaṃ hotī’’</hi>ti. Paṭhamavikappe ‘‘viharāmī’’ti padassa ‘‘yadagge’’ti iminā ujukaṃ sambandho dassito, dutiyavikappe pana ‘‘tīṇi vassānī’’ti imināpi.</p>

<p rend="bodytext"><hi rend="bold">Piyajātikānī</hi>ti iṭṭhasabhāvāni. <hi rend="bold">Sātajātikānī</hi>ti madhurasabhāvāni. Madhuraṃ viyāti hi ‘‘madhura’’nti vuccati manoramaṃ yaṃ kiñci. <hi rend="bold">Kāmūpasañhitānī</hi>ti ārammaṇaṃ karontena kāmena upasaṃhitāni, kāmanīyānīti attho, tenāha <hi rend="bold">‘‘kāmassādayuttānī’’</hi>ti, kāmassādassa yuttāni yogyānīti attho. <hi rend="bold">Sarīrasaṇṭhāne</hi>ti sarīrabimbe, ādhāre cetaṃ bhummaṃ. Tasmā <hi rend="bold">saddenā</hi>ti <pb ed="M" n="1.0339" /> taṃ nissāya <pb ed="V" n="1.0300" /> tato uppannena saddenāti attho. <hi rend="bold">Madhurenā</hi>ti iṭṭhena. <hi rend="bold">Ettāvatā</hi>ti dibbasotañāṇassa parikammākathanamattena. ‘‘Attanā ñātampi na katheti, kimassa sāsane adhiṭṭhānenā’’ti kujjhanto <hi rend="bold">āghātaṃ bandhitvā</hi> saha kujjhaneneva jhānābhiññāhi parihāyi. <hi rend="bold">Cintesī</hi>ti ‘‘kasmā nu kho mayhaṃ taṃ parikammaṃ na kathesī’’ti parivitakkento ayoniso ummujjanavasena cintesi. <hi rend="bold">Anukkamenā</hi>ti pāthikasutte āgatanayena <pb ed="P" n="1.0443" /> taṃ taṃ ayuttameva cintento, bhāsanto, karonto ca anukkamena. Bhagavati baddhāghātatāya sāsane patiṭṭhaṃ alabhanto <hi rend="bold">gihibhāvaṃ patvā.</hi></p>

<p rend="subhead">Ekaṃsabhāvitasamādhivaṇṇanā</p>

<p rend="bodytext" n="366-371"><hi rend="paranum">366-371</hi><hi rend="dot">.</hi><hi rend="bold">Ekaṃsāyā</hi>ti tadattheyeva catutthī, tasmā ekaṃsatthanti attho. <hi rend="bold">Aṃsa</hi>-saddo cettha koṭṭhāsapariyāyo, so ca adhikārato dibbarūpadassanadibbasaddassavanavasena veditabboti āha <hi rend="bold">‘‘ekakoṭṭhāsāyā’’</hi>tiādi. <hi rend="bold">Anudisāyā</hi>ti puratthimadakkhiṇādibhedāya catubbidhāya anudisāya. <hi rend="bold">Ubhayakoṭṭhāsāyā</hi>ti dibbarūpadassanatthāya, dibbasaddassavanatthāya ca. <hi rend="bold">Bhāvito</hi>ti yathā dibbacakkhuñāṇaṃ, dibbasotañāṇañca samadhigataṃ hoti, evaṃ bhāvito. Tayidaṃ visuṃ visuṃ parikammakaraṇena ijjhantīsu vattabbaṃ natthi, ekajjhaṃ ijjhantīsupi kameneva kiccasiddhi ekajjhaṃ kiccasiddhiyā asambhavato. Pāḷiyampi ekassa ubhayasamatthatāsandassanatthameva ‘‘dibbānañca rūpānaṃ dassanāya, dibbānañca saddānaṃ savanāyā’’ti vuttaṃ, na ekajjhaṃ kiccasiddhisambhavato. <hi rend="bold">‘‘Ekaṃsabhāvito samādhihetū’’</hi>ti iminā sunakkhatto dibbacakkhuñāṇāya eva parikammassa katattā vijjamānampi dibbasaddaṃ nāssossīti dasseti. <hi rend="bold">Apaṇṇaka</hi>nti avirajjhanakaṃ, anavajjanti vā attho.</p>

<p rend="bodytext" n="372"><hi rend="paranum">372</hi><hi rend="dot">.</hi> ‘‘Samādhi eva’’ bhāvetabbaṭṭhena <hi rend="bold">samādhibhāvanā. </hi> ‘‘Dibbasotañāṇaṃ seṭṭha’’nti maññamānenāpi mahālinā dibbacakkhuñāṇampi tena saha gahetvā ‘‘etāsaṃ nūna bhante’’tiādinā pucchitanti <hi rend="bold">‘‘ubhayaṃsabhāvitānaṃ samādhīnanti attho’’</hi>ti vuttaṃ. <hi rend="bold">Bāhirā</hi><pb ed="P" n="1.0444" /><hi rend="bold">etā samādhibhāvanā</hi> aniyyānikattā. Tā hi ito bāhirakānampi ijjhanti. <hi rend="bold">Na ajjhattikā</hi> bhagavato sāmukkaṃsikabhāvena <pb ed="M" n="1.0340" /> appaveditattā. <hi rend="bold">Yadattha</hi>nti yesaṃ atthāya. <hi rend="bold">Te</hi>ti te ariyaphaladhamme. Te hi sacchikātabbāti.</p>

<p rend="subhead">Catuariyaphalavaṇṇanā</p>

<p rend="bodytext" n="373"><hi rend="paranum">373</hi><hi rend="dot">.</hi><hi rend="bold">Tasmā</hi>ti <pb ed="V" n="1.0301" /> vaṭṭadukkhe saṃyojanato. <hi rend="bold">‘‘Maggasotaṃ āpanno’’</hi>ti phalaṭṭhassa vasena vuttaṃ. Maggaṭṭho hi maggasotaṃ āpajjati. Tenevāha ‘‘sotāpanne’’ti, ‘‘sotāpattiphalasacchikiriyāya paṭipanne’’ti (ma. ni. 3.379) ca. <hi rend="bold">Apatanadhammo</hi>ti anuppajjana- (ma. ni. 3.379) sabhāvo. <hi rend="bold">Dhammaniyāmenā</hi>ti maggadhammaniyāmena. Heṭṭhimantato sattamabhavato upari anuppajjanadhammatāya vā niyato. <hi rend="bold">Paraṃ ayanaṃ</hi> parāgati.</p>

<p rend="bodytext">Tanuttaṃ nāma pavattiyā mandatā, viraḷatā cāti āha <hi rend="bold">‘‘tanuttā’’</hi>tiādi. <hi rend="bold">Heṭṭhābhāgiyāna</hi>nti heṭṭhābhāgassa kāmabhavassapaccayabhāvena hitānaṃ. <hi rend="bold">Opapātiko</hi>ti upapātiko upapatane sādhukārīti katvā. Vimuccatīti vimutti, cittameva vimutti <hi rend="bold">cetovimuttī</hi>ti āha <hi rend="bold">‘‘sabbakilesa…pe… adhivacana’’</hi>nti. Cittasīsena cettha samādhi gahito ‘‘cittaṃ <pb ed="P" n="1.0445" /> paññañca bhāvaya’’nti. Ādīsu (saṃ. ni. 1.23; peṭako. 22; mi. pa. 2.9) viya. <hi rend="bold">Paññāvimuttī</hi>ti etthāpi eseva nayo, tenāha <hi rend="bold">‘‘paññāva paññāvimuttī’’</hi>ti. <hi rend="bold">Sāma</hi>nti attanāva, aparappaccayenāti attho. <hi rend="bold">Abhiññā</hi>ti ya-kāralopena niddesoti āha <hi rend="bold">‘‘abhijānitvā’’</hi>ti.</p>

<p rend="subhead">Ariyaaṭṭhaṅgikamaggavaṇṇanā</p>

<p rend="bodytext" n="374-5"><hi rend="paranum">374-5</hi><hi rend="dot">.</hi> Ariyasāvako nibbānaṃ, ariyaphalañca paṭipajjati etāyāti paṭipadā, sā ca tassa pubbabhāgo evāti idha <hi rend="bold">‘‘pubbabhāgapaṭipadāyā’’</hi>ti ariyamaggamāha. ‘‘Aṭṭha aṅgāni assā’’ti aññapadatthasamāsaṃ akatvā aṭṭhaṅgāni assa santīti <hi rend="bold">aṭṭhaṅgiko</hi>ti padasiddhi daṭṭhabbā.</p>

<p rend="bodytext">Sammā aviparītaṃ yāthāvato catunnaṃ ariyasaccānaṃ paccakkhato dassanasabhāvā <hi rend="bold">sammā dassanalakkhaṇā.</hi> Sammadeva nibbānārammaṇe cittassa abhiniropanasabhāvo <hi rend="bold">sammā abhiniropanalakkhaṇo.</hi> Caturaṅgasamannāgatā vācā janaṃ saṅgaṇhātīti tabbipakkhaviratisabhāvā sammāvācā bhedakaramicchāvācāpahānena <pb ed="M" n="1.0341" /> jane sampayutte ca pariggaṇhanakiccavatī hotīti <hi rend="bold">sammā pariggahaṇalakkhaṇā.</hi> Yathā cīvarakammādiko kammanto ekaṃ kātabbaṃ samuṭṭhāpeti, taṃ taṃ kiriyānipphādako vā cetanāsaṅkhāto kammanto hatthapādacalanādikaṃ kiriyaṃ samuṭṭhāpeti, evaṃ sāvajjakattabbakiriyāsamuṭṭhāpakamicchākammantappahānena <pb ed="P" n="1.0446" /> sammākammanto niravajjasamuṭṭhāpanakiccavā <pb ed="V" n="1.0302" /> hoti, sampayutte ca samuṭṭhāpento eva pavattatīti <hi rend="bold">sammā samuṭṭhāpanalakkhaṇo sammākammanto.</hi> Kāyavācānaṃ, khandhasantānassa ca saṃkilesabhūtamicchājīvappahānena <hi rend="bold">sammā vodāpanalakkhaṇo sammāājīvo.</hi> Kosajjapakkhato patituṃ adatvā sampayuttadhammānaṃ paggaṇhanasabhāvoti <hi rend="bold">sammā paggāhalakkhaṇo sammāvāyāmo.</hi> Sammadeva upaṭṭhānasabhāvāti <hi rend="bold">sammā upaṭṭhānalakkhaṇā sammāsati.</hi> Vikkhepaviddhaṃsanena sammadeva cittassa samādahanasabhāvoti <hi rend="bold">sammā samādhānalakkhaṇo sammāsamādhi.</hi></p>

<p rend="bodytext"><hi rend="bold">Attano paccanīkakilesā</hi> diṭṭhekaṭṭhā avijjādayo. <hi rend="bold">Passatī</hi>ti pakāseti kiccapaṭivedhena paṭivijjhati, tenāha <hi rend="bold">‘‘tappaṭicchādaka…pe… asammohato’’</hi>ti. Teneva hi sammādiṭṭhisaṅkhātena aṅgena tattha paccavekkhaṇā pavattatīti <hi rend="bold">tathevā</hi>ti attano paccanīkakilesehi saddhinti attho.</p>

<p rend="bodytext"><hi rend="bold">Kiccato</hi>ti pubbabhāgehi dukkhādiñāṇehi kātabbassa kiccassa idha sātisayaṃ nipphattito imasseva vā ñāṇassa dukkhādippakāsanakiccato. <hi rend="bold">Cattāri nāmāni labhati</hi> catūsu saccesu kātabbakiccanipphattito. <hi rend="bold">Tīṇi nāmāni labhati</hi> kāmasaṅkappādippahānakiccanipphattito. <hi rend="bold">Sikkhāpadavibhaṅge</hi> (vibha. 703) ‘‘viraticetanā, sabbe sampayuttadhammā ca sikkhāpadānī’’ti vuccantīti tattha padhānānaṃ viraticetanānaṃ vasena <hi rend="bold">‘‘viratiyopi</hi><pb ed="P" n="1.0447" /><hi rend="bold">honti cetanāyopī’’</hi>ti āha. Musāvādādīhi viramaṇakāle vā viratiyo, subhāsitādivācābhāsanādikāle ca cetanāyo yojetabbā. <hi rend="bold">Maggakkhaṇe viratiyova</hi> cetanānaṃ amaggaṅgattā ekassa ñāṇassa dukkhādiñāṇatā viya, ekāya viratiyā musāvādādiviratibhāvo viya ca ekāya cetanāya sammāvācādikiccattayasādhanasabhāvābhāvā sammāvācādibhāvāsiddhito, taṃsiddhiyañca aṅgattayattāsiddhito ca. <hi rend="bold">Sammappadhānasatipaṭṭhānavasenā</hi>ti <pb ed="M" n="1.0342" /> catusammappadhānacatusatipaṭṭhānabhāvavasena.</p>

<p rend="bodytext"><hi rend="bold">Pubbabhāgepi maggakkhaṇepi sammāsamādhiyevā</hi>ti. Yadipi samādhiupakārakānaṃ abhiniropanānumajjanasampiyāyanabrūhanasantasukhānaṃ vitakkādīnaṃ vasena catūhi jhānehi sammāsamādhi vibhatto, tathāpi vāyāmo viya anuppannākusalānuppādanādicatuvāyāmakiccaṃ, sati viya ca asubhāsukhāniccānattesu kāyādīsu subhādisaññāpahānacatusatikiccaṃ eko samādhi catukkajjhānasamādhikiccaṃ na sādhetīti pubbabhāgepi paṭhamajjhānasamādhi paṭhamajjhānasamādhi eva maggakkhaṇepi, tathā pubbabhāgepi catutthajjhānasamādhi catutthajjhānasamādhi eva maggakkhaṇepīti attho.</p>

<p rend="bodytext"><hi rend="bold">Tasmā</hi>ti <pb ed="V" n="1.0303" /> paññāpajjotattā <hi rend="bold">avijjandhakāraṃ vidhamitvā</hi> paññāsatthattā <hi rend="bold">kilesacore ghātento. Bahukārattā</hi>ti yvāyaṃ anādimati saṃsāre iminā kadācipi asamugghāṭitapubbo kilesagaṇo tassa samugghāṭako ariyamaggo <pb ed="P" n="1.0448" />. Tattha cāyaṃ sammādiṭṭhi pariññābhisamayādivasena pavattiyā pubbaṅgamā hotīti bahukārā, tasmā bahukārattā.</p>

<p rend="bodytext"><hi rend="bold">Tassā</hi>ti sammādiṭṭhiyā. ‘‘Bahukāro’’ti vatvā taṃ bahukārataṃ upamāya vibhāvetuṃ ‘‘yathā hī’’tiādi vuttaṃ. ‘‘Ayaṃ’’ tambakaṃsādimayattā <hi rend="bold">kūṭo.</hi> Ayaṃ samasāratāya mahāsāratāya <hi rend="bold">cheko. Eva</hi>nti yathā heraññikassa cakkhunā disvā kahāpaṇavibhāgajānane karaṇantaraṃ bahukāraṃ yadidaṃ hattho, evaṃ yogāvacarassa paññāya oloketvā dhammavibhāgajānane dhammantaraṃ bahukāraṃ yadidaṃ vitakko vitakketvā tadavabodhato, tasmā sammāsaṅkappo sammādiṭṭhiyā bahukāroti adhippāyo. Dutiyaupamāyaṃ <hi rend="bold">eva</hi>nti yathā tacchako parena parivattetvā parivattetvā dinnaṃ dabbasambhāraṃ vāsiyā tacchetvā gehakaraṇakamme upaneti, evaṃ yogāvacaro vitakkena lakkhaṇādito vitakketvā dinnadhamme yāthāvato paricchinditvā pariññābhisamayādikamme upanetīti yojanā. Vacībhedassa upakārako vitakko sāvajjānavajjavacībhedanivattanapavattanakarāya sammāvācāyapi upakārako evāti <hi rend="bold">‘‘svāya’’</hi>ntiādi vuttaṃ.</p>

<p rend="bodytext">Vacībhedassa <pb ed="M" n="1.0343" /> niyāmikā <hi rend="bold">vācā</hi> kāyikakiriyāniyāmakassa <hi rend="bold">kammantassa upakārikā. Tadubhayānantara</hi>nti duccaritadvayapahāyakassa sucaritadvayapāripūrihetubhūtassa sammāvācāsammākammantadvayassa anantaraṃ. <hi rend="bold">Idaṃ vīriya</hi>nti catubbidhaṃ sammappadhānavīriyaṃ. Indriyasamatādayo samādhissa upakāradhammā. Tabbipariyāyato apakāradhammā <pb ed="P" n="1.0449" /> veditabbā. <hi rend="bold">Gatiyo</hi>ti nipphattiyo, kiccādisabhāve vā. <hi rend="bold">Samannesitvā</hi>ti upadhāretvā.</p>

<p rend="subhead">Dvepabbajitavatthuvaṇṇanā</p>

<p rend="bodytext" n="376-7"><hi rend="paranum">376-7</hi><hi rend="dot">.</hi><hi rend="bold">‘‘Kasmā āraddha’’</hi>nti anusandhikāraṇaṃ pucchitvā taṃ vibhāvetuṃ <hi rend="bold">‘‘ayaṃ kirā’’</hi>tiādi vuttaṃ, tena ajjhāsayānusandhivasena upari desanā pavattāti dasseti. <hi rend="bold">Tenā</hi>ti tathāladdhikattā. <hi rend="bold">Assā</hi>ti licchavīrañño. <hi rend="bold">Desanāyā</hi>ti saṇhasukhumāyaṃ suññatapaṭisaṃyuttāyaṃ yathādesitadesanāyaṃ. <hi rend="bold">Nādhimuccatī</hi>ti na saddahati na pasīdati. <hi rend="bold">Tantidhammaṃ nāma kathento</hi>ti yesaṃ atthāya dhammo kathīyati, tasmiṃ tesaṃ asatipi maggapaṭivedhe kevalaṃ sāsane tantidhammaṃ katvā kathento. <hi rend="bold">Evarūpassā</hi>ti sammāsambuddhattā aviparītadhammadesanatāya evaṃpākaṭadhammakāyassa <hi rend="bold">satthu. Yuttaṃ</hi><pb ed="V" n="1.0304" /><hi rend="bold">nu kho etaṃ assā</hi>ti assa paṭhamajjhānādisamadhigamena samāhitacittassa kulaputtassa etaṃ ‘‘taṃ jīva’’ntiādinā ucchedādigāhagahaṇaṃ api nu yuttanti pucchati. Laddhiyā pana jhānādhigamamattena na tāva vivecitattā <hi rend="bold">‘‘tehi yutta’’</hi>nti vuttaṃ <hi rend="bold">taṃ vādaṃ paṭikkhipitvā</hi>ti jhānalābhinopi taṃ gahaṇaṃ ‘‘ayuttamevā’’ti taṃ ucchedavādaṃ sassatavādaṃ vā paṭikkhipitvā. <hi rend="bold">Attamanā ahesu</hi>nti yasmā khīṇāsavo vigatasammoho tiṇṇavicikiccho, ‘‘tasmā tassa tathā vattuṃ na yutta’’nti uppannanicchayatāya taṃ <hi rend="bold">mama vacanaṃ sutvā</hi> attamanā ahesunti attho. <hi rend="bold">Sopi</hi> licchavī rājā te viya sañjātanicchayattā <hi rend="bold">attamano ahosi.</hi> Yaṃ panettha atthato avibhattaṃ, taṃ suviññeyyameva.</p>

<p rend="centre">Mahālisuttavaṇṇanāya līnatthappakāsanā.</p>
</body>
<back></back>
</text>
</TEI.2>