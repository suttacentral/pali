<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">11. Sakkasaṃyuttaṃ</p>

<p rend="title">1. Paṭhamavaggo</p>

<p rend="subhead">1. Suvīrasuttavaṇṇanā</p>

<p rend="bodytext" n="247"><hi rend="paranum">247</hi><hi rend="dot">.</hi><hi rend="bold">Abhiyaṃsū</hi>ti <pb ed="V" n="1.0289" /><pb ed="M" n="1.0330" /> yuddhasajjābhimukhā hutvā gacchiṃsu. <hi rend="bold">Tatrā</hi>ti tasmiṃ asurānaṃ abhiyāne <hi rend="bold">ayaṃ</hi> dāni vuccamānā anupubbato kathā. <hi rend="bold">Tettiṃsa purise gahetvā</hi>ti tettiṃsa purise puññakiriyāya sahāyabhūte gahetvā. ‘‘Yāvajīvaṃ mātāpitubharo assa’’ntiādinā samādinnāni <hi rend="bold">satta vatapadāni pūretvā. Adhigaṇhantaṃ</hi> abhibhavantaṃ. <hi rend="bold">Puttahatāyā</hi>ti hataputtāya. Sā surā na hoti, na suraṃ pivimhāti adhippāyo. <hi rend="bold">Tato paṭṭhāyā</hi>ti ‘‘na surā’’ti vuttakālato paṭṭhāya. ‘‘Na suranti na dibbantīti asurā’’ti keci. <hi rend="bold">Heṭṭhimatale</hi> antobhūmiyaṃ āyāmato dasayojanasahassaṃ.</p>

<p rend="bodytext">Uragādisahacaritāni ṭhānāni uragādīnīti āha <hi rend="bold">‘‘uragādīsu pañcasu ṭhānesū’’</hi>ti. <hi rend="bold">Paṭhamālinde</hi>ti paṭhame paribhaṇḍe. Pañcayojanasahassavitthāraputhubahalāhi sinerussa catūsupi passesu cattāro paribhaṇḍā. Sinerussa hi tasmiṃ tasmiṃ passe yugandharādīsu pañcasataparittadīpaparivāre mahādīpe ca labhitabbassa mahato atthassa vasena <hi rend="bold">mahatthā. Kupitāvilacittā</hi>ti kupitena kopena ākulacittā. <hi rend="bold">Yuddhesī</hi>ti yuddhesino. <hi rend="bold">Sesesū</hi>ti sesesu paribhaṇḍesu. <hi rend="bold">Sesā</hi>ti supaṇṇādayo.</p>

<p rend="bodytext"><hi rend="bold">Vammikamakkhikā</hi>ti sapakkhikaupacikā. <hi rend="bold">Osakkitvā</hi>ti piṭṭhibhāgena nivattitvā.</p>

<p rend="bodytext"><hi rend="bold">Pamādaṃ āpādesī</hi>ti sakkassa āṇāya pamādaṃ āpajji. <hi rend="bold">Saṭṭhiyojanaṃ</hi> vitthārena. <hi rend="bold">Suvaṇṇamahāvīthi</hi>nti suvaṇṇamayabhūmijagativīthiṃ.</p>

<p rend="bodytext"><hi rend="bold">Anuṭṭhahanto</hi>ti <pb ed="V" n="1.0290" /> uṭṭhānaṃ kāyikavīriyaṃ akaronto. <hi rend="bold">Avāyamantoti</hi> vāyāmaṃ cetasikavīriyaṃ akaronto. <hi rend="bold">Kiñci kicca</hi>nti kasivāṇijjādibhedaṃ aññataraṃ kiccaṃ kattabbakammaṃ. <hi rend="bold">Vara</hi>nti pavaraṃ. Tenāha <hi rend="bold">‘‘uttama’’</hi>nti. Tañca kho kasitabbaṭṭhānaṃ <pb ed="M" n="1.0331" /> adhippetanti āha <hi rend="bold">‘‘okāsa’’</hi>nti. <hi rend="bold">Kammaṃ akatvā</hi>ti kiñcipi jīvitahetubhūtaṃ kammaṃ akatvā. <hi rend="bold">Jīvitaṭṭhānaṃ nāmā</hi>ti tassa jīvitassa hetu nāma. <hi rend="bold">Nibbānassa maggo</hi>ti nibbānassa adhigamupāyabhūto maggo.</p>

<p rend="centre">Suvīrasuttavaṇṇanā niṭṭhitā.</p>

<p rend="subhead">2. Susīmasuttavaṇṇanā</p>

<p rend="bodytext" n="248"><hi rend="paranum">248</hi><hi rend="dot">.</hi><hi rend="bold">Antare</hi>ti abbhantare. <hi rend="bold">Evaṃnāmaka</hi>nti ‘‘susīmo’’ti evaṃnāmakaṃ. <hi rend="bold">Ekaṃ puttameva</hi> aññataraṃ attano puttameva.</p>

<p rend="centre">Susīmasuttavaṇṇanā niṭṭhitā.</p>

<p rend="subhead">3. Dhajaggasuttavaṇṇanā</p>

<p rend="bodytext" n="249"><hi rend="paranum">249</hi><hi rend="dot">.</hi><hi rend="bold">Samupabyūḷho</hi>ti ubhinnaṃ saha eva samāgamo, bhusaṃ vā byūḷhoti attho. Bhusā panassa byūḷhatā dvinnaṃ senānaṃ samāgantvā sampiṇḍitabhāvenāti āha <hi rend="bold">‘‘sampiṇḍito rāsibhūto’’</hi>ti. <hi rend="bold">Pacchimanto</hi>ti rathapañjarassa paranto pacchimanto pacchimakoṭṭhāso. <hi rend="bold">Rathasandhito</hi>ti rathapañjarassa kubbarena saddhiṃ sambandhanaṭṭhānato. <hi rend="bold">Tadeva pamāṇa</hi>nti tadeva ‘‘diyaḍḍhayojanasatāyāmo’’ti vuttappamāṇameva. <hi rend="bold">Diguṇaṃ katvā</hi>ti ‘‘pacchimanto satayojano’’tiādinā diguṇaṃ katvā. Candamaṇḍalasūriyamaṇḍalakiṅkiṇikajālādibhedassa <hi rend="bold">sesālaṅkārassa. Passantānaṃ</hi> devānaṃ. <hi rend="bold">Rājā no</hi>ti amhākaṃ rājā devaseṭṭho. <hi rend="bold">Dutiyaṃ āsanaṃ labhatī</hi>ti sakke nisinne tassa anantaraṃ dutiyaṃ āsanaṃ labhati. Tasmā devaseṭṭhatāya sakko viya gāravaṭṭhāniyo, yato sakko ‘‘tassa dhajaggaṃ ullokeyyāthā’’ti āha. Esa nayo sesesupi. <hi rend="bold">Asurehi parājito</hi>ti asurehi parājayaṃ āpādito. <hi rend="bold">Rajadhajaṃ disvā</hi>ti parasenāya upagacchantiyā uṭṭhitarajamattampi disvā ṭhitopi taṃ rajadhajaṃ disvā bhīrubhāvena <hi rend="bold">palāyanadhammo</hi>.</p>

<p rend="bodytext"><hi rend="bold">Yassa</hi><pb ed="M" n="1.0332" /> dhajaggaparittassa. <hi rend="bold">Ānubhāvo vattati</hi> asammukhībhūtāhipi devatāhi sirasā sampaṭicchitabbato. <hi rend="bold">Corabhayādīhī</hi>ti <hi rend="bold">ādi</hi>-saddena rogabhayādīnañceva vaṭṭadukkhassa ca saṅgaho daṭṭhabbo vidhinā bhāvite parittassa atthe upacārajjhānādīnampi ijjhanato.</p>

<p rend="bodytext">Dīghavāpīnāmake <pb ed="V" n="1.0291" /> gāme cetiyaṃ <hi rend="bold">dīghavāpicetiyaṃ. Muddhavedikā</hi> nāma hammiyaṃ parikkhipitvā katavedikā. Buddhagataṃ satiṃ upaṭṭhapetvā parittarakkhaguttiṃ āha. Parittassa ānubhāvena <hi rend="bold">dve iṭṭhakā…pe… aṭṭhaṃsu</hi>. Tathā hi <hi rend="bold">tasmiṃ nisseṇiyaṃ ṭhite…pe… aṭṭhaṃsū</hi>ti.</p>

<p rend="centre">Dhajaggasuttavaṇṇanā niṭṭhitā.</p>

<p rend="subhead">4. Vepacittisuttavaṇṇanā</p>

<p rend="bodytext" n="250"><hi rend="paranum">250</hi><hi rend="dot">.</hi> ‘‘Mahānubhāvatāya asurānaṃ cittavepanena vepacittī’’ti vadanti. Isīhi pana abhayaṃ yācite ‘‘bhayameva dadāmī’’ti vatvā tehi ‘‘akkhayaṃ hotu te bhaya’’nti abhisapavasena vuttakālato paṭṭhāya vepanacittatāya <hi rend="bold">‘‘vepacittī’’</hi>ti vuccati, yaṃ lokiyā ‘‘pulomo’’ti ca vadanti. Nipātapadānipi kānici atthavisesajotakāni hontīti āha <hi rend="bold">‘‘nipātamatta’’</hi>nti hetuatthādīnamettha asambhavato. <hi rend="bold">Ta</hi>nti sakkaṃ devānamindaṃ. <hi rend="bold">Kaṇṭhe pañcamehī</hi>ti kaṇṭhabandhanapañcamehi, vibhattialopena niddeso. <hi rend="bold">Cittenevā</hi>ti ‘‘imaṃ bandhāmi, ayaṃ bajjhatū’’ti uppannacitteneva. <hi rend="bold">Bajjhati</hi> baddho hoti, ayaṃ devānubhāvo. <hi rend="bold">Muccatī</hi>ti etthāpi eseva nayo. <hi rend="bold">Dasahī</hi>ti ‘‘corosī’’tiādinā idha vuttehi dasahi. Tenāha <hi rend="bold">‘‘imehī’’</hi>ti. Nibbattitvā cirakālataṃ upādāya khuṃsanavasena vadati <hi rend="bold">‘‘jarasakkā’’</hi>ti. <hi rend="bold">Na taṃ</hi> akkosaṃ <hi rend="bold">manasi karoti</hi> dīgharattaṃ khantisoraccesu niruḷhaajjhāsayattā. <hi rend="bold">Mahāpaṭiggahaṇa</hi>nti mahantaṃ upasamabyañjanaṃ. <hi rend="bold">Assā</hi>ti vepacittassa.</p>

<p rend="bodytext"><hi rend="bold">Paṭisaṃyuje</hi>ti paṭisattu hutvā saṃyuddhaṃ kareyya. Tenāha <hi rend="bold">‘‘paṭipphareyyā’’</hi>ti. <hi rend="bold">Upasamaṃ…pe… maññe</hi> upasameneva paccatthikassa nāyakabhūtassa kodhassa <pb ed="M" n="1.0333" /> paṭisedhanato. Tādise hi kodho paṭikiriyaṃ alabhanto anupādāno viya jātavedo vūpasammati. <hi rend="bold">Yadā</hi>-saddo hetuattho, na kālatthoti āha <hi rend="bold">‘‘yasmā taṃ maññatī’’</hi>ti. <hi rend="bold">Tāvadeva dve gāvo yujjhante</hi>ti tasmiṃyeva khaṇe dvīsu goṇesu yujjhantesu.</p>

<p rend="bodytext"><hi rend="bold">Khantito uttaritaro añño attho na vijjati</hi> anantareva assa virodhaṃ anatthaṃ paṭibāhitvā diṭṭhadhammikassa ceva samparāyikassa ca saṃvidhānato. <hi rend="bold">Taṃ khantiṃ paramaṃ āhu</hi> seṭṭhabalaṃ virodhapaccayaṃ abhibhuyya pavattanato. Bālayogato bālo, tassa balaṃ <hi rend="bold">bālabalaṃ,</hi> aññāṇanti āha <hi rend="bold">‘‘bālabalaṃ nāma aññāṇabala’’</hi>nti. <hi rend="bold">Taṃ yassa bala</hi>nti taṃ aññāṇabalaṃ yassa puggalassa balaṃ, <hi rend="bold">abalameva taṃ</hi> paññābalena viddhaṃsetabbato. <hi rend="bold">Paṭivattā na vijjatī</hi>ti dhammaṭṭhaṃ <pb ed="V" n="1.0292" /> paṭippharitvā abhibhavitvā pavattā natthi. Paṭivacanamattaṃ pana koci vadeyyāpi, taṃ akāraṇanti dassento <hi rend="bold">‘‘paṭippharitvā vā’’</hi>tiādimāha. <hi rend="bold">Bālabala</hi>nti ‘‘paṭippharitvā’’ti vacanassa kāraṇavacanaṃ. <hi rend="bold">Tasseva puggalassa</hi> paṭikujjhanakassa. Nānattāvitakkanato <hi rend="bold">ubhinnaṃ atthaṃ. Tikicchanta</hi>nti anatthapaṭibāhanamukhena paṇḍitakiccakaraṇena paṭisedhentaṃ. ‘‘Bālo aya’’nti evaṃ paññapetuṃ hetuphalānaṃ anavabodhato <hi rend="bold">catusaccadhamme achekā</hi>ti.</p>

<p rend="centre">Vepacittisuttavaṇṇanā niṭṭhitā.</p>

<p rend="subhead">5. Subhāsitajayasuttavaṇṇanā</p>

<p rend="bodytext" n="251"><hi rend="paranum">251</hi><hi rend="dot">.</hi><hi rend="bold">‘‘Chekatāyā’’</hi>ti vatvā tassa vattuṃ chekabhāvaṃ dassetuṃ <hi rend="bold">‘‘evaṃ kirassā’’</hi>tiādimāha. <hi rend="bold">Gāha</hi>nti laddhiṃ. <hi rend="bold">Mocetvā</hi>ti yassa puna ‘‘coro’’ti uttari vattuṃ na sakkoti, evaṃ vimocetvāti paṭhamaṃ vattuṃ na sakkā. <hi rend="bold">Garū</hi>ti bhāriyaṃ, dukkaranti attho. <hi rend="bold">Pacchā</hi>ti ‘‘parassā’’ti vutto so kiñci paṭhamaṃ vadanto attano adhippāyaṃ pavedeti nāma, taṃ yathāsatti viditamano tassa uttari vattuṃ sakkoti. Tenāha <hi rend="bold">‘‘parassa vacanaṃ anugantvā pana pacchā sukhaṃ vattu’’</hi>nti. Api ca asurindena ‘‘hotu, devānaminda, subhāsitena jayo’’ti paṭhamaṃ vuttaṃ, viseso ca pubbaṃ upanentaṃ anuvattati. Vacasi kusalo sakko devarājā taṃ visesaṃ teneva pubbaṃ upanayāpento upalāpanavasena ‘‘tumhe <pb ed="M" n="1.0334" /> khvetthā’’tiādimāha. <hi rend="bold">Pubbadevā</hi>ti sakkapamukhāya devaparisāya loke pubbeva uppannattā ‘‘pubbadevā’’ti pasaṃsavacanaṃ. Vepacittiṃ sandhāya ‘‘tumhe’’ti ‘‘pubbadevā’’ti ca vuttattā <hi rend="bold">‘‘tumhākaṃ tāva paveṇiāgataṃ bhaṇathā’’</hi>ti vuttaṃ. Gāravaṭṭhāniyattā vepacittino bahuvacanapayogo. Daṇḍena avacāro avacaraṇaṃ daṇḍāvacaro, natthi ettha vutto daṇḍāvacaroti <hi rend="bold">adaṇḍāvacarā,</hi> sakkena vuttā gāthāyo.</p>

<p rend="centre">Subhāsitajayasuttavaṇṇanā niṭṭhitā.</p>

<p rend="subhead">6. Kulāvakasuttavaṇṇanā</p>

<p rend="bodytext" n="252"><hi rend="paranum">252</hi><hi rend="dot">.</hi><hi rend="bold">Rathasaddo</hi>ti rathālaṅkārabhūtānaṃ kiṅkiṇikajālādīnaṃ saddo. Tathā <hi rend="bold">dhajasaddo. Ājānīyasaddo</hi>ti ājānīyānaṃ hasitasaddo ca. <hi rend="bold">Karuṇāsamāvajjitahadayo</hi>ti pāṇānaṃ anuparodhena paṇāmitacitto. <hi rend="bold">Īsāmukhenā</hi>ti rathakapparamukhena. <hi rend="bold">Puññapaccayanibbatto</hi>ti uḷāraṃ suvipulaṃ puññaṃ paccayaṃ katvā nibbatto. <hi rend="bold">Na sajjati</hi> katthaci appaṭighaṭṭanena gacchanto. <hi rend="bold">Simbalivanenā</hi>ti simbalivanamajjhena <pb ed="V" n="1.0293" />. <hi rend="bold">Vibhaggaṃ nimmathita</hi>nti ito cito vibhaggañceva niravasesato mathitañca hoti.</p>

<p rend="centre">Kulāvakasuttavaṇṇanā niṭṭhitā.</p>

<p rend="subhead">7. Nadubbhiyasuttavaṇṇanā</p>

<p rend="bodytext" n="253"><hi rend="paranum">253</hi><hi rend="dot">.</hi><hi rend="bold">Supaccatthiko</hi>ti suṭṭhu ativiya paccatthiko paṭisattu. <hi rend="bold">Gahitosī</hi>ti devapāsena bandhitvā gahito asi. <hi rend="bold">Baddhova ahosi</hi> sakkassa puññānubhāvena. Cetiyarājā kira imasmiṃ kappe tato pubbe kenaci avuttapubbaṃ kharamusāvādaṃ abhāsi, tāvadeva virajjhitvā mahāpathaviyā vivare dine nipatitvā avīciaggijālānamindanamahosi. Taṃ sandhāya vuttaṃ <hi rend="bold">‘‘cetiyarañño pāpaṃ sandhāyā’’</hi>ti. <hi rend="bold">Mahāpāpānī</hi>ti mahantāni garutarāni pāpāni. Tathā hi vepacittino sapathakaraṇe nidassanabhāvena etāni aṭṭhakathāyaṃ āgatānīti.</p>

<p rend="centre">Nadubbhiyasuttavaṇṇanā niṭṭhitā.</p>

<p rend="subhead">8. Verocanaasurindasuttavaṇṇanā</p>

<p rend="bodytext" n="254"><hi rend="paranum">254</hi><hi rend="dot">.</hi><hi rend="bold">Dvārapālarūpakāni</hi><pb ed="M" n="1.0335" /><hi rend="bold">viyā</hi>ti dvārapālākārena katapaṭimāyo viya. <hi rend="bold">Vāyametheva,</hi> na antarā saṃkocaṃ āpajjeyyāti adhippāyo. <hi rend="bold">Nipphannasobhanesū</hi>ti nipphannabhāvena sundaresu. Sabbe hi anipphannā atthā na sobhanti. <hi rend="bold">Kiccajātā</hi>ti vippakatabhāvena sañjātakiccā. <hi rend="bold">Akiccajāto</hi>ti asañjātakicco kiccarahito nāma natthi gamanaṭṭhitasayananisajjādivasena uppajjanakadukkhavinodanabhāvato. <hi rend="bold">Saṃyogaparamātveva sambhogā</hi>ti imesaṃ sattānaṃ saṃbhuñjitabbavatthūni nāma pakatiyā virodhasīlānipi asaṃyogena vā asundarānipi, tāni abhisaṅkharaṇapacanasaṃyojanaparamāni veditabbāni tathā sati sambhogārahabhāvūpagamanato. Tenāha <hi rend="bold">‘‘pārivāsikaodanādīnī’’</hi>tiādi. Uṇhāpetvā paribhuñjitabbayutte paribhajjitvāti adhippāyo.</p>

<p rend="centre">Verocanaasurindasuttavaṇṇanā niṭṭhitā.</p>

<p rend="subhead">9. Araññāyatanaisisuttavaṇṇanā</p>

<p rend="bodytext" n="255"><hi rend="paranum">255</hi><hi rend="dot">.</hi> Jāmātikā vuccati dhītupati, sasuro bhariyāya pitā, tasmā ime antaravattino <pb ed="V" n="1.0294" /> dve janā sakkavepacittino sujāya vasena <hi rend="bold">jāmātikasasurā. ‘‘Ciradikkhitāna’’</hi>nti dikkhitvā pabbajitvā cirakālānaṃ vatasamādānavasena ito bāhirakānaṃ pabbajitānanti āha <hi rend="bold">‘‘cirasamādinnavatāna’’</hi>nti. <hi rend="bold">Ito paṭikkamā</hi>ti ito yathāṭhitaṭṭhānato apehi apakkama. <hi rend="bold">Na paṭikkūlasaññino</hi> guṇe gāravayogato. Devā hi yebhuyyena ‘‘mayaṃ pubbe guṇavante payirupāsitvā tesaṃ ovāde ṭhatvā puññāni upacinitvā idhūpapannā’’ti guṇavantesu ādarabhāvaṃ upaṭṭhapenti.</p>

<p rend="centre">Araññāyatanaisisuttavaṇṇanā niṭṭhitā.</p>

<p rend="subhead">10. Samuddakasuttavaṇṇanā</p>

<p rend="bodytext" n="256"><hi rend="paranum">256</hi><hi rend="dot">.</hi><hi rend="bold">Cakkavāḷamahāsamuddapiṭṭhiya</hi>nti <pb ed="M" n="1.0336" /> cakkavāḷapabbatapādasamantā mahāsamuddatīrapiṭṭhiyaṃ. Yatheva sinerusamīpe mahāsamuddo anupubbaninno anupubbapoṇo anupubbapabbhāro, evaṃ yebhuyyena cakkavāḷapādasamīpepi. Tenāha <hi rend="bold">‘‘rajatapaṭṭavaṇṇe vālukapuline’’</hi>ti. <hi rend="bold">Vuttappakārāsū</hi>ti anantarasutte vuttappakārāsu. <hi rend="bold">Assamapadenā</hi>ti assamapadavemajjhena. <hi rend="bold">Evaṃ cintayiṃsū</hi>ti ‘‘yaṃ nūna maya’’ntiādinā yathā pāḷiyaṃ āgataṃ, evaṃ mantayiṃsu.</p>

<p rend="bodytext"><hi rend="bold">Icchitakaro</hi>ti yadicchitakaraṇaṃ. <hi rend="bold">Duṭṭhāna</hi>nti durāsayānaṃ. Te pana duṭṭhajjhāsayā viruddhā hontīti āha <hi rend="bold">‘‘duṭṭhānaṃ viruddhāna’’</hi>nti. <hi rend="bold">Pavutta</hi>nti bījaṃ sandhāya vapitaṃ. Tenāha <hi rend="bold">‘‘khette patiṭṭhāpita’’</hi>nti.</p>

<p rend="bodytext"><hi rend="bold">Sāyamāsabhatta</hi>nti sāyaṃ asitabbabhojanaṃ. Yathāvāraṃ bhakkhitametaṃ devānaṃ viya sukhumaṃ guruvāsañca na hotīti <hi rend="bold">‘‘bhatta’’</hi>nti vuttaṃ. <hi rend="bold">Gelaññajāta</hi>nti sañjātagelaññaṃ. <hi rend="bold">Vepatī</hi>ti kampati pavedhati.</p>

<p rend="centre">Samuddakasuttavaṇṇanā niṭṭhitā.</p>

<p rend="centre">Paṭhamavaggavaṇṇanā niṭṭhitā.</p>

<p rend="title">2. Dutiyavaggo</p>

<p rend="subhead">1. Vatapadasuttavaṇṇanā</p>

<p rend="bodytext" n="257"><hi rend="paranum">257</hi><hi rend="dot">.</hi> Samādātabbato <pb ed="V" n="1.0295" /><hi rend="bold">vatāni,</hi> aññamaññaṃ asaṅkarasabhāvena pabbajitabbato <hi rend="bold">padāni,</hi> tato eva asaṃkiṇṇabhāgāti katvā <hi rend="bold">‘‘vatakoṭṭhāsānī’’</hi>ti vuttaṃ. <hi rend="bold">Samattānī</hi>ti puññavisesatāya pujjabhavaphalanibbattanena kittisaññānena ca samaṃ attāni samattāni. <hi rend="bold">Paripuṇṇānī</hi>ti akhaṇḍādibhāvena sabbaso puṇṇāni. <hi rend="bold">Samādinnānī</hi>ti tattha sakkaccakāritāya sammā ādinnāni. <hi rend="bold">Mātulānī</hi>ti pitubhaginī, na yā kāci mātulassa bhariyā kulajeṭṭhakānaṃ adhippetattā, bhariyāpi vā mātulasambandhato gahetabbā, tathā sati mahāpitubhariyādīnampi saṅgaho daṭṭhabbo.</p>

<p rend="bodytext"><hi rend="bold">Ādi</hi>-saddena <pb ed="M" n="1.0337" /> jeṭṭhabhaginīnaṃ saṅgaho. <hi rend="bold">Apacitikārako</hi>ti tesaṃ paccuṭṭhānakaro. Yo koci dadantopi sāpekkho deti, so muttacāgo na hoti, ayaṃ pana na evanti <hi rend="bold">‘‘muttacāgo hotī’’</hi>ti vuttaṃ. <hi rend="bold">Vissaṭṭhacāgo</hi>ti nirapekkhapariccāgoti attho. Yathā pāṇātipātabahulo ‘‘lohitapāṇī’’ti vuccati, tathā dānabahulo ‘‘payatapāṇī’’ti vuttoti āha <hi rend="bold">‘‘deyyadhammadānatthāya sadā dhotahattho’’</hi>ti. <hi rend="bold">Vossaggarato</hi>ti deyyadhammassa pariccajane abhirato. <hi rend="bold">Parehi yācitabbāraho</hi>ti parehi yācituṃ yutto icchitassa atthassa tāvadeva vissajjanato. <hi rend="bold">Dāneneva yutto</hi>ti sabbakālaṃ dāneneva yutto abhiṇhaṃ pavattamahādānattā. <hi rend="bold">Dāne ca saṃvibhāge cā</hi>ti parassa sampuṇṇaṃ katvā pariccajanasaṅkhāte dāne ca attanā paribhuñjitabbato saṃvibhajanasaṅkhāte saṃvibhāge ca <hi rend="bold">rato</hi> abhirato.</p>

<p rend="centre">Vatapadasuttavaṇṇanā niṭṭhitā.</p>

<p rend="subhead">2. Sakkanāmasuttavaṇṇanā</p>

<p rend="bodytext" n="258"><hi rend="paranum">258</hi><hi rend="dot">.</hi><hi rend="bold">Manussabhūto</hi>ti manussesu bhūto, manussattaṃ vā patto. <hi rend="bold">Āvasatha</hi>nti nivāsaṭṭhānaṃ kāretvā adāsi, tasmā vāsaṃ adāsīti <hi rend="bold">vāsavo</hi>. Attha-saddo idha kāraṇapariyāyoti āha <hi rend="bold">‘‘sahassampi kāraṇāna’’</hi>nti. Svāyamattho heṭṭhā vibhāvitova. <hi rend="bold">Vinicchinati,</hi> tasmā sahassaṃ paññāakkhīni etassāti <hi rend="bold">sahassakkho</hi>. Maghaṃ vuccati dhanaṃ, taṃ pana saddhāsaṅkhātaṃ maghaṃ assa atthīti <pb ed="V" n="1.0296" /><hi rend="bold">maghavā</hi>. Pure dānaṃ dadātīti <hi rend="bold">purindado</hi> anunāsikalopaṃ akatvā. Puññāni kātuṃ sakkotīti <hi rend="bold">sakko</hi>.</p>

<p rend="centre">Sakkanāmasuttavaṇṇanā niṭṭhitā.</p>

<p rend="subhead">3. Mahālisuttavaṇṇanā</p>

<p rend="bodytext" n="259"><hi rend="paranum">259</hi><hi rend="dot">.</hi><hi rend="bold">So</hi>ti sakko devarājā. Bahuvacane vattabbe ekavacanaṃ vuttaṃ. Vuccatīti vacanaṃ, attho. Tasmā <hi rend="bold">bahuvacane</hi>ti bahumhi attheti attho <pb ed="M" n="1.0338" />. Yathā paṭipajjanto anukkamena te dhamme samādiyitvā sakko sakkattaṃ ajjhagā, taṃ paṭipattiṃ dassetuṃ <hi rend="bold">‘‘sakko kirā’’</hi>tiādi vuttaṃ. <hi rend="bold">Anantare</hi>ti sakkabhāvassa atītānantare attabhāve. <hi rend="bold">Taṃ sabba</hi>nti sakkassa maghamāṇavakāle sammāpaṭipattiṃ, tāya sakkabhāvūpagamanañcāti taṃ sabbaṃ. <hi rend="bold">Vutto,</hi> tasmā tattha vuttanayeneva veditabboti adhippāyo.</p>

<p rend="centre">Mahālisuttavaṇṇanā niṭṭhitā.</p>

<p rend="subhead">4. Daliddasuttavaṇṇanā</p>

<p rend="bodytext" n="260"><hi rend="paranum">260</hi><hi rend="dot">.</hi><hi rend="bold">Manussadaliddo</hi>ti manussesu duggato. <hi rend="bold">Manussakāruññata</hi>nti manussesu paramanihīnataṃ. <hi rend="bold">Manussakapaṇo</hi>ti manussesu vā paramanihīno. <hi rend="bold">Tasmiṃ ṭhāne</hi>ti tassa devaputtassa tasmiṃ uppajjanaṭṭhāne. <hi rend="bold">Lāmakato cintentī</hi>ti tassa purimavatthuṃ nissāya hīnato cintenti. <hi rend="bold">Kathentī</hi>ti tameva paresaṃ kathenti. <hi rend="bold">Vitthārentī</hi>ti vuttamatthaṃ vitthārikaṃ karonti. Sabbadā paricchijja parivārasampanno hutvā aḍḍhaṭṭharatane hatthikkhandhe mahaccarājānubhāvena nisinnattā <hi rend="bold">janakāyena samullokiyamāno. Avalambantī</hi>ti olambanti. <hi rend="bold">Vandanamattaṃ vā nāhosi,</hi> aññadatthu paccekabuddhato attano samānādarakiriyaṃ paccāsīsati. Tena vuttaṃ <hi rend="bold">‘‘so’’</hi>tiādi. <hi rend="bold">Kvāya</hi>nti ko ayanti byāpannavasena vadati. Kāḷarattehi suttehi sibbitattā vaṇṇavikāraṃ disvā <hi rend="bold">‘‘kuṭṭhicīvarāni pāruto’’</hi>ti āha. <hi rend="bold">Mahāniraye nibbattitvā</hi> mahādukkhaṃ paccanubhoti. Tadanurūpapāpakammassa vipākāvasesena laddhokāsena <hi rend="bold">rājagahe…pe… paṭisandhiṃ gaṇhi</hi>. Kāmañca ettha paṭisandhiggahaṇaṃ kusalakammeneva, tassa pana akusalakammassa vipākino balavabhāvato vuttaṃ <hi rend="bold">‘‘vipākāvasesenā’’</hi>ti. Tenāha <hi rend="bold">‘‘gahitakālato…pe… nikkhanto’’</hi>ti. Bhikkhāya carituṃ samatthakālato paṭṭhāya rogassa balavatāya <hi rend="bold">maṃsāni…pe… patanti. Ñāṇaṃ pesetvā</hi>ti vipassanāpaṭipāṭiyā bhāvanāñāṇaṃ nibbānaṃ paṭipesetvā pavattetvā. Indriyānaṃ paripakkattā <pb ed="V" n="1.0297" /> satthu desanāvilāsena <hi rend="bold">sotāpattiphale patiṭṭhito. Cumbaṭa</hi>nti pādacumbaṭaṃ. Kuṭṭhino hi sakalapādatalaṃ mā rujīti cumbaṭaṃ <pb ed="M" n="1.0339" /> katvā taṃ pādatale bandhitvā gacchanti, <hi rend="bold">mattikapātiṃ bhinditvā viya</hi> tathā nihīnamanussattabhāvato cavitvā <hi rend="bold">suvaṇṇapātiṃ paṭilabhanto viya</hi> devattabhāvaṃ gaṇhanto cuticittato dutiyacittavāre ādānacittakkhaṇe devaloke nibbatto.</p>

<p rend="bodytext"><hi rend="bold">Maggenāgatā</hi>ti maggādhigamanena āgatā uppannā. <hi rend="bold">Ariyakantasīla</hi>nti ariyānaṃ kantaṃ manāpaṃ manoramaṃ sīladhammaṃ. Ariyānaṃ adhicittaadhipaññāsikkhā viya adhisīlasikkhāpi sabbā ativiya kantā evāti āha <hi rend="bold">‘‘kiñcāpī’’</hi>tiādi. <hi rend="bold">Imasmiṃ panatthe</hi>ti imasmiṃ sotāpannassa bhavasaṅkhāte atthe niddhāretvā vuccamāne. <hi rend="bold">Pañcasīla</hi>mpi yasmā diṭṭhi viya bhavantarepi <hi rend="bold">appahīnaṃ</hi>.</p>

<p rend="centre">Daliddasuttavaṇṇanā niṭṭhitā.</p>

<p rend="subhead">5. Rāmaṇeyyakasuttavaṇṇanā</p>

<p rend="bodytext" n="261"><hi rend="paranum">261</hi><hi rend="dot">.</hi> Āramanti ettha sattāti <hi rend="bold">ārāmā,</hi> manoramā upavanādayo. Te eva cetenti ettha saddhāya attano pītisomanassaṃ sandhahantīti <hi rend="bold">cetiyā</hi>ti ca vuccanti. <hi rend="bold">Manussaramaṇīyabhāvassā</hi>ti manussānaṃ āramaṇīyabhāvassa. Tassa pana sīlādiguṇavasena acinteyyāparimeyyānubhāvatāpi hotīti bhagavā <hi rend="bold">‘‘nāgghanti soḷasi’’</hi>nti avoca. Acetanāya bhūmiyā ramaṇīyatā nāma guṇavisiṭṭhānaṃ ariyānaṃ sevanavasena veditabbāti vuttaṃ <hi rend="bold">‘‘idāni…pe… gāme vātiādimāhā’’</hi>ti.</p>

<p rend="centre">Rāmaṇeyyakasuttavaṇṇanā niṭṭhitā.</p>

<p rend="subhead">6. Yajamānasuttavaṇṇanā</p>

<p rend="bodytext" n="262"><hi rend="paranum">262</hi><hi rend="dot">.</hi><hi rend="bold">Yajantāna</hi>nti dakkhiṇeyyaṃ uddissa dentānaṃ. Aṭṭhuppattiko suttanikkhepoti dassetvā atthavaṇṇanaṃ kātuṃ <hi rend="bold">‘‘tadā kirā’’</hi>tiādi vuttaṃ. <hi rend="bold">Agga</hi>nti seṭṭhaṃ. Tehi tehi vā yathāladdhasappiādayo mā nassantu, aggabhāvena gahitāni sappiādīni kevalaṃ aggimhi jhāpanena, devā <pb ed="M" n="1.0340" /> manussā micchāgāhena mā nassantu. <hi rend="bold">Takkenā</hi>ti takkamattena. ‘‘Kathemā’’ti amhe maññatha, idāni passatha, paccakkhato ayaṃ vo…pe… āgacchatīti āhaṃsūti yojanā.</p>

<p rend="bodytext"><hi rend="bold">Upadhivipāka</hi>nti <pb ed="V" n="1.0298" /> upadhīsu vā vipaccati, upadhayo vā vipākā etassāti upadhivipākaṃ. <hi rend="bold">Vipphāravantaṃ hoti</hi> vipulapakkhatāya. <hi rend="bold">Bhikkhusaṅghassa adaṃsu</hi> ‘‘sammāsambuddhena mahābrahmunā ca evaṃ ovādo dinno’’ti.</p>

<p rend="centre">Yajamānasuttavaṇṇanā niṭṭhitā.</p>

<p rend="subhead">7. Buddhavandanāsuttavaṇṇanā</p>

<p rend="bodytext" n="263"><hi rend="paranum">263</hi><hi rend="dot">.</hi><hi rend="bold">Uṭṭhahā</hi>ti uṭṭhānaṃ kāyikavīriyaṃ karohi. Tenāha <hi rend="bold">‘‘vicara, loke’’</hi>ti. Cetasikavīriyaṃ pana bhagavatā matthakaṃ pāpitameva. Tenāha <hi rend="bold">‘‘vijitasaṅgāmā’’</hi>ti. <hi rend="bold">Dvādasayojanikassa</hi> uccabhāvena. Vitthārato pana āyāmato ca anekayojanasatasahassaparimāṇacakkavāḷaṃ atibyāpetvā ṭhitassa. <hi rend="bold">Pannabhārā</hi>ti pātitabhāra. Nikkhepitabbato bhārāti āha <hi rend="bold">‘‘oropitakhandhā’’</hi>tiādi. Te hi taṃsamaṅgino puggalassa sampātanaṭṭhena <hi rend="bold">bhārā</hi> nāma. Vuttañhetaṃ ‘‘bhārā have pañcakkhandhā’’ti (saṃ. ni. 3.22). Tadekadesā ca <hi rend="bold">kilesābhisaṅkhārā. Pannarasāya puṇṇamāya ratti</hi>nti yathā pannarasapuṇṇamāya rattiyaṃ paripuṇṇakāle upakkilesavimutto cando sobhati, evaṃ tava cittaṃ sabbaso upakkilesavimuttaṃ sobhatīti adhippāyo.</p>

<p rend="centre">Buddhavandanāsuttavaṇṇanā niṭṭhitā.</p>

<p rend="subhead">8. Gahaṭṭhavandanāsuttavaṇṇanā</p>

<p rend="bodytext" n="264"><hi rend="paranum">264</hi><hi rend="dot">.</hi><hi rend="bold">Puthuddisā</hi>ti bahudisā. Kā pana tāti āha <hi rend="bold">‘‘catasso disā catasso anudisā cā’’</hi>ti. Anudisāgahaṇena cettha uddhaṃ adhopi gayhatīti ca dasseti. <hi rend="bold">Bhūmivāsino</hi>ti bhūmipaṭibaddhavuttino. Etena rukkhapabbatanivāsinopi gahitā honti. <hi rend="bold">Cirarattasamāhitacitte</hi>ti upacārappanājhānāni <pb ed="M" n="1.0341" /> uppādetvā aparihīnajjhānatāya cirakālaṃ samāhitacitte. <hi rend="bold">Āpāṇakoṭika</hi>nti jīvitapariyantaṃ yāvajīvaṃ. <hi rend="bold">Evamādī</hi>ti <hi rend="bold">ādi</hi>-saddena avasesapuññakiriyavatthūni saṅgaṇhāti. Niccasīlavasena <hi rend="bold">pañcahi,</hi> niyamasīlavasena <hi rend="bold">dasahi</hi>. <hi rend="bold">Pi</hi>-saddena tato katipayehi uposathasīlavasena aṭṭhahipīti dasseti. <hi rend="bold">Dhammikehī</hi>ti dhammato anapetehi. <hi rend="bold">Pamukho</hi>ti pamokkho.</p>

<p rend="centre">Gahaṭṭhavandanāsuttavaṇṇanā niṭṭhitā.</p>

<p rend="subhead">9. Satthāravandanāsuttavaṇṇanā</p>

<p rend="bodytext" n="265"><hi rend="paranum">265</hi><hi rend="dot">.</hi><hi rend="bold">Brahmajāṇuko</hi>ti <pb ed="V" n="1.0299" /> dakkhiṇajāṇumaṇḍalaṃ pathaviyaṃ ṭhapetvā vandamāno brahmajāṇuko nāma tathābhūto hutvā. Yajitabbato <hi rend="bold">yakkho,</hi> pūjanīyo. Evaṃ pūjāvisesayogato sakkoti āha <hi rend="bold">‘‘so yakkhoti so sakko’’</hi>ti. Sakkassa namakkārabhājanabhūtañhi pucchanto mātali <hi rend="bold">‘‘ko nāma so yakkho’’</hi>ti āha. <hi rend="bold">Guṇanemittakehī</hi>ti guṇahetukehi anantāni hi buddhānaṃ nāmāni, tāni ca kho sabbānipi guṇanemittakāneva. Anantaguṇattā. Vuttañhetaṃ –</p>

<p rend="gatha1">‘‘Asaṅkhyeyyāni nāmāni, saguṇena mahesino;</p>

<p rend="gathalast">Guṇena nāmamuddheyyaṃ, api nāmasahassato’’ti. –</p>

<p rend="unindented">Tasmā <hi rend="bold">anomanāma</hi>nti paripuṇṇaguṇanāmanti attho. <hi rend="bold">Samatikkamenā</hi>ti sammā samucchindanavasena atikkamanena. Kilesārīnaṃ apetacayoti <hi rend="bold">apacayo,</hi> so āramitabbaṭṭhena ārāmo etesanti <hi rend="bold">apacayārāmā</hi>. Tenāha <hi rend="bold">‘‘vaṭṭaviddhaṃsane ratā’’</hi>ti.</p>

<p rend="centre">Satthāravandanāsuttavaṇṇanā niṭṭhitā.</p>

<p rend="subhead">10. Saṅghavandanāsuttavaṇṇanā</p>

<p rend="bodytext" n="266"><hi rend="paranum">266</hi><hi rend="dot">.</hi><hi rend="bold">Pūtimhi</hi> dehe <hi rend="bold">mātu sarīre</hi> sayanato, <hi rend="bold">attano eva vā</hi> pūtidehaṃ <hi rend="bold">sarīraṃ</hi> tasmiṃ ṭhitatāya <hi rend="bold">avattharitvā sayanato pūtidehasayā</hi>ti <pb ed="M" n="1.0342" /> yojanā. <hi rend="bold">Kuṇapamhete</hi>ti ete manussā asuciduggandhajegucchapaṭikkūle mātukucchisaṅkhāte kuṇapasmiṃ dasa māse nimuggā. Tesaṃ kinnāma tvaṃ pihayasīti yojanā. <hi rend="bold">Etesaṃ etaṃ vihayāmī</hi>ti etesaṃ isīnaṃ etaṃ sammāpaṭipattiṃ vihayāmi. Idāni taṃ paṭipattiṃ dassetuṃ <hi rend="bold">‘‘na te saṃ koṭṭhe opentī’’</hi>ti vuttaṃ. <hi rend="bold">Dhaññaṃ koṭṭhe na pakkhipanti</hi> pakkhipitabbassa ca abhāvato. Tenāha <hi rend="bold">‘‘na hi etesaṃ dhañña’’</hi>nti. <hi rend="bold">Paresaṃ niṭṭhita</hi>nti paresaṃ gahitaṃ santakaṃ tesaṃ pākāya niṭṭhitaṃ. <hi rend="bold">Bhikkhācāravattenā</hi>ti piṇḍācariyāya. <hi rend="bold">Esamānā</hi> pariyesantā. <hi rend="bold">Evaṃ pariyiṭṭhena</hi>. Yāpenti, na esanti anesanaṃ. <hi rend="bold">Susamādinnasundaravatā</hi>ti suṭṭhu samādinnasobhanavatā.</p>

<p rend="bodytext"><hi rend="bold">Evaṃ subhāsitabhāsino</hi>ti ganthadhuravipassanādhurānaṃ vasena guṇaparimāṇasubhāsitasseva bhāsanasīlā <pb ed="V" n="1.0300" />. Ariyena tuṇhībhūtena <hi rend="bold">tuṇhībhūtā</hi>. Tato eva manassa sātisayaṃ <hi rend="bold">samañcarā</hi>. Gahitadaṇḍesu parāmāsādipayuttesu daṇḍādānādihetu uppajjanakakilesapariḷāhābhāvato <hi rend="bold">nibbutā</hi>. Tenāha <hi rend="bold">‘‘vissaṭṭhadaṇḍā’’</hi>ti. <hi rend="bold">Sādānesū</hi>ti sabhavādānesu. <hi rend="bold">Anādānā</hi>ti tabbirahitā. Tenāha <hi rend="bold">‘‘bhavayonī’’</hi>tiādi.</p>

<p rend="centre">Saṅghavandanāsuttavaṇṇanā niṭṭhitā.</p>

<p rend="centre">Dutiyavaggavaṇṇanā niṭṭhitā.</p>

<p rend="title">3. Tatiyavaggo</p>

<p rend="subhead">1. Chetvāsuttavaṇṇanā</p>

<p rend="bodytext" n="267"><hi rend="paranum">267</hi><hi rend="dot">.</hi><hi rend="bold">Vuttatthameva</hi> heṭṭhā devaputtasaṃyuttavaṇṇanāyaṃ.</p>

<p rend="centre">Chetvāsuttavaṇṇanā niṭṭhitā.</p>

<p rend="subhead">3. Dubbaṇṇiyasuttavaṇṇanā</p>

<p rend="bodytext" n="268"><hi rend="paranum">268</hi><hi rend="dot">.</hi><hi rend="bold">Dubbaṇṇo</hi><pb ed="M" n="1.0343" /> duddasiko virūpavaṇṇo. <hi rend="bold">Okoṭimako</hi>ti rassabhāvena avarakoṭimako. <hi rend="bold">Sakkena gahitanāmamevetaṃ,</hi> na pana so tathārūpo koci yakkho. Tenāha <hi rend="bold">‘‘eko rūpāvacarabrahmā’’</hi>ti. Yadi evaṃ kasmā so tathārūpo hutvā āgatoti āha <hi rend="bold">‘‘sakko kirā’’</hi>ti. Kathaṃ panettha ñāyati ‘‘so eko rūpāvacarabrahmā, na paneso avaruddhakayakkho’’ti yuttiṃ dassento <hi rend="bold">‘‘avaruddhakayakkhā panā’’</hi>tiādimāha. <hi rend="bold">Devānaṃ</hi> vacanaṃ <hi rend="bold">sutvā. Pharusenā</hi>ti pharusasamācārena. ‘‘Ko nāma mayhaṃ āsane sannisinno’’ti akkhantiṃ anuppādento <hi rend="bold">khantiyaṃ ṭhatvā. Balavacittīkāra</hi>nti garutaraṃ sakkārabahumānaṃ. <hi rend="bold">Nīcavuttiyā</hi>ti paramanipaccakāre suvūpasamane ca dassiyamāne. Sakkassa tāya eva ācārasampattiyā <hi rend="bold">sakkāsane ṭhātuṃ,</hi> attano ca āvikātuṃ <hi rend="bold">asakkonto antaradhāyi. Upahatacittomhī</hi>ti khantimettānuddayāsabbhāvato parasmiṃ upahatacittomhīti sakko attano sabhāvaṃ vadati. <hi rend="bold">Kodhavase vattetu</hi>nti kodhena attano vase nibbattetuṃ na sukaromhi, atha kho kodhaṃ mayhaṃ vase na vattemīti adhippāyo. <hi rend="bold">Ciraṃ na kujjhāmī</hi>ti yadi me kadāci kodho uppajjeyya, taṃ kodhaṃ anuvattento cirakālaṃ na kujjhāmi <pb ed="V" n="1.0301" />. <hi rend="bold">Na upanayhāmī</hi>ti anto sace me kodho uppajjeyya, khippameva ca naṃ paṭivineyyanti taṃ me pubbeva vataṃ paripūritaṃ.</p>

<p rend="centre">Dubbaṇṇiyasuttavaṇṇanā niṭṭhitā.</p>

<p rend="subhead">3. Sambarimāyāsuttavaṇṇanā</p>

<p rend="bodytext" n="269"><hi rend="paranum">269</hi><hi rend="dot">.</hi><hi rend="bold">Ābādhiko</hi>ti ābādho assa atthīti ābādhiko. <hi rend="bold">Vācesī</hi>ti sikkhāpesi. Sambaro nāma asuramāyāya ādipuriso purātano asurindo. Taṃ sandhāyāha <hi rend="bold">‘‘yathā sambaro’’</hi>tiādi. <hi rend="bold">Evaṃ paccati</hi> aññopi māyāvī māyaṃ payojetvā. Upavādantarāyo nāma khamāpane sati vigacchati, pākatikameva hotīti āha <hi rend="bold">‘‘evamassa phāsu</hi><pb ed="M" n="1.0344" /><hi rend="bold">bhaveyyā’’</hi>ti. <hi rend="bold">Tenā</hi>ti vepacittinā sambaravijjāya adānena vañcitattā. <hi rend="bold">Tathā akatvā</hi>ti isīnaṃ santikaṃ netvā khamāpanavasena kātabbaṃ akatvā.</p>

<p rend="centre">Sambarimāyāsuttavaṇṇanā niṭṭhitā.</p>

<p rend="subhead">4. Accayasuttavaṇṇanā</p>

<p rend="bodytext" n="270"><hi rend="paranum">270</hi><hi rend="dot">.</hi><hi rend="bold">Sampayojesu</hi>nti aññamaññaṃ vācasikaṃ pharusaṃ payojesuṃ. Tenāha <hi rend="bold">‘‘kalahaṃ akaṃsū’’</hi>ti, vivādaṃ akaṃsūti attho. <hi rend="bold">Atikkammavacana</hi>nti vacīsaṃvaraṃ atikkamitvā vacanaṃ. Yasmā accaye desiyamāne taṃ khīṇayati aññamaññassa khamamānassa khamanaṃ paṭiggaṇhato, tasmā vuttaṃ <hi rend="bold">‘‘nappaṭigaṇhātīti na khamatī’’</hi>ti. Tumhākaṃ vase vattatu, visevitaṃ akatvā yathākāmakaraṇīyo hotu. Mittadhammo idha uttarapadalopena ‘‘mitto’’ti vuttoti āha <hi rend="bold">‘‘mittadhamme’’</hi>ti. <hi rend="bold">Karaṇavacana</hi>nti ‘‘mittehī’’ti karaṇavacanaṃ bhummatthe. Tenāha <hi rend="bold">‘‘mittesū’’</hi>ti. Yathā nibbattasabhāvassa bhāvato aññathattaṃ <hi rend="bold">jarā,</hi> evaṃ mittabhāvato vuttavipariyāyo amittadhammo jarāpariyāyena vutto. <hi rend="bold">Agārayhaṃ anavajjaṃ sabbaso pahīnakilesaṃ. Tenāha ‘‘khīṇāsavapuggala’’</hi>nti.</p>

<p rend="centre">Accayasuttavaṇṇanā niṭṭhitā.</p>

<p rend="subhead">5. Akkodhasuttavaṇṇanā</p>

<p rend="bodytext" n="271"><hi rend="paranum">271</hi><hi rend="dot">.</hi><hi rend="bold">Kodho tumhe mā abhibhavī</hi>ti ettha kodhena anabhibhavanīyattaṃ khantimettākaruṇāditappaṭipakkhadhammaparibrūhanena <pb ed="V" n="1.0302" />. Tathā hi taṃsamaṅgino kodho abhibhuyyatīti āha <hi rend="bold">‘‘tumheva kodhaṃ abhibhavatha. Kujjhantānaṃ mā paṭikujjhitthā’’</hi>ti. <hi rend="bold">Paṭipadā</hi>ti esā paṭipatti. <hi rend="bold">Mettā</hi>ti appanāppattā mettā. Tadupacāro <hi rend="bold">mettāpubbabhāgo</hi>. Na vihiṃsati kiñci etāyāti <hi rend="bold">avihiṃsā. Karuṇā</hi>ti appanāppattakaruṇā veditabbā. Tadupacāro <pb ed="M" n="1.0345" /><hi rend="bold">karuṇāpubbabhāgo. Lāmakajana</hi>nti khantiādīsu yonisomanasikārābhāvena gārayhasamācārasamāyogena ca nihīnaṃ janaṃ. Paccayaparisuddhiyā <hi rend="bold">kodho</hi> abhimaddamāno puggalaṃ <hi rend="bold">abhimaddati,</hi> tassa so paṭisaṅkhānabhāvanābalehi sammadeva pahātabboti.</p>

<p rend="centre">Akkodhasuttavaṇṇanā niṭṭhitā.</p>

<p rend="centre">Tatiyavaggavaṇṇanā niṭṭhitā.</p>

<p rend="centre">Sāratthappakāsiniyā saṃyuttanikāya-aṭṭhakathāya</p>

<p rend="centre">Sakkasaṃyuttavaṇṇanāya līnatthappakāsanā samattā.</p>

<p rend="centre">Niṭṭhitā ca sāratthappakāsiniyā</p>

<p rend="centre">Saṃyuttanikāya-aṭṭhakathāya sagāthāvaggavaṇṇanā.</p>

<p rend="centre">Paṭhamo bhāgo niṭṭhito.</p>
</body>
<back></back>
</text>
</TEI.2>