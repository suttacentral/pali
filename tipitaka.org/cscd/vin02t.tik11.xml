<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">3. Vassūpanāyikakkhandhakaṃ</p>

<p rend="subhead">Vassūpanāyikānujānanakathāvaṇṇanā</p>

<p rend="bodytext" n="184"><hi rend="paranum">184</hi><hi rend="dot">.</hi> Vassūpanāyikakkhandhake <pb ed="M" n="3.0282" /><pb ed="V" n="3.0257" /><hi rend="bold">idha-saddo nipātamatto</hi>ti okāsaparidīpanassapi asambhavato atthantarassa abodhanato vuttaṃ. <hi rend="bold">Aparajjugatāya assā</hi>ti iminā asamānādhikaraṇavisayo bāhiratthasamāsoyanti dasseti. <hi rend="bold">Aparajjū</hi>ti āsāḷhīpuṇṇamito aparaṃ dinaṃ, pāṭipadanti attho. <hi rend="bold">Assā</hi>ti āsāḷhīpuṇṇamiyā.</p>

<p rend="subhead">Vassāne cārikāpaṭikkhepādikathāvaṇṇanā</p>

<p rend="bodytext" n="185"><hi rend="paranum">185</hi><hi rend="dot">.</hi><hi rend="bold">Anapekkhagamanena vā aññattha aruṇaṃ uṭṭhāpanena vā āpatti veditabbā</hi>ti ettha anapekkhagamanena upacārātikkame āpatti veditabbā, sāpekkhagamanena aññattha aruṇuṭṭhāpanena āpatti veditabbā.</p>

<p rend="subhead">Sattāhakaraṇīyānujānanakathāvaṇṇanā</p>

<p rend="bodytext" n="187-189"><hi rend="paranum">187-189</hi><hi rend="dot">.</hi><hi rend="bold">Tīṇi parihīnānī</hi>ti bhikkhunīnaṃ vaccakuṭiādīnaṃ paṭikkhittattā pahīnāni. <hi rend="bold">Vāreyya</hi>nti āvāhavivāhamaṅgalaṃ. <hi rend="bold">Suttanto</hi>ti attano paguṇasuttanto. <hi rend="bold">Na palujjatī</hi>ti na vinassati na antaradhāyati.</p>

<p rend="subhead">Pahiteyeva anujānanakathāvaṇṇanā</p>

<p rend="bodytext" n="199"><hi rend="paranum">199</hi><hi rend="dot">.</hi><hi rend="bold">Bhikkhugatiko</hi>ti bhikkhunissitako. So pana yasmā bhikkhūhi saddhiṃ vasati, tasmā vuttaṃ <hi rend="bold">‘‘bhikkhūhi saddhiṃ vasanakapuriso’’</hi>ti. Sattāhakaraṇīyena gantvā bahiddhā aruṇuṭṭhāpanaṃ <pb ed="V" n="3.0258" /><hi rend="bold">ratticchedo. Animantitena gantuṃ na vaṭṭatī</hi>ti ettha animantitattā sattāhakiccaṃ adhiṭṭhahitvā gacchantassapi vassacchedo ceva dukkaṭañca hotīti veditabbaṃ. Yathāvuttañhi ratticchedakāraṇaṃ vinā tirovihāre vasitvā āgacchissāmīti gacchatopi vassacchedaṃ vadanti. <hi rend="bold">Gantuṃ vaṭṭatī</hi>ti sattāhakaraṇīyena gantuṃ vaṭṭati. Evaṃ gacchantena ca antoupacārasīmāyaṃ ṭhiteneva ‘‘antosattāhe āgacchissāmī’’ti ābhogaṃ katvā gantabbaṃ. Sace ābhogaṃ akatvā upacārasīmaṃ atikkamati, chinnavassova hotīti vadanti. <hi rend="bold">Bhaṇḍaka</hi>nti cīvaraṃ sandhāya vuttaṃ. <hi rend="bold">Pahiṇantī</hi>ti cīvaradhovanādikammena pahiṇanti. <hi rend="bold">Sampāpuṇituṃ</hi><pb ed="M" n="3.0283" /><hi rend="bold">na sakkoti, vaṭṭatī</hi>ti ettha ‘‘ajjeva āgamissāmī’’ti sāmantavihāraṃ gantvā puna āgacchantassa antarāmagge sace aruṇuggamanaṃ hoti, vassacchedopi na hoti, ratticchedadukkaṭañca natthīti vadanti. <hi rend="bold">‘‘Ācariyaṃ passissāmī’’ti pana gantuṃ labhatī</hi>ti ‘‘agilānampi ācariyaṃ upajjhāyaṃ vā passissāmī’’ti sattāhakaraṇīyena gantuṃ labhati. <hi rend="bold">Sace pana naṃ ācariyo ‘‘ajja mā gacchā’’ti vadati, vaṭṭatī</hi>ti evaṃ sattāhakaraṇīyena gataṃ antosattāheyeva puna āgacchantaṃ sace ācariyo upajjhāyo vā ‘‘ajja mā gacchā’’ti vadati, vaṭṭati, sattāhātikkamepi anāpattīti adhippāyo, vassacchedo pana hotiyevāti daṭṭhabbaṃ sattāhassa bahiddhā vītināmitattā.</p>

<p rend="subhead">Antarāye anāpattivassacchedakathāvaṇṇanā</p>

<p rend="bodytext" n="201"><hi rend="paranum">201</hi><hi rend="dot">.</hi><hi rend="bold">Sace dūraṃ gato hoti, sattāhavārena aruṇo uṭṭhāpetabbo</hi>ti iminā vassacchedakāraṇe sati sattāhakaraṇīyena gantuṃ vaṭṭatīti dīpeti.</p>

<p rend="subhead">Vajādīsu vassūpagamanakathāvaṇṇanā</p>

<p rend="bodytext" n="203"><hi rend="paranum">203</hi><hi rend="dot">.</hi><hi rend="bold">‘‘Idha vassaṃ upemī’’ti tikkhattuṃ vattabba</hi>nti satthassāvihārattā ‘‘imasmiṃ vihāre’’ti avatvā ‘‘idha vassaṃ upemī’’ti ettakameva vattabbaṃ. <hi rend="bold">Satthe pana vassaṃ upagantuṃ na vaṭṭatī</hi>ti kuṭikādīnaṃ abhāve ‘‘idha vassaṃ upemī’’ti vacībhedaṃ katvā upagantuṃ na vaṭṭati, ālayakaraṇamatteneva vaṭṭatīti adhippāyo. <hi rend="bold">Vippakiratī</hi>ti visuṃ visuṃ gacchati. <hi rend="bold">Tīsu ṭhānesu natthi vassacchede āpattī</hi>ti tehi saddhiṃ gacchantasseva natthi āpatti, tehi viyujjitvā gamane pana āpattiyeva, pavāretuñca na labhati.</p>

<p rend="subhead">Vassaṃ anupagantabbaṭṭhānakathāvaṇṇanā</p>

<p rend="bodytext" n="204"><hi rend="paranum">204</hi><hi rend="dot">.</hi><hi rend="bold">Seyyathāpi</hi><pb ed="V" n="3.0259" /><hi rend="bold">pisācillikā</hi>ti ettha pisācā eva <hi rend="bold">pisācillikā,</hi> pisācadārakātipi vadanti. <hi rend="bold">Pavisanadvāraṃ yojetvā</hi>ti sakavāṭabaddhameva yojetvā. <hi rend="bold">Pañcannaṃ chadanāna</hi>nti tiṇapaṇṇaiṭṭhakasilāsudhāsaṅkhātānaṃ pañcannaṃ chadanānaṃ. Idañca yebhuyyena vuttanti veditabbaṃ rukkhādīsu <pb ed="M" n="3.0284" /> padaracchadanāyapi kuṭikāya vassūpagamanassa vuttattā. <hi rend="bold">Na, bhikkhave, asenāsanikena vassaṃ upagantabba</hi>nti vacībhedaṃ katvā vassūpagamanaṃ sandhāyeva paṭikkhepo, na ālayakaraṇavasena upagamanaṃ sandhāyāti vadanti. Pāḷiyaṃ pana avisesena vuttattā aṭṭhakathāyañca dutiyapārājikasaṃvaṇṇanāyaṃ (pārā. aṭṭha. 1.84) ‘‘vassaṃ upagacchantena hi nālakapaṭipadaṃ paṭipannenapi pañcannaṃ chadanānaṃ aññatarena channeyeva sadvārabandhe senāsane upagantabbaṃ. Tasmā vassakāle sace senāsanaṃ labhati, iccetaṃ kusalaṃ. No ce labhati, hatthakammaṃ pariyesitvāpi kātabbaṃ. Hatthakammaṃ alabhantena sāmampi kātabbaṃ, na tveva asenāsanikena vassaṃ upagantabba’’nti daḷhaṃ katvā vuttattā asenāsanikassa nāvādiṃ vinā aññattha ālayo na vaṭṭatīti amhākaṃ khanti. Nāvāsatthavajesuyeva hi ‘‘anujānāmi, bhikkhave, nāvāya vassaṃ upagantu’’ntiādinā sati asati vā senāsane vassūpagamanassa visuṃ anuññātattā ‘‘na, bhikkhave, asenāsanikena vassaṃ upagantabba’’nti ayaṃ paṭikkhepo tattha na labbhatīti asati senāsane ālayavasenapi nāvādīsu upagamanaṃ vuttaṃ. <hi rend="bold">Ṭaṅkitamañco</hi> nāma dīghe mañcapāde majjhe vijjhitvā aṭaniyo pavesetvā kato mañco. Tassa idaṃ upari idaṃ heṭṭhāti natthi, parivattetvā atthatopi tādisova hoti, taṃ susāne devaṭṭhāne ca ṭhapenti, catunnaṃ pāsāṇānaṃ upari pāsāṇaṃ attharitvā kataṃ gehampi ‘‘ṭaṅkitamañco’’ti vuccati.</p>

<p rend="centre">Vassaṃ anupagantabbaṭṭhānakathāvaṇṇanā niṭṭhitā.</p>

<p rend="subhead">Adhammikakatikakathāvaṇṇanā</p>

<p rend="bodytext" n="205"><hi rend="paranum">205</hi><hi rend="dot">.</hi><hi rend="bold">Tassā lakkhaṇaṃ mahāvibhaṅge vutta</hi>nti catutthapārājikasaṃvaṇṇanāyaṃ ‘‘yo imamhā āvāsā paṭhamaṃ pakkamissati, taṃ mayaṃ arahāti jānissāmā’’ti (pārā. 228) ettha dassitaṃ adhammikakatikavattalakkhaṇaṃ sandhāya vadati, paratopi senāsanakkhandhakavaṇṇanāyaṃ adhammikaṃ katikavattaṃ āvi bhavissatiyeva.</p>

<p rend="subhead">Paṭissavadukkaṭāpattikathāvaṇṇanā</p>

<p rend="bodytext" n="207"><hi rend="paranum">207</hi><hi rend="dot">.</hi> Yasmā <pb ed="M" n="3.0285" /><pb ed="V" n="3.0260" /> nānāsīmāyaṃ dvīsu āvāsesu vassaṃ vasantassa dutiye ‘‘vasāmī’’ti citte uppanne paṭhamasenāsanaggāho paṭippassambhati, puna paṭhameyeva ‘‘vasāmī’’ti citte uppanne dutiyo paṭippassambhati, tasmā <hi rend="bold">‘‘tassa, bhikkhave, bhikkhuno purimikā ca na paññāyatī’’</hi>ti vuttaṃ. Paṭissavassa visaṃvādanapaccayā hontampi dukkaṭaṃ satiyeva paṭissave hotīti āha <hi rend="bold">‘‘tassa tassa paṭissave dukkaṭa’’</hi>nti. Tenevāha <hi rend="bold">‘‘tañca kho…pe… pacchā visaṃvādanapaccayā’’</hi>ti.</p>

<p rend="bodytext"><hi rend="bold">Akaraṇīyo</hi>ti sattāhakaraṇīyena akaraṇīyo. <hi rend="bold">Sakaraṇīyo</hi>ti sattāhakaraṇīyeneva sakaraṇīyo. Yadi evaṃ ‘‘sattāhakaraṇīyena akaraṇīyo sakaraṇīyo’’ti ca kasmā na vuttanti? ‘‘Akaraṇīyo’’ti vuttepi sattāhakaraṇīyena sakaraṇīyākaraṇīyatā viññāyatīti katvā na vuttaṃ. Yadi evaṃ parato ‘‘sattāhakaraṇīyena pakkamatī’’ti vāradvayepi ‘‘sakaraṇīyo pakkamatī’’ti ettakameva kasmā na vuttanti? Vuccate – tattha ‘‘sattāhakaraṇīyenā’’ti avatvā ‘‘sakaraṇīyo pakkamatī’’ti vutte so taṃ sattāhaṃ bahiddhā vītināmetīti na sakkā vattunti ‘‘sattāhakaraṇīyena pakkamatī’’ti vuttaṃ. Evañhi vutte sattāhassa adhikatattā so taṃ sattāhaṃ bahi vītināmetīti sakkā vattuṃ.</p>

<p rend="bodytext">Ettha ca ādimhi cattāro vārā nirapekkhagamanaṃ sandhāya vuttā, tatthāpi purimā dve vārā vassaṃ anupagatassa vasena vuttā, pacchimā pana dve vārā vassaṃ upagatassa vasena, tato paraṃ dve vārā sāpekkhagamanaṃ sandhāya vuttā, tatthāpi paṭhamavāro sāpekkhassapi sattāhakaraṇīyena gantvā taṃ sattāhaṃ bahiddhā vītināmentassa vassacchedadassanatthaṃ vutto, itaro vuttanayeneva gantvā antosattāhe nivattantassa vassacchedābhāvadassanatthaṃ. ‘‘So sattāhaṃ anāgatāya pavāraṇāya sakaraṇīyo pakkamatī’’ti ayaṃ pana vāro navamito paṭṭhāya gantvā sattāhaṃ bahiddhā vītināmentassapi vassacchedābhāvadassanatthaṃ vutto. Ettha ca ‘‘akaraṇīyo pakkamatī’’ti dutiyavārassa anāgatattā navamito paṭṭhāya gacchantenapi satiyeva karaṇīye gantabbaṃ, nāsatīti daṭṭhabbaṃ. Ime ca satta vārā bahiddhā katauposathikassa vasena āgatā, apare <pb ed="M" n="3.0286" /> satta antovihāraṃ gantvā katauposathassa vasenāti evaṃ purimikāya vasena cuddasa vārā vuttā, tato paraṃ pacchimikāya vasena teyeva cuddasa vārā vuttāti evametesaṃ nānākaraṇaṃ veditabbaṃ.</p>

<p rend="bodytext">Imehi <pb ed="V" n="3.0261" /> pana sabbavārehi vuttamatthaṃ sampiṇḍetvā dassetuṃ <hi rend="bold">‘‘so tadaheva akaraṇīyotiādīsū’’</hi>tiādi āraddhaṃ. <hi rend="bold">Ko pana vādo dvīhatīhaṃ vasitvā antosattāhe nivattantassā</hi>ti vassaṃ upagantvā dvīhatīhaṃ vasitvā sattāhakaraṇīyena gantvā antosattāhe nivattantassa ko pana vādo, kathā eva natthīti adhippāyo. <hi rend="bold">Asatiyā pana vassaṃ na upetī</hi>ti ‘‘imasmiṃ vihāre imaṃ temāsaṃ vassaṃ upemī’’ti vacībhedaṃ katvā na upeti.</p>

<p rend="bodytext"><hi rend="bold">Komudiyā cātumāsiniyā</hi>ti pacchimakattikapuṇṇamāyaṃ. Sā hi kumudānaṃ atthitāya komudī, catunnaṃ vassikānaṃ māsānaṃ pariyosānattā ‘‘cātumāsinī’’ti vuccati. Tadā hi kumudāni supupphitāni honti, tasmā kumudānaṃ samūho, kumudāni eva vā <hi rend="bold">komudā,</hi> te ettha atthīti <hi rend="bold">‘‘komudī’’</hi>ti vuccati, kumudavatīti vuttaṃ hoti. Sesamettha uttānameva.</p>

<p rend="centre">Paṭissavadukkaṭāpattikathāvaṇṇanā niṭṭhitā.</p>

<p rend="centre">Vassūpanāyikakkhandhakavaṇṇanā niṭṭhitā.</p>
</body>
<back></back>
</text>
</TEI.2>