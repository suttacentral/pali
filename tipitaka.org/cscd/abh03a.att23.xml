<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">8. Aṭṭhamavaggo</p>

<p rend="subhead">1. Chagatikathāvaṇṇanā</p>

<p rend="bodytext" n="503-504"><hi rend="paranum">503-504</hi><hi rend="dot">.</hi> Idāni <pb ed="P" n="0.0104" /><pb ed="V" n="0.0200" /> chagatikathā nāma hoti. Tattha asurakāyena saddhiṃ chagatiyoti yesaṃ laddhi, seyyathāpi andhakānañceva uttarāpathakānañca; te sandhāya pucchā sakavādissa, paṭiññā itarassa. Atha naṃ sakavādī ‘‘pañca kho panimā, sāriputta, gatiyo’’ti (ma. ni. 1.153) lomahaṃsanapariyāye paricchinnānaṃ gatīnaṃ vasena codetuṃ <hi rend="bold">nanu pañca gatiyo</hi>tiādimāha. Itaro suttavirodhabhayena paṭijānāti. Kasmā pana sakavādī cha gatiyo na sampaṭicchati, nanu ‘‘catūhāpāyehi ca vippamutto’’ti ettha asurakāyopi gahitoti. Saccaṃ gahito, na panesā gati. Kasmā? Visuṃ abhāvato. Asurakāyasmiñhi kālakañcikā asurā petagatiyā saṅgahitā <pb ed="M" n="0.0205" />, vepacittiparisā devagatiyā, asurakāyoti visuṃ ekā gati nāma natthi.</p>

<p rend="bodytext">Idāni etameva atthaṃ dassetuṃ <hi rend="bold">nanu kālakañcikā</hi>tiādi āraddhaṃ. Tattha <hi rend="bold">samānavaṇṇā</hi>ti sadisarūpasaṇṭhānā bībhacchā virūpā duddassikā. <hi rend="bold">Samānabhogā</hi>ti sadisamethunasamācārā. <hi rend="bold">Samānāhārā</hi>ti sadisakheḷasiṅghāṇikapubbalohitādiāhārā. <hi rend="bold">Samānāyukā</hi>ti sadisaāyuparicchedā. <hi rend="bold">Āvāhavivāha</hi>nti kaññāgahaṇañceva kaññādānañca. Sukkapakkhe <hi rend="bold">samānavaṇṇā</hi>ti sadisarūpasaṇṭhānā abhirūpā pāsādikā dassanīyā pabhāsampannā. <hi rend="bold">Samānabhogā</hi>ti sadisapañcakaāmaguṇabhogā. <hi rend="bold">Samānāhārā</hi>ti sadisasudhābhojanādiāhārā. Sesaṃ vuttanayameva. <hi rend="bold">Nanu atthi asurakāyo</hi>ti idaṃ asurakāyasseva sādhakaṃ. Tassa pana visuṃ gatiparicchedābhāvena na gatisādhakanti.</p>

<p rend="centre">Chagatikathāvaṇṇanā.</p>

<p rend="subhead">2. Antarābhavakathāvaṇṇanā</p>

<p rend="bodytext" n="505"><hi rend="paranum">505</hi><hi rend="dot">.</hi> Idāni <pb ed="P" n="0.0105" /><pb ed="V" n="0.0201" /> antarābhavakathā nāma hoti. Tattha yesaṃ ‘‘antarā parinibbāyī’’ti suttapadaṃ ayoniso gahetvā ‘‘antarābhavo nāma atthi, yattha satto dibbacakkhuko viya adibbacakkhuko, iddhimā viya aniddhimā mātāpitisamāgamañceva utusamayañca olokayamāno sattāhaṃ vā atirekasattāhaṃ vā tiṭṭhatī’’ti laddhi, seyyathāpi pubbaseliyānañceva sammitiyānañca; te sandhāya <hi rend="bold">atthī</hi>ti pucchā sakavādissa, laddhiyaṃ ṭhatvā paṭiññā itarassa. Atha naṃ ye ca bhagavatā tayo bhavā vuttā, tesaṃ vasena codetuṃ <hi rend="bold">kāmabhavo</hi>tiādimāha. Tatrāyaṃ adhippāyo – yadi te antarābhavo nāma koci bhavo atthi, tena kāmabhavādīnaṃyeva aññatarena bhavitabbaṃ pañcavokārabhavādinā viya, tena taṃ pucchāmi – ‘‘kiṃ te ayaṃ antarābhavo nāma kāmabhavo, udāhu rūpabhavo arūpabhavo vā’’ti? Itaro tathā anicchanto sabbaṃ paṭikkhipati. <hi rend="bold">Kāmabhavassa cā</hi>tiādi yadi antarābhavo nāma atthi, imesaṃ bhavānaṃ antarā dvinnaṃ sīmānaṃ sīmantarikā <pb ed="M" n="0.0206" /> viya bhaveyyāti codetuṃ āraddhaṃ. Paravādī pana tathā anicchanto sabbapañhe paṭikkhipati kevalaṃ laddhiyā, na sahadhammena. Teneva naṃ sakavādī ‘no vata re’ti paṭisedheti.</p>

<p rend="bodytext" n="506"><hi rend="paranum">506</hi><hi rend="dot">.</hi><hi rend="bold">Pañcamī sā yonī</hi>tiādīnipi yathāparicchinnayoniādīsu so samodhānaṃ na gacchati, atha tena tato tato atirekena bhavitabbanti codetuṃ vuttāni. <hi rend="bold">Antarābhavūpagaṃ kamma</hi>nti yadi sopi eko bhavo, yathā kāmabhavūpagādīni kammāni atthīti satthārā vibhajitvā dassitāni, evaṃ tadupagenāpi kammena bhavitabbanti codanatthaṃ vuttaṃ. Yasmā pana parasamaye antarābhavūpagaṃ nāma pāṭiyekkaṃ kammaṃ natthi, yaṃ yaṃ bhavaṃ upapajjissati, tadupageneva kammena antarābhave nibbattatīti tesaṃ laddhi, tasmā ‘naheva’nti paṭikkhittaṃ. <hi rend="bold">Atthi antarābhavūpagā sattā</hi>ti puṭṭhopi kāmabhavūpagāyeva nāma teti laddhiyā paṭikkhipati. <hi rend="bold">Jāyantī</hi>tiādīni puṭṭhopi tattha jātijarāmaraṇāni ceva cutipaṭisandhiparamparañca <pb ed="P" n="0.0106" /> anicchanto paṭikkhipati. Rūpādivasena puṭṭhopi yasmā antarābhavasattassa anidassanaṃ rūpaṃ, vedanādayopi aññesaṃ viya na oḷārikāti tassa laddhi, tasmā paṭikkhipati. Imināva kāraṇena pañcavokārabhavabhāvepi paṭikkhepo veditabbo.</p>

<p rend="bodytext" n="507"><hi rend="paranum">507</hi><hi rend="dot">.</hi> Idāni <pb ed="V" n="0.0202" /><hi rend="bold">kāmabhavo bhavo gatī</hi>tiādi bhavasaṃsandanaṃ nāma hoti. Tatrāyaṃ adhippāyo – yadi te antarābhavo nāma koci bhavo bhaveyya, yathā kāmabhavādīsu bhavagatiādibhedo labbhati, tathā tatrāpi labbhetha. Yathā vā tattha na labbhati, tathā imesupi na labbhetha. Samānasmiñhi bhavabhāve etesvevesa vibhāgo atthi, na itarasminti ko ettha visesahetūti. Itaro puna laddhimattavasena taṃ taṃ paṭijānāti ceva paṭikkhipati ca.</p>

<p rend="bodytext" n="508"><hi rend="paranum">508</hi><hi rend="dot">.</hi><hi rend="bold">Sabbesaññeva sattānaṃ atthi antarābhavo</hi>ti puṭṭho yasmā nirayūpagaasaññasattūpagaarūpūpagānaṃ antarābhavaṃ na icchati, tasmā paṭikkhipati. Teneva kāraṇena paṭilome paṭijānāti. <hi rend="bold">Ānantariyassā</hi>tiādi yesaṃ so antarābhavaṃ na icchati, te tāva vibhajitvā <pb ed="M" n="0.0207" /> dassetuṃ vuttaṃ. Taṃ sabbaṃ pāḷianusāreneva veditabbaṃ saddhiṃ suttasādhanenāti.</p>

<p rend="centre">Antarābhavakathāvaṇṇanā.</p>

<p rend="subhead">3. Kāmaguṇakathāvaṇṇanā</p>

<p rend="bodytext" n="510"><hi rend="paranum">510</hi><hi rend="dot">.</hi> Idāni kāmaguṇakathā nāma hoti. Tattha sakasamaye tāva <hi rend="bold">kāmadhātū</hi>ti vatthukāmāpi vuccanti – kilesakāmāpi kāmabhavopi. Etesu hi vatthukāmā kamanīyaṭṭhena kāmā, sabhāvanissattasuññataṭṭhena dhātūti kāmadhātu. Kilesakāmā kamanīyaṭṭhena ceva kamanaṭṭhena ca kāmā, yathāvuttenevatthena dhātūti kāmadhātu. Kāmabhavo kamanīyaṭṭhena <pb ed="P" n="0.0107" /> kamanaṭṭhena vatthukāmapavattidesaṭṭhenāti tīhi kāraṇehi kāmo, yathāvuttenevatthena dhātūti kāmadhātu. Parasamaye pana – ‘‘pañcime, bhikkhave, kāmaguṇā’’ti vacanamattaṃ nissāya pañceva kāmaguṇā kāmadhātūti gahitaṃ. Tasmā yesaṃ ayaṃ laddhi, seyyathāpi etarahi pubbaseliyānaṃ; te sandhāya kāmadhātunānattaṃ bodhetuṃ <hi rend="bold">pañcevā</hi>ti pucchā sakavādissa, laddhivasena paṭiññā itarassa. <hi rend="bold">Nanu atthī</hi>tiādi kilesakāmadassanatthaṃ vuttaṃ. Tattha <hi rend="bold">tappaṭisaṃyutto</hi>ti kāmaguṇapaṭisaṃyutto, kāmaguṇārammaṇoti attho. <hi rend="bold">No ca vata re vattabbe pañcevā</hi>ti imesu tappaṭisaṃyuttachandādīsu sati <pb ed="V" n="0.0203" /> pañceva kāmaguṇā kāmadhātūti na vattabbaṃ. Etepi hi chandādayo kamanīyaṭṭhena kāmā ca dhātu cātipi kāmadhātu. Kamanaṭṭhena kāmasaṅkhātā dhātūtipi kāmadhātūti attho.</p>

<p rend="bodytext"><hi rend="bold">Manussānaṃ cakkhu</hi>ntiādi vatthukāmadassanatthaṃ vuttaṃ. Tattha paravādī channampi āyatanānaṃ vatthukāmabhāvena nakāmadhātubhāvaṃ paṭikkhipitvā puna manoti puṭṭho mahaggatalokuttaraṃ sandhāya nakāmadhātubhāvaṃ paṭijānāti. Yasmā pana sabbopi tebhūmakamano kāmadhātuyeva, tasmā naṃ sakavādī suttena niggaṇhāti.</p>

<p rend="bodytext" n="511"><hi rend="paranum">511</hi><hi rend="dot">.</hi><hi rend="bold">Kāmaguṇā</hi><pb ed="M" n="0.0208" /><hi rend="bold">bhavo</hi>tiādi bhavassa kāmadhātubhāvadassanatthaṃ vuttaṃ. Yasmā pana kāmaguṇamatte bhavoti vohāro natthi, tasmā paravādī nahevāti paṭikkhipati. <hi rend="bold">Kāmaguṇūpagaṃ kamma</hi>ntiādi sabbaṃ kāmaguṇamattassa nakāmadhātubhāvadassanatthaṃ vuttaṃ. Kāmadhātusaṅkhātakāmabhavūpagameva hi kammaṃ atthi, kāmabhavūpagā eva ca sattā honti. Tattha jāyanti jiyanti miyanti cavanti upapajjanti, na kāmaguṇesūti iminā upāyena sabbattha attho veditabboti.</p>

<p rend="centre">Kāmaguṇakathāvaṇṇanā.</p>

<p rend="subhead">4. Kāmakathāvaṇṇanā</p>

<p rend="bodytext" n="513-514"><hi rend="paranum">513-514</hi><hi rend="dot">.</hi> Idāni <pb ed="P" n="0.0108" /> kāmakathā nāma hoti. Tattha yesaṃ ‘‘pañcime, bhikkhave, kāmaguṇā’’ti vacanamattaṃ nissāya rūpāyatanādīni pañcevāyatanāni kāmāti laddhi, seyyathāpi pubbaseliyānaṃ; tesaṃ kilesakāmasseva nippariyāyena kāmabhāvaṃ dassetuṃ <hi rend="bold">pañcevā</hi>ti pucchā sakavādissa, paṭiññā itarassa. Sesamettha uttānatthamevāti.</p>

<p rend="centre">Kāmakathāvaṇṇanā.</p>

<p rend="subhead">5. Rūpadhātukathāvaṇṇanā</p>

<p rend="bodytext" n="515-516"><hi rend="paranum">515-516</hi><hi rend="dot">.</hi> Idāni <pb ed="V" n="0.0204" /> rūpadhātukathā nāma hoti. Tattha ‘‘rūpino dhammā rūpadhātu nāmā’’ti yesaṃ laddhi, seyyathāpi andhakānaṃ; te sandhāya <hi rend="bold">rūpino</hi>ti pucchā sakavādissa, paṭiññā itarassa. Atha naṃ sakavādī yasmā rūpadhātu nāma rūpabhavo, na rūpamattameva, tasmā tenatthena codetuṃ <hi rend="bold">rūpadhātū</hi>tiādimāha. Taṃ sabbaṃ kāmaguṇakathāyaṃ vuttanayeneva veditabbaṃ. <hi rend="bold">Sāva kāmadhātū</hi>ti puṭṭho bhūmiparicchedena virodhaṃ passamāno paṭikkhipati. Puna daḷhaṃ katvā puṭṭho attano laddhivasena paṭijānāti. Evaṃ sante pana dvīhi bhavehi samannāgatatā āpajjati, tena taṃ sakavādī <hi rend="bold">kāmabhavena cā</hi>ti ādimāha. Itaro ekassa dvīhi samannāgatābhāvato paṭikkhipatīti.</p>

<p rend="centre">Rūpadhātukathāvaṇṇanā.</p>

<p rend="subhead">6. Arūpadhātukathāvaṇṇanā</p>

<p rend="bodytext" n="517-518"><hi rend="paranum">517-518</hi><hi rend="dot">.</hi> Arūpadhātukathāyapi <pb ed="M" n="0.0209" /> imināvupāyena attho veditabbo. Arūpadhammesu pana vedanākkhandhameva gahetvā vedanā <pb ed="P" n="0.0109" /> bhavotiādinā nayenettha desanā katā. Tattha kiṃ te arūpino dhammāti saṅkhaṃ gatā vedanādīsu aññatarā hotīti evamattho daṭṭhabbo. Sesaṃ heṭṭhā vuttanayeneva veditabbanti.</p>

<p rend="centre">Arūpadhātukathāvaṇṇanā.</p>

<p rend="subhead">7. Rūpadhātuyā āyatanakathāvaṇṇanā</p>

<p rend="bodytext" n="519"><hi rend="paranum">519</hi><hi rend="dot">.</hi> Idāni rūpadhātuyā āyatanakathā nāma hoti. Tattha yesaṃ ‘‘rūpī manomayo sabbaṅgapaccaṅgī ahīnindriyo’’ti (dī. ni. 1.87) suttaṃ nissāya brahmakāyikānaṃ ghānādinimittānipi āyatanānevāti kappetvā saḷāyataniko tesaṃ attabhāvoti laddhi, seyyathāpi <pb ed="V" n="0.0205" /> andhakānañceva sammitiyānañca; te sandhāya <hi rend="bold">saḷāyataniko</hi>ti pucchā sakavādissa, laddhivasena paṭiññā itarassa. Atha naṃ yaṃ tattha āyatanaṃ natthi, tassa vasena codetuṃ <hi rend="bold">atthi tattha ghānāyatana</hi>ntiādi āraddhaṃ. Tato paravādī yaṃ tattha ajjhattikānaṃ tiṇṇaṃ āyatanānaṃ ghānādikaṃ saṇṭhānanimittaṃ tadeva āyatananti laddhiyā paṭijānāti. Bāhirānaṃ gandhāyatanādīnaṃ vasena puṭṭho ghānappasādādayo tattha na icchati, tasmā tesaṃ gocaraṃ paṭisedhento paṭikkhipati. Paṭilomapañhasaṃsandanapañhesupi imināvupāyena attho veditabbo.</p>

<p rend="bodytext" n="521"><hi rend="paranum">521</hi><hi rend="dot">.</hi> Atthi tattha ghānāyatanaṃ atthi gandhāyatanaṃ tena ghānena taṃ gandhaṃ ghāyatīti tasmiṃyeva parasamaye ekacce ācariye sandhāya vuttaṃ. Te kira tattha cha ajjhattikāni āyatanāni paripuṇṇāni icchanti, āyatanena ca nāma sakiccakena bhavitabbanti tehi ghānādīhi te gandhādayo ghāyanti sāyanti phusantītipi icchanti. Taṃ laddhiṃ sandhāya paravādī āmantāti paṭijānāti.</p>

<p rend="bodytext" n="522"><hi rend="paranum">522</hi><hi rend="dot">.</hi><hi rend="bold">Atthi</hi><pb ed="M" n="0.0210" /><hi rend="bold">tattha mūlagandho</hi>tiādīni pana puṭṭho atthibhāvaṃ sādhetuṃ asakkonto paṭikkhipati. <hi rend="bold">Nanu atthi tattha</hi><pb ed="P" n="0.0110" /><hi rend="bold">ghānanimitta</hi>ntiādi saṇṭhānamattasseva sādhakaṃ, na āyatanassa, tasmā udāhaṭampi anudāhaṭasadisamevāti.</p>

<p rend="centre">Rūpadhātuyā āyatanakathāvaṇṇanā.</p>

<p rend="subhead">8. Arūpe rūpakathāvaṇṇanā</p>

<p rend="bodytext" n="524-526"><hi rend="paranum">524-526</hi><hi rend="dot">.</hi> Idāni arūpe rūpakathā nāma hoti. Tattha yesaṃ ‘‘viññāṇapaccayā nāmarūpa’’nti vacanato āruppabhavepi oḷārikarūpā nissaṭaṃ sukhumarūpaṃ atthīti laddhi, seyyathāpi andhakānaṃ; te sandhāya <hi rend="bold">atthi rūpa</hi>nti pucchā sakavādissa, paṭiññā itarassa. Sesamettha uttānatthamevāti.</p>

<p rend="centre">Arūpe rūpakathāvaṇṇanā.</p>

<p rend="subhead">9. Rūpaṃ kammantikathāvaṇṇanā</p>

<p rend="bodytext" n="527-537"><hi rend="paranum">527-537</hi><hi rend="dot">.</hi> Idāni <pb ed="V" n="0.0206" /> rūpaṃ kammantikathā nāma hoti. Tattha yesaṃ kāyavacīviññattisaṅkhātaṃ rūpameva kāyakammaṃ vacīkammaṃ nāma, tañca kusalasamuṭṭhānaṃ kusalaṃ, akusalasamuṭṭhānaṃ akusalanti laddhi, seyyathāpi mahisāsakānañceva sammitiyānañca; te sandhāya <hi rend="bold">kusalena cittena samuṭṭhita</hi>nti pucchā sakavādissa, paṭiññā itarassa. Atha naṃ sace taṃ kusalaṃ, yvāyaṃ sārammaṇādibhedo kusalassa labbhati, atthi te so tassāti codetuṃ <hi rend="bold">sārammaṇa</hi>ntiādi āraddhaṃ. Tattha <hi rend="bold">patthanā paṇidhī</hi>ti cetanāyevetaṃ vevacanaṃ. Kusalacetanāyeva hi pakappayamānā patthanāti. Pakappanavasena ṭhitattā paṇidhīti ca vuccati. Parato pana <hi rend="bold">kusalena cittena samuṭṭhitā vedanā saññā cetanā saddhā</hi>tiādīsu vedanādīnaññeva cettha patthanā paṇidhīti labbhati, na cetanāya. Kasmā? Dvinnaṃ cetanānaṃ ekato abhāvā, sotapatitattā pana evaṃ tanti gatāti veditabbā. <hi rend="bold">Rūpāyatana</hi>ntiādi <pb ed="P" n="0.0111" /> purimavāre ‘‘sabbantaṃ kusala’’nti saṃkhittassa pabhedadassanatthaṃ vuttaṃ <pb ed="M" n="0.0211" />. Sesā saṃsandananayā, vacīkammakathā ‘‘akusalena cittena samuṭṭhita’’ntiādividhānañca sabbaṃ pāḷianusāreneva veditabbaṃ. <hi rend="bold">Asucī</hi>ti panettha sukkaṃ adhippetaṃ. Suttasādhanaṃ uttānatthameva.</p>

<p rend="centre">Rūpaṃ kammantikathāvaṇṇanā.</p>

<p rend="subhead">10. Jīvitindriyakathāvaṇṇanā</p>

<p rend="bodytext" n="540"><hi rend="paranum">540</hi><hi rend="dot">.</hi> Idāni jīvitindriyakathā nāma hoti. Tattha yesaṃ jīvitindriyaṃ nāma cittavippayutto arūpadhammo, tasmā rūpajīvitindriyaṃ natthīti laddhi, seyyathāpi pubbaseliyānañceva sammitiyānañca; te sandhāya pucchā sakavādissa, paṭiññā itarassa. <hi rend="bold">Natthi rūpīnaṃ dhammānaṃ āyū</hi>ti pañhe upādinnarūpānampi tiṇakaṭṭhādīnampi santānavasena pavattimeva āyu ṭhiti yapanā yāpanā iriyanā vattanā pālanāti icchati, tasmā paṭikkhipati. <hi rend="bold">Atthī</hi>ti pañhepi iminā kāraṇena paṭijānāti. <hi rend="bold">Atthi arūpajīvitindriya</hi>nti pañhe <pb ed="V" n="0.0207" /> arūpadhammānaṃ cittavippayuttaṃ jīvitindriyasantānaṃ nāma atthīti icchati, tasmā paṭijānāti.</p>

<p rend="bodytext" n="541"><hi rend="paranum">541</hi><hi rend="dot">.</hi><hi rend="bold">Rūpīnaṃ dhammānaṃ āyu arūpajīvitindriya</hi>nti pañhe sattasantāne rūpino vā hontu arūpino vā, sabbesaṃ cittavippayuttaṃ arūpajīvitindriyameva icchati, tasmā paṭijānāti.</p>

<p rend="bodytext" n="542"><hi rend="paranum">542</hi><hi rend="dot">.</hi> Nirodhasamāpannapañhesupi cittavippayuttaṃ arūpajīvitameva sandhāya paṭikkhipati ca paṭijānāti ca. Sakavādī pana taṃ asampaṭicchanto yaṃ arūpapavatte asati atthi, rūpena tena bhavitabbanti codetuṃ <hi rend="bold">hañcī</hi>tiādimāha. Saṅkhārakkhandhapañhe phassādisaṅkhārakkhandhaṃ sandhāya paṭikkhipati, kāyakammādisaṅkhārakkhandhaṃ sandhāya paṭijānāti. Kāyaviññatti <pb ed="P" n="0.0112" /> vacīviññatti sammāvācā sammākammanto jīvitindriyanti evamādayopi dhammā saṅkhārakkhandhapariyāpannātissa laddhi. Sakavādī pana taṃ asampaṭicchanto yadi niruddhepi arūpapavatte saṅkhārakkhandho atthi, catunnampi khandhānaṃ atthitā hotūti codetuṃ <hi rend="bold">atthi vedanākkhandho</hi>ti ādimāha. Itaro antosamāpattiṃ sandhāya paṭikkhipati, samāpajjantassa ca vuṭṭhahantassa ca pubbāparabhāgaṃ sandhāya paṭijānāti.</p>

<p rend="bodytext" n="543"><hi rend="paranum">543</hi><hi rend="dot">.</hi> Asaññasattavārepi <pb ed="M" n="0.0212" /> eseva nayo. Tassa hi laddhiyā asaññasattānaṃ paṭisandhikāle cittaṃ uppajjitvā nirujjhati, tena saha cittavippayuttaarūpajīvitindriyaṃ uppajjitvā yāvatāyukaṃ pavattati. Tasmā tesaṃ jīvitindriyaṃ natthīti puṭṭho paṭikkhipati, atthīti puṭṭho paṭijānāti. Vedanākkhandhādayopi tesaṃ pavattivasena paṭikkhipati, cutipaṭisandhivasena paṭijānāti. Sakavādī pana taṃ anicchanto ‘‘sace tattha ekakkhaṇepi vedanādayo atthi, pañcavokārabhavattaṃ pāpuṇātī’’ti codetuṃ <hi rend="bold">pañcavokārabhavo</hi>ti āha. Itaro suttavirodhabhayā paṭikkhipati.</p>

<p rend="bodytext" n="544-545"><hi rend="paranum">544-545</hi><hi rend="dot">.</hi><hi rend="bold">Ekadesaṃ bhijjatī</hi>ti pañhe sampayuttaṃ bhijjati, vippayuttaṃ tiṭṭhatīti tassa laddhi, tasmā paṭijānāti. <hi rend="bold">Dve jīvitindriyānī</hi>ti pucchā paravādissa, paṭiññā sakavādissa. Rūpārūpavasena hi dve jīvitindriyāni, tehiyeva satto jīvati, tesaṃ bhaṅgena maratīti vuccati. Cutikkhaṇasmiñhi dvepi jīvitāni saheva bhijjanti.</p>

<p rend="centre">Jīvitindriyakathāvaṇṇanā.</p>

<p rend="subhead">11. Kammahetukathāvaṇṇanā</p>

<p rend="bodytext" n="546"><hi rend="paranum">546</hi><hi rend="dot">.</hi> Idāni <pb ed="V" n="0.0208" /> kammahetukathā nāma hoti. Tattha yena arahatā purimabhave arahā abbhācikkhitapubbo, so tassa kammassa hetu arahattā parihāyatīti yesaṃ laddhi, seyyathāpi pubbaseliyānañceva sammitiyānañca; te sandhāya <hi rend="bold">kammahetū</hi>ti pucchā sakavādissa, paṭiññā itarassa. Sesaṃ parihānikathāyaṃ vuttanayameva <pb ed="P" n="0.0113" />.</p>

<p rend="bodytext"><hi rend="bold">Handa hi arahantānaṃ abbhācikkhatī</hi>ti idaṃ yassa kammassa hetu parihāyati, taṃ sampaṭicchāpetuṃ vadati. Atha naṃ sakavādī taṃ pakkhaṃ paṭijānāpetvā ‘‘yadi evaṃ yehi arahanto na abbhācikkhitapubbā, te sabbe arahattaṃ pāpuṇeyyu’’nti codetuṃ <hi rend="bold">ye kecī</hi>tiādimāha. Itaro tassa kammassa arahattaṃ sampāpuṇane niyāmaṃ apassanto paṭikkhipati.</p>

<p rend="centre">Kammahetukathāvaṇṇanā.</p>

<p rend="centre">Aṭṭhamo vaggo.</p>
</body>
<back></back>
</text>
</TEI.2>