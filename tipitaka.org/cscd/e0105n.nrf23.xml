<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">Visuddhimaggassa karaṇaṃ</p>

<p rend="bodytext">Tesu tāva visuddhimaggaṃ ācariyabuddhaghoso saṅghapālattherena ajjhesito mahāvihārassa dakkhiṇabhāge padhānaghare mahānigamassāmino pāsāde <note>pari. aṭṭha. nigamanakathā</note> vasanto akāsi. Ettāvatā ca ‘‘so panesa visuddhimaggo kena kato, kadā kato, kattha kato, kasmā kato’’ti imesaṃ pañhānamattho vitthārena vibhāvito hoti.</p>

<p rend="bodytext">Idāni <pb ed="M" n="0.0038" /> kimatthaṃ katotiādīnaṃ pañhānamatthaṃ pakāsayissāma. Tattha <hi rend="bold">kimatthaṃ kato</hi>ti etassa pana pañhassa attho ācariyeneva pakāsito. Kathaṃ?</p>

<p rend="gatha1">‘‘Sudullabhaṃ labhitvāna, pabbajjaṃ jinasāsane;</p>

<p rend="gathalast">Sīlādisaṅgahaṃ khemaṃ, ujuṃ maggaṃ visuddhiyā.</p>

<p rend="gatha1">Yathābhūtaṃ ajānantā, suddhikāmāpi ye idha;</p>

<p rend="gathalast">Visuddhiṃ nādhigacchanti, vāyamantāpi yogino.</p>

<p rend="gatha1">Tesaṃ pāmojjakaraṇaṃ, suvisuddhavinicchayaṃ;</p>

<p rend="gathalast">Mahāvihāravāsīnaṃ, desanānayanissitaṃ.</p>

<p rend="gatha1">Visuddhimaggaṃ bhāsissaṃ, taṃ me sakkacca bhāsato;</p>

<p rend="gathalast">Visuddhikāmā sabbepi, nisāmayatha sādhavo’’ti <note>visuddhi. 1.2</note>.</p>

<p rend="bodytext">Tasmā esa visuddhimaggo visuddhisaṅkhātanibbānakāmānaṃ sādhujanānaṃ sīlasamādhipaññāsaṅkhātassa visuddhimaggassa yāthāvato jānanatthāya katoti padhānappayojanavasena veditabbo. Appadhānappayojanavasena pana catūsu āgamaṭṭhakathāsu ganthasallahukabhāvatthāyapi katoti veditabbo. Tathā hi vuttaṃ <hi rend="bold">āgamaṭṭhakathāsu</hi> –</p>

<p rend="gatha1">‘‘Majjhe visuddhimaggo, esa catunnampi āgamānañhi;</p>

<p rend="gatha2">Ṭhatvā pakāsayissati, tattha yathābhāsitamatthaṃ;</p>

<p rend="gathalast">Icceva me kato’’ti <note>dī. ni. aṭṭha. 1.ganthārambhakathā</note>.</p>
</body>
<back></back>
</text>
</TEI.2>