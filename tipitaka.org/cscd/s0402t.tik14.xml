<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">(15) 5. Samāpattivaggavaṇṇanā</p>

<p rend="bodytext" n="164"><hi rend="paranum">164</hi><hi rend="dot">.</hi> Pañcamassa paṭhame ‘‘ito pubbe parikammaṃ pavattaṃ, ito paraṃ bhavaṅgaṃ majjhe samāpattī’’ti evaṃ saha parikammena appanāparicchedappajānanā paññā <hi rend="bold">samāpattikusalatā</hi>. Vuṭṭhāne kusalabhāvo <hi rend="bold">vuṭṭhānakusalatā</hi>. Pageva vuṭṭhānaparicchedakañāṇanti evamettha attho daṭṭhabbo.</p>

<p rend="bodytext" n="165"><hi rend="paranum">165</hi><hi rend="dot">.</hi> Dutiye ujuno bhāvo <hi rend="bold">ajjavaṃ,</hi> ajimhatā akuṭilatā avaṅkatāti attho. <hi rend="bold">Abhidhammepi</hi> (dha. sa. 1346) vuttaṃ – ‘‘tattha katamo ajjavo? Yā ajjavatā ajimhatā akuṭilatā avaṅkatā, ayaṃ vuccati ajjavo’’ti. <hi rend="bold">Anajjavañca</hi> ajjavappaṭikkhepena veditabbaṃ. Gomuttavaṅkatā, candalekhāvaṅkatā, naṅgalakoṭivaṅkatāti hi tayo anajjavā. Ekacco hi bhikkhu paṭhamavaye majjhima-pacchimavaye ca ekavīsatiyā anesanāsu chasu ca agocaresu carati, ayaṃ gomuttavaṅkatā nāma, ādito paṭṭhāya yāva pariyosānā paṭipattiyā vaṅkabhāvato. Eko paṭhamavaye pacchimavaye ca catupārisuddhisīlaṃ pūreti, lajjī kukkuccako sikkhākāmo hoti, majjhimavaye purimasadiso, ayaṃ candalekhāvaṅkatā nāma, paṭipattiyā majjhaṭṭhāne <pb ed="M" n="2.0060" /> vaṅkabhāvāpattito. Eko paṭhamavayepi majjhimavayepi catupārisuddhisīlaṃ pūreti, lajjī kukkuccako sikkhākāmo hoti, pacchimavaye purimasadiso, ayaṃ naṅgalakoṭivaṅkatā nāma, pariyosāne vaṅkabhāvāpattito. Eko sabbampetaṃ vaṅkataṃ pahāya tīsu vayesu <pb ed="V" n="2.0055" /> pesalo lajjī kukkuccako sikkhākāmo hoti, tassa yo so ujubhāvo, idaṃ ajjavaṃ nāma, sabbattha ujubhāvasiddhito.</p>

<p rend="bodytext"><hi rend="bold">Maddava</hi>nti ettha ‘‘lajjava’’ntipi paṭhanti. Evaṃ panettha attho – ‘‘tattha katamo lajjavo? Yo hirīyati hirīyitabbena hirīyati pāpakānaṃ akusalānaṃ dhammānaṃ samāpattiyā, ayaṃ vuccati lajjavo’’ti evaṃ vutto lajjibhāvo lajjavaṃ nāma. Idaṃ panettha nibbacanaṃ – lajjatīti lajjo, hirimā, tassa bhāvo <hi rend="bold">lajjavaṃ,</hi> hirīti attho. Lajjā etassa atthīti lajjī yathā ‘‘mālī māyī’’ti, tassa bhāvo lajjibhāvo, sā eva lajjā.</p>

<p rend="bodytext" n="166"><hi rend="paranum">166</hi><hi rend="dot">.</hi> Tatiye <hi rend="bold">adhivāsanakhantī</hi>ti ettha adhivāsanaṃ vuccati khamanaṃ. Tañhi paresaṃ dukkaṭaṃ duruttañca paṭivirodhākaraṇena attano upari āropetvā vāsanato ‘‘adhivāsana’’nti vuccati. Adhivāsanalakkhaṇā khanti adhivāsanakhanti. Sucisīlatā <hi rend="bold">soraccaṃ</hi>. Sā hi sobhanakammaratatā. Suṭṭhu vā pāpato oratabhāvo viratatāti āha <hi rend="bold">‘‘suratabhāvo’’</hi>ti. Teneva <hi rend="bold">abhidhammepi</hi> (dha. sa. 1349) –</p>

<p rend="indent">‘‘Tattha katamaṃ soraccaṃ? Yo kāyiko avītikkamo vācasiko avītikkamo kāyikavācasiko avītikkamo, idaṃ vuccati soraccaṃ, sabbopi sīlasaṃvaro soracca’’nti – āgato.</p>

<p rend="bodytext" n="167"><hi rend="paranum">167</hi><hi rend="dot">.</hi> Catutthe sakhilo vuccati saṇhavāco, tassa bhāvo <hi rend="bold">sākhalyaṃ,</hi> saṇhavācatā. Tenāha <hi rend="bold">‘‘saṇhavācāvasena sammodamānabhāvo’’</hi>ti. Saṇhavācāvasena hi sammodamānassa puggalassa bhāvo nāma saṇhavācatā. Teneva <hi rend="bold">abhidhamme</hi> (dha. sa. 1350) –</p>

<p rend="indent">‘‘Tattha katamaṃ sākhalyaṃ? Yā sā vācā aṇḍakā kakkasā parakaṭukā parābhisajjanī kodhasāmantā asamādhisaṃvattanikā, tathārūpiṃ <pb ed="M" n="2.0061" /> vācaṃ pahāya yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā, tathārūpiṃ vācaṃ bhāsitā hoti, yā tattha saṇhavācatā sakhilavācatā apharusavācatā, idaṃ vuccati sākhalya’’nti vuttaṃ.</p>

<p rend="bodytext">Tattha <hi rend="bold">aṇḍakā</hi>ti sadose savaṇe rukkhe niyyāsapiṇḍo, ahicchattādīni vā uṭṭhitāni aṇḍakānīti <pb ed="V" n="2.0056" /> vadanti, pheggurukkhassa pana kuthitassa aṇḍāni viya uṭṭhitā cuṇṇapiṇḍiyo vā gaṇṭhiyo vā aṇḍakā. Idha pana byāpajjanakakkasādisabhāvato kaṇṭakappaṭibhāgena vācā aṇḍakāti vuttā. Padumanāḷaṃ viya sotaṃ ghaṃsayamānā pavisantī <hi rend="bold">kakkasā</hi> daṭṭhabbā. Kodhena nibbattā tassa parivārabhūtā <hi rend="bold">kodhasāmantā</hi>. Pure saṃvaddhanārī <hi rend="bold">porī</hi>. Sā viya sukumārā mudukā vācā porī viyāti porī. <hi rend="bold">Saṇhavācatā</hi>tiādinā taṃ vācaṃ pavattamānaṃ dasseti.</p>

<p rend="bodytext" n="168"><hi rend="paranum">168</hi><hi rend="dot">.</hi> Pañcame <hi rend="bold">‘‘avihiṃsāti karuṇāpubbabhāgo’’</hi>ti ettakameva idha vuttaṃ, dīghanikāyaṭṭhakathāya <hi rend="bold">saṅgītisuttavaṇṇanāyaṃ</hi> (dī. ni. aṭṭha. 3.304) pana ‘‘avihiṃsāti karuṇāpi karuṇāpubbabhāgopī’’ti vuttaṃ. <hi rend="bold">Abhidhammepi</hi> (vibha. 182) ‘‘tattha katamā avihiṃsā? Yā sattesu karuṇā karuṇāyanā karuṇāyitattaṃ karuṇācetovimutti, ayaṃ vuccati avihiṃsā’’ti āgataṃ. Etthāpi hi yā kāci karuṇā ‘‘karuṇā’’ti vuttā, karuṇācetovimutti pana appanāppattāva.</p>

<p rend="bodytext">Sucisaddato bhāve yakāraṃ ikārassa ca ukārādesaṃ katvā ayaṃ niddesoti āha <hi rend="bold">‘‘socabyaṃ sucibhāvo’’</hi>ti. Ettha ca <hi rend="bold">socabya</hi>nti sīlavasena sucibhāvoti vuttaṃ. Dīghanikāyaṭṭhakathāya <hi rend="bold">saṅgītisuttavaṇṇanāyaṃ</hi> (dī. ni. aṭṭha. 3.304) pana ‘‘soceyyanti mettāya ca mettāpubbabhāgassa ca vasena sucibhāvo’’ti vuttaṃ. Teneva <hi rend="bold">abhidhammepi</hi> ‘‘tattha katamaṃ socabyaṃ? Yā sattesu metti mettāyanā mettāyitattaṃ mettācetovimutti, idaṃ vuccati socabya’’nti niddeso kato. Etthāpi hi ‘‘mettī’’tiādinā yā kāci mettā vuttā, mettācetovimutti pana appanāppattāva.</p>

<p rend="bodytext" n="169-171"><hi rend="paranum">169-171</hi><hi rend="dot">.</hi> Chaṭṭhasattamaaṭṭhamāni <pb ed="M" n="2.0062" /> heṭṭhā vuttanayāneva.</p>

<p rend="bodytext" n="172"><hi rend="paranum">172</hi><hi rend="dot">.</hi> Navame kāmaṃ sampayuttadhammesu thirabhāvopi balaṭṭho eva, paṭipakkhehi pana akampanīyataṃ sātisayaṃ balaṭṭhoti vuttaṃ <hi rend="bold">‘‘muṭṭhassacce akampanenā’’</hi>tiādi.</p>

<p rend="bodytext" n="173"><hi rend="paranum">173</hi><hi rend="dot">.</hi> Dasame paccanīkadhammasamanato <hi rend="bold">samatho,</hi> samādhīti āha <hi rend="bold">‘‘samathoti cittekaggatā’’</hi>ti. Aniccādinā vividhenākārena dassanato passanato <hi rend="bold">vipassanā,</hi> paññāti āha <hi rend="bold">‘‘saṅkhārapariggāhakañāṇa’’</hi>nti.</p>

<p rend="bodytext" n="174"><hi rend="paranum">174</hi><hi rend="dot">.</hi> Ekādasame <pb ed="V" n="2.0057" /><hi rend="bold">dussīlya</hi>nti samādinnassa sīlassa bhedakaro vītikkamo. <hi rend="bold">Diṭṭhivipattī</hi>ti ‘‘atthi dinna’’ntiādinayappavattāya sammādiṭṭhiyā dūsikā micchādiṭṭhīti āha <hi rend="bold">‘‘diṭṭhivipattīti micchādiṭṭhī’’</hi>ti.</p>

<p rend="bodytext" n="175"><hi rend="paranum">175</hi><hi rend="dot">.</hi> Dvādasame <hi rend="bold">sīlasampadā</hi>ti sabbabhāgato tassa anūnatāpatti paripuṇṇabhāvo sīlasampadā. Paripūraṇattho hettha sampadāsaddo. Tenevāha <hi rend="bold">‘‘paripuṇṇasīlatā’’</hi>ti. <hi rend="bold">Diṭṭhisampadā</hi>ti atthikadiṭṭhiādisammādiṭṭhipāripūribhāvena pavattaṃ ñāṇaṃ. Tañca kammassakatāsammādiṭṭhiādivasena pañcavidhaṃ hotīti āha <hi rend="bold">‘‘tena kammassakatā’’</hi>ti.</p>

<p rend="bodytext" n="176"><hi rend="paranum">176</hi><hi rend="dot">.</hi> Terasame <hi rend="bold">sīlavisuddhī</hi>ti visuddhiṃ pāpetuṃ samatthaṃ sīlaṃ, cittavisuddhiādiuparivisuddhiyā paccayo bhavituṃ samatthaṃ visuddhasīlanti vuttaṃ hoti. Suvisuddhameva hi sīlaṃ tassā padaṭṭhānaṃ hoti. Tenāha <hi rend="bold">‘‘sīlavisuddhīhi visuddhisampāpakaṃ sīla’’</hi>nti. Etthāpi <hi rend="bold">visuddhisampāpaka</hi>nti cittavisuddhiādiuparivisuddhiyā sampāpakanti attho daṭṭhabbo. <hi rend="bold">Abhidhamme</hi> (dha. sa. 1372) panāyaṃ ‘‘tattha katamā sīlavisuddhi? Kāyiko avītikkamo vācasiko avītikkamo kāyikavācasiko avītikkamo, ayaṃ vuccati sīlavisuddhī’’ti evaṃ vibhattā.</p>

<p rend="bodytext"><hi rend="bold">Diṭṭhivisuddhī</hi>ti visuddhiṃ pāpetuṃ samatthaṃ dassanañāṇaṃ dassanavisuddhi, paramatthavisuddhiṃ nibbānañca pāpetuṃ upanetuṃ samatthaṃ kammassakatañāṇādi sammādassananti attho. Tenāha <hi rend="bold">‘‘visuddhisampāpikā…pe… pañcavidhāpi vā sammādiṭṭhī’’</hi>ti. Etthāpi <hi rend="bold">visuddhisampāpikā</hi>ti ñāṇadassanavisuddhiyā dassananibbānasaṅkhātāya <pb ed="M" n="2.0063" /> paramatthavisuddhiyā ca sampāpikāti evamattho daṭṭhabbo. <hi rend="bold">Abhidhamme</hi> (dha. sa. 1373) panāyaṃ ‘‘tattha katamā diṭṭhivisuddhi? Kammassakatañāṇaṃ, saccānulomikaṃ ñāṇaṃ, maggassa maggasamaṅgissa ñāṇaṃ, phalasamaṅgissa ñāṇa’’nti evaṃ vuttaṃ.</p>

<p rend="bodytext">Ettha ca idaṃ akusalakammaṃ no sakaṃ, idaṃ pana kammaṃ sakanti evaṃ byatirekato anvayato ca kammassakatajānanañāṇaṃ <hi rend="bold">kammassakatañāṇaṃ</hi>. Tividhaduccaritañhi attanā katampi parena katampi no sakakammaṃ nāma hoti atthabhañjanato, sucaritaṃ sakakammaṃ nāma atthajananato. Vipassanāñāṇaṃ pana vacīsaccañca anulometi, paramatthasaccañca na vilometīti <hi rend="bold">saccānulomikañāṇa</hi>nti vuttaṃ. Vipassanāñāṇañhi lakkhaṇāni paṭivijjhanatthaṃ ārambhakāle <pb ed="V" n="2.0058" /> ‘‘aniccaṃ dukkhaṃ anattā’’ti pavattaṃ vacīsaccañca anulometi, tatheva paṭivijjhanato paramatthasaccaṃ nibbānañca na vilometi na virādheti ekanteneva sampāpanato.</p>

<p rend="bodytext" n="177"><hi rend="paranum">177</hi><hi rend="dot">.</hi> Cuddasame <hi rend="bold">diṭṭhivisuddhī</hi>ti paṭhamamaggasammādiṭṭhi vuttā. <hi rend="bold">Yathādiṭṭhissa ca padhāna</hi>nti taṃsampayuttameva vīriyaṃ. Teneva <hi rend="bold">dīghanikāyaṭṭhakathāyaṃ</hi> (dī. ni. aṭṭha. 3.304) ‘‘diṭṭhivisuddhīti ñāṇadassanaṃ kathitaṃ. Yathādiṭṭhissa ca padhānanti taṃsampayuttameva vīriya’’nti vuttaṃ. Ettha hi <hi rend="bold">ñāṇadassana</hi>nti ñāṇabhūtaṃ dassanaṃ. Tena dassanamaggaṃ vadati. <hi rend="bold">Taṃsampayuttameva vīriya</hi>nti paṭhamamaggasampayuttavīriyamāha. Apica <hi rend="bold">diṭṭhivisuddhī</hi>ti sabbāpi maggasammādiṭṭhi. <hi rend="bold">Yathādiṭṭhissa ca padhāna</hi>nti taṃsampayuttameva vīriyaṃ. Teneva <hi rend="bold">dīghanikāyaṭṭhakathāyaṃ</hi> ‘‘apica purimapadena catumaggañāṇaṃ, pacchimapadena taṃsampayuttaṃ vīriya’’nti vuttaṃ.</p>

<p rend="bodytext">Atha vā <hi rend="bold">diṭṭhīvisuddhī</hi>ti kammassakatañāṇādisaṅkhātā sabbāpi sammādiṭṭhi vuttā. <hi rend="bold">Yathādiṭṭhissa ca padhāna</hi>nti yo cetasiko vīriyārambho…pe… sammāvāyāmoti. Ayameva pāḷiyā sameti. Abhidhamme hi ‘‘diṭṭhivisuddhi kho panāti yā paññā pajānanā…pe… amoho dhammavicayo sammādiṭṭhi. Yathādiṭṭhissa ca padhānanti yo cetasiko vīriyārambho…pe… sammāvāyāmo’’ti evamayaṃ duko vibhatto. Teneva <hi rend="bold">abhidhammaṭṭhakathāyaṃ</hi> (dha. sa. aṭṭha. 1374) ‘‘yā paññā pajānanātiādīhi heṭṭhā vuttāni kammassakatañāṇādīneva cattāri ñāṇāni vibhattāni. ‘Yo cetasiko vīriyārambho’tiādīhi <pb ed="M" n="2.0064" /> padehi niddiṭṭhaṃ vīriyaṃ gahitaṃ paññāya lokiyaṭṭhāne lokiyaṃ, lokuttaraṭṭhāne lokuttara’’nti vuttaṃ.</p>

<p rend="bodytext">Idhāpi visuddhisampāpikā catumaggasammādiṭṭhi, pañcavidhāpi vā sammādiṭṭhi diṭṭhivisuddhīti adhippāyena <hi rend="bold">‘‘diṭṭhivisuddhīti visuddhisampāpikā sammādiṭṭhiyevā’’</hi>ti vuttaṃ. <hi rend="bold">Heṭṭhimamaggasampayuttaṃ vīriya</hi>nti idaṃ pana ‘‘yathādiṭṭhissa ca padhānanti paṭhamamaggasampayuttaṃ vīriyanti vutta’’nti adhippāyena vadati. Ettha ca taṃtaṃbhāṇakānaṃ matabhedenāyaṃ vaṇṇanābhedoti na aṭṭhakathāvacanānaṃ aññamaññavirodho saṅkitabbo. Atha yathādiṭṭhissa ca padhānanti heṭṭhimamaggasampayuttameva vīriyaṃ kasmā vuttanti āha <hi rend="bold">‘‘tañhi tassā diṭṭhiyā anurūpattā’’</hi>tiādi. Tattha <hi rend="bold">tassā diṭṭhiyā</hi>ti heṭṭhimamaggasampayuttāya diṭṭhiyā. <hi rend="bold">Yathādiṭṭhissā</hi>ti anurūpadiṭṭhissa kalyāṇadiṭṭhissa nibbattitappakāradiṭṭhissa vā nibbattetabbapadhānānurūpadiṭṭhissa yathādiṭṭhippavattakiriyassa vāti evampettha atthaṃ saṃvaṇṇayanti.</p>

<p rend="bodytext" n="178"><hi rend="paranum">178</hi><hi rend="dot">.</hi> Pannarasame <pb ed="V" n="2.0059" /> samattaṃ tussanaṃ titti santuṭṭhi, natthi etassa santuṭṭhīti asantuṭṭhi, asantuṭṭhissa bhāvo <hi rend="bold">asantuṭṭhitā</hi>. Yā kusalānaṃ dhammānaṃ bhāvanāya asantuṭṭhassa bhiyyokamyatā, tassā etaṃ adhivacanaṃ. Tāya hi samaṅgibhūto puggalo sīlaṃ pūretvā jhānaṃ uppādeti, jhānaṃ labhitvā vipassanaṃ ārabhati, āraddhavipassako arahattaṃ aggahetvā antarā vosānaṃ nāpajjati, ‘‘alamettāvatā katamettāvatā’’ti saṅkocaṃ na pāpuṇāti. Tenāha <hi rend="bold">‘‘aññatra arahattamaggā kusalesu dhammesu asantuṭṭhibhāvo’’</hi>ti. Tatra <hi rend="bold">aññatra arahattamaggā</hi>ti arahattamaggasampattaṃ vināti attho. ‘‘Appaṭivānitā ca padhānasmi’’nti idaṃ heṭṭhā vuttanayattā uttānatthamevāti na vibhattaṃ.</p>

<p rend="bodytext" n="179"><hi rend="paranum">179</hi><hi rend="dot">.</hi> Soḷasame muṭṭhā naṭṭhā sati etassāti muṭṭhassati, tassa bhāvo <hi rend="bold">muṭṭhassacca</hi>nti āha <hi rend="bold">‘‘muṭṭhassaccanti muṭṭhassatibhāvo’’</hi>ti. <hi rend="bold">Muṭṭhassatibhāvo</hi>ti ca satippaṭipakkho dhammo, na satiyā abhāvamattaṃ. <hi rend="bold">Asampajañña</hi>nti ‘‘tattha katamaṃ asampajaññaṃ? Yaṃ aññāṇaṃ adassanaṃ…pe… avijjālaṅghī moho akusalamūla’’nti (dha. sa. 1357) evaṃ vuttā avijjāyeva. Tathā hi vijjāpaṭipakkho avijjā vijjāya pahātabbato, evaṃ sampajaññappaṭipakkho asampajaññaṃ <pb ed="M" n="2.0065" />. Yasmā pana sampajaññappaṭipakkhe sati tassa vasena ñāṇassa abhāvo hoti, tasmā vuttaṃ <hi rend="bold">‘‘aññāṇabhāvo’’</hi>ti.</p>

<p rend="bodytext" n="180"><hi rend="paranum">180</hi><hi rend="dot">.</hi> Sattarasame <hi rend="bold">apilāpanalakkhaṇā satī</hi>ti udake lābu viya yena cittaṃ ārammaṇe pilavitvā viya tiṭṭhati, na ogāhati, taṃ pilāpanaṃ. Na pilāpanaṃ apilāpanaṃ, taṃ lakkhaṇaṃ sabhāvo etissāti apilāpanalakkhaṇā.</p>

<p rend="centre">Samāpattivaggavaṇṇanā niṭṭhitā.</p>

<p rend="centre">Tatiyapaṇṇāsakaṃ niṭṭhitaṃ.</p>
</body>
<back></back>
</text>
</TEI.2>