<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">16. Mahānipāto</p>

<p rend="subhead">1. Sumedhātherīgāthāvaṇṇanā</p>

<p rend="bodytext">Mahānipāte <pb ed="M" n="0.0278" /><pb ed="V" n="0.0295" /><pb ed="P" n="0.0272" /><hi rend="bold">mantāvatiyā nagare</hi>tiādikā sumedhāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī, sakkaccaṃ vimokkhasambhāre sambhārentī koṇāgamanassa bhagavato kāle kulagehe nibbattitvā viññutaṃ patvā, attano sakhīhi kuladhītāhi saddhiṃ ekajjhāsayā hutvā mahantaṃ ārāmaṃ kāretvā buddhappamukhassa bhikkhusaṅghassa niyyādesi. Sā tena puññakammena kāyassa bhedā tāvatiṃsaṃ upagacchi. Tattha yāvatāyukaṃ dibbasampattiṃ anubhavitvā tato cutā yāmesu upapajji. Tato cutā tusitesu, tato cutā nimmānaratīsu, tato cutā paranimmitavasavattīsūti anukkamena pañcasu kāmasaggesu uppajjitvā tattha tattha devarājūnaṃ mahesī hutvā tato cutā kassapassa bhagavato kāle mahāvibhavassa seṭṭhino dhītā hutvā anukkamena viññutaṃ patvā sāsane abhippasannā hutvā ratanattayaṃ uddissa uḷārapuññakammaṃ akāsi.</p>

<p rend="bodytext">Tattha yāvajīvaṃ dhammūpajīvinī kusaladhammaniratā hutvā tato cutā tāvatiṃsesu nibbattitvā aparāparaṃ sugatīsuyeva saṃsarantī, imasmiṃ buddhuppāde mantāvatīnagare koñcassa nāma rañño dhītā hutvā nibbatti. Tassā mātāpitaro <hi rend="bold">sumedhā</hi>ti nāmaṃ akaṃsu. Taṃ anukkamena vuddhippattavayappattakāle mātāpitaro ‘‘vāraṇavatīnagare anikarattassa nāma rañño dassāmā’’ti sammantesuṃ. Sā pana daharakālato paṭṭhāya attano samānavayāhi rājakaññāhi dāsijanehi ca saddhiṃ bhikkhunupassayaṃ gantvā bhikkhunīnaṃ santike dhammaṃ sutvā cirakālato paṭṭhāya katādhikāratāya saṃsāre jātasaṃvegā sāsane abhippasannā hutvā vayappattakāle kāmehi vinivattitamānasā ahosi. Tena sā mātāpitūnaṃ ñātīnaṃ sammantanaṃ sutvā ‘‘na mayhaṃ gharāvāsena kiccaṃ, pabbajissāmaha’’nti āha. Taṃ mātāpitaro gharāvāse niyojentā nānappakārena yācantāpi saññāpetuṃ nāsakkhiṃsu. Sā ‘‘evaṃ me <pb ed="M" n="0.0279" /> pabbajituṃ labbhatī’’ti khaggaṃ <pb ed="P" n="0.0273" /> gahetvā sayameva attano kese chinditvā te eva kese ārabbha paṭikkūlamanasikāraṃ pavattentī tattha katādhikāratāya bhikkhunīnaṃ santike manasikāravidhānassa sutapubbattā ca asubhanimittaṃ <pb ed="V" n="0.0296" /> uppādetvā tattha paṭhamajjhānaṃ adhigacchi. Adhigatapaṭhamajjhānā ca attanā gharāvāse uyyojetuṃ upagate mātāpitaro ādiṃ katvā antojanaparijanaṃ sabbaṃ rājakulaṃ sāsane abhippasannaṃ kāretvā gharato nikkhamitvā bhikkhunupassayaṃ gantvā pabbaji. Pabbajitvā ca vipassanaṃ paṭṭhapetvā sammadeva paripakkañāṇā vimuttiparipācanīyānaṃ dhammānaṃ visesitāya na cirasseva saha paṭisambhidāhi arahattaṃ pāpuṇi. Tena vuttaṃ <hi rend="bold">apadāne</hi> (apa. therī 2.1.1-19) –</p>

<p rend="gatha1">‘‘Bhagavati koṇāgamane, saṅghārāmamhi navanivesamhi;</p>

<p rend="gathalast">Sakhiyo tisso janiyo, vihāradānaṃ adāsimha.</p>

<p rend="gatha1">‘‘Dasakkhattuṃ satakkhattuṃ, dasasatakkhattuṃ satāni ca satakkhattuṃ;</p>

<p rend="gathalast">Devesu upapajjimha, ko pana vādo manussesu.</p>

<p rend="gatha1">‘‘Devesu mahiddhikā ahumha, mānusakamhi ko pana vādo;</p>

<p rend="gathalast">Sattaratanassa mahesī, itthiratanaṃ ahaṃ āsiṃ.</p>

<p rend="gatha1">‘‘Idha sañcitakusalā, susamiddhakulappajā;</p>

<p rend="gathalast">Dhanañjānī ca khemā ca, ahampi ca tayo janā.</p>

<p rend="gatha1">‘‘Ārāmaṃ sukataṃ katvā, sabbāvayavamaṇḍitaṃ;</p>

<p rend="gathalast">Buddhappamukhasaṅghassa, niyyādetvā pamoditā.</p>

<p rend="gatha1">‘‘Yattha yatthūpapajjāmi, tassa kammassa vāhasā;</p>

<p rend="gathalast">Devesu aggataṃ pattā, manussesu tatheva ca.</p>

<p rend="gatha1">‘‘Imasmiṃyeva kappamhi, brahmabandhu mahāyaso;</p>

<p rend="gathalast">Kassapo nāma gottena, uppajji vadataṃ varo.</p>

<p rend="gatha1">‘‘Upaṭṭhāko mahesissa, tadā āsi narissaro;</p>

<p rend="gathalast">Kāsirājā kikī nāma, bārāṇasipuruttame.</p>

<p rend="gatha1">‘‘Tassāsuṃ <pb ed="M" n="0.0280" /><pb ed="V" n="0.0297" /> satta dhītaro, rājakaññā sukhedhitā;</p>

<p rend="gathalast">Buddhopaṭṭhānaniratā, brahmacariyaṃ cariṃsu tā.</p>

<p rend="gatha1">‘‘Tāsaṃ <pb ed="P" n="0.0274" /> sahāyikā hutvā, sīlesu susamāhitā;</p>

<p rend="gathalast">Datvā dānāni sakkaccaṃ, agāreva vataṃ cariṃ.</p>

<p rend="gatha1">‘‘Tena kammena sukatena, cetanāpaṇidhīhi ca;</p>

<p rend="gathalast">Jahitvā mānusaṃ dehaṃ, tāvatiṃsūpagā ahaṃ.</p>

<p rend="gatha1">‘‘Tato cutā yāmamagaṃ, tatohaṃ tusitaṃ gatā;</p>

<p rend="gathalast">Tato ca nimmānaratiṃ, vasavattipuraṃ gatā.</p>

<p rend="gatha1">‘‘Yattha yatthūpapajjāmi, puññakammasamohitā;</p>

<p rend="gathalast">Tattha tattheva rājūnaṃ, mahesittamahārayiṃ.</p>

<p rend="gatha1">‘‘Tato cutā manussatte, rājūnaṃ cakkavattinaṃ;</p>

<p rend="gathalast">Maṇḍalīnañca rājūnaṃ, mahesittamakārayiṃ.</p>

<p rend="gatha1">‘‘Sampattimanubhotvāna, devesu mānusesu ca;</p>

<p rend="gathalast">Sabbattha sukhitā hutvā, nekajātīsu saṃsariṃ.</p>

<p rend="gatha1">‘‘So hetu so pabhavo, tammūlaṃ sāva sāsane khantī;</p>

<p rend="gathalast">Taṃ paṭhamasamodhānaṃ, taṃ dhammaratāya nibbānaṃ.</p>

<p rend="gatha1">‘‘Kilesā jhāpitā mayhaṃ, bhavā sabbe samūhatā;</p>

<p rend="gathalast">Nāgīva bandhanaṃ chetvā, viharāmi anāsavā.</p>

<p rend="gatha1">‘‘Svāgataṃ vata me āsi, buddhaseṭṭhassa santike;</p>

<p rend="gathalast">Tisso vijjā anuppattā, kataṃ buddhassa sāsanaṃ.</p>

<p rend="gatha1">‘‘Paṭisambhidā <pb ed="V" n="0.0298" /> catasso, vimokkhāpi ca aṭṭhime;</p>

<p rend="gathalast">Chaḷabhiññā sacchikatā, kataṃ buddhassa sāsana’’nti.</p>

<p rend="bodytext">Arahattaṃ pana patvā attano paṭipattiṃ paccavekkhitvā udānavasena –</p>

<p rend="hangnum" n="450"><hi rend="paranum">450</hi><hi rend="dot">.</hi></p>

<p rend="gatha1"> ‘‘Mantāvatiyā nagare, rañño koñcassa aggamahesiyā;</p>

<p rend="gathalast">Dhītā āsiṃ sumedhā, pasāditā sāsanakarehi.</p>

<p rend="hangnum" n="451"><hi rend="paranum">451</hi><hi rend="dot">.</hi></p>

<p rend="gatha1"> ‘‘Sīlavatī cittakathā, bahussutā buddhasāsane vinitā;</p>

<p rend="gathalast">Mātāpitaro upagamma, bhaṇati ubhayo nisāmetha.</p>

<p rend="hangnum" n="452"><hi rend="paranum">452</hi><hi rend="dot">.</hi></p>

<p rend="gatha1"> ‘‘Nibbānābhiratāhaṃ <pb ed="M" n="0.0281" />, asassataṃ bhavagataṃ yadipi dibbaṃ;</p>

<p rend="gathalast">Kimaṅgaṃ pana tucchā kāmā, appassādā bahuvighātā.</p>

<p rend="hangnum" n="453"><hi rend="paranum">453</hi><hi rend="dot">.</hi></p>

<p rend="gatha1"> ‘‘Kāmā <pb ed="P" n="0.0275" /> kaṭukā āsī, visūpamā yesu mucchitā bālā;</p>

<p rend="gathalast">Te dīgharattaṃ niraye, samappitā haññante dukkhitā.</p>

<p rend="hangnum" n="454"><hi rend="paranum">454</hi><hi rend="dot">.</hi></p>

<p rend="gatha1"> ‘‘Socanti pāpakammā, vinipāte pāpavaddhino sadā;</p>

<p rend="gathalast">Kāyena ca vācāya ca, manasā ca asaṃvutā bālā.</p>

<p rend="hangnum" n="455"><hi rend="paranum">455</hi><hi rend="dot">.</hi></p>

<p rend="gatha1"> ‘‘Bālā te duppaññā, acetanā dukkhasamudayoruddhā;</p>

<p rend="gathalast">Desente ajānantā, na bujjhare ariyasaccāni.</p>

<p rend="hangnum" n="456"><hi rend="paranum">456</hi><hi rend="dot">.</hi></p>

<p rend="gatha1"> ‘‘Saccāni ‘amma’buddhavaradesi, tāni te bahutarā ajānantā ye;</p>

<p rend="gathalast">Abhinandanti bhavagataṃ, pihenti devesu upapattiṃ.</p>

<p rend="hangnum" n="457"><hi rend="paranum">457</hi><hi rend="dot">.</hi></p>

<p rend="gatha1"> ‘‘Devesupi upapatti, asassatā bhavagate aniccamhi;</p>

<p rend="gathalast">Na ca santasanti bālā, punappunaṃ jāyitabbassa.</p>

<p rend="hangnum" n="458"><hi rend="paranum">458</hi><hi rend="dot">.</hi></p>

<p rend="gatha1"> ‘‘Cattāro <pb ed="V" n="0.0299" /> vinipātā, duve ca gatiyo kathañci labbhanti;</p>

<p rend="gathalast">Na ca vinipātagatānaṃ, pabbajjā atthi nirayesu.</p>

<p rend="hangnum" n="459"><hi rend="paranum">459</hi><hi rend="dot">.</hi></p>

<p rend="gatha1"> ‘‘Anujānātha maṃ ubhayo, pabbajituṃ dasabalassa pāvacane;</p>

<p rend="gathalast">Appossukkā ghaṭissaṃ, jātimaraṇappahānāya.</p>

<p rend="hangnum" n="460"><hi rend="paranum">460</hi><hi rend="dot">.</hi></p>

<p rend="gatha1"> ‘‘Kiṃ bhavagate abhinandi, tena kāyakalinā asārena;</p>

<p rend="gathalast">Bhavataṇhāya nirodhā, anujānātha pabbajissāmi.</p>

<p rend="hangnum" n="461"><hi rend="paranum">461</hi><hi rend="dot">.</hi></p>

<p rend="gatha1"> ‘‘Buddhānaṃ uppādo, vivajjito akkhaṇo khaṇo laddho;</p>

<p rend="gathalast">Sīlāni brahmacariyaṃ, yāvajīvaṃ na dūseyyaṃ.</p>

<p rend="hangnum" n="462"><hi rend="paranum">462</hi><hi rend="dot">.</hi></p>

<p rend="gatha1"> ‘‘Evaṃ bhaṇati sumedhā, mātāpitaro ‘na tāva āhāraṃ;</p>

<p rend="gathalast">Āharissaṃ gahaṭṭhā, maraṇavasaṃ gatāva hessāmi’.</p>

<p rend="hangnum" n="463"><hi rend="paranum">463</hi><hi rend="dot">.</hi></p>

<p rend="gatha1"> ‘‘Mātā dukkhitā rodati pitā ca;</p>

<p rend="gatha2">Assā sabbaso samabhihato;</p>

<p rend="gathalast">Ghaṭenti saññāpetuṃ, pāsādatale chamāpatitaṃ.</p>

<p rend="hangnum" n="464"><hi rend="paranum">464</hi><hi rend="dot">.</hi></p>

<p rend="gatha1"> ‘‘Uṭṭhehi <pb ed="M" n="0.0282" /> puttaka kiṃ soci, tena dinnāsi vāraṇavatimhi;</p>

<p rend="gathalast">Rājā anīkaratto, abhirūpo tassa tvaṃ dinnā.</p>

<p rend="hangnum" n="465"><hi rend="paranum">465</hi><hi rend="dot">.</hi></p>

<p rend="gatha1"> ‘‘Aggamahesī bhavissasi, anikarattassa rājino bhariyā;</p>

<p rend="gathalast">Sīlāni brahmacariyaṃ, pabbajjā dukkarā puttaka.</p>

<p rend="hangnum" n="466"><hi rend="paranum">466</hi><hi rend="dot">.</hi></p>

<p rend="gatha1"> ‘‘Rajje <pb ed="P" n="0.0276" /> āṇā dhanamissariyaṃ, bhogā sukhā daharikāsi;</p>

<p rend="gathalast">Bhuñjāhi kāmabhoge, vāreyyaṃ hotu te putta.</p>

<p rend="hangnum" n="467"><hi rend="paranum">467</hi><hi rend="dot">.</hi></p>

<p rend="gatha1"> ‘‘Atha <pb ed="V" n="0.0300" /> ne bhaṇati sumedhā, mā edisikāni bhavagatamasāraṃ;</p>

<p rend="gathalast">Pabbajjā vā hohiti, maraṇaṃ vā me na ceva vāreyyaṃ.</p>

<p rend="hangnum" n="468"><hi rend="paranum">468</hi><hi rend="dot">.</hi></p>

<p rend="gatha1"> ‘‘Kimiva pūtikāyamasuciṃ, savanagandhaṃ bhayānakaṃ kuṇapaṃ;</p>

<p rend="gathalast">Abhisaṃviseyyaṃ bhastaṃ, asakiṃ paggharitaṃ asucipuṇṇaṃ.</p>

<p rend="hangnum" n="469"><hi rend="paranum">469</hi><hi rend="dot">.</hi></p>

<p rend="gatha1"> ‘‘Kimiva tahaṃ jānantī, vikūlakaṃ maṃsasoṇitupalittaṃ;</p>

<p rend="gathalast">Kimikulalayaṃ sakuṇabhattaṃ, kaḷevaraṃ kissa diyatīti.</p>

<p rend="hangnum" n="470"><hi rend="paranum">470</hi><hi rend="dot">.</hi></p>

<p rend="gatha1"> ‘‘Nibbuyhati susānaṃ, aciraṃ kāyo apetaviññāṇo;</p>

<p rend="gathalast">Chuddho kaḷiṅgaraṃ viya, jigucchamānehi ñātīhi.</p>

<p rend="hangnum" n="471"><hi rend="paranum">471</hi><hi rend="dot">.</hi></p>

<p rend="gatha1"> ‘‘Chuddhūna naṃ susāne, parabhattaṃ nhāyanti jigucchantā;</p>

<p rend="gathalast">Niyakā mātāpitaro, kiṃ pana sādhāraṇā janatā.</p>

<p rend="hangnum" n="472"><hi rend="paranum">472</hi><hi rend="dot">.</hi></p>

<p rend="gatha1"> ‘‘Ajjhositā asāre, kaḷevare aṭṭhinhārusaṅghāte;</p>

<p rend="gathalast">Kheḷassuccārassavaparipuṇṇe pūtikāyamhi.</p>

<p rend="hangnum" n="473"><hi rend="paranum">473</hi><hi rend="dot">.</hi></p>

<p rend="gatha1"> ‘‘Yo naṃ vinibbhujitvā, abbhantaramassa bāhiraṃ kayirā;</p>

<p rend="gathalast">Gandhassa asahamānā, sakāpi mātā jiguccheyya.</p>

<p rend="hangnum" n="474"><hi rend="paranum">474</hi><hi rend="dot">.</hi></p>

<p rend="gatha1"> ‘‘Khandhadhātuāyatanaṃ, saṅkhataṃ jātimūlakaṃ dukkhaṃ;</p>

<p rend="gathalast">Yoniso anuvicinantī, vāreyyaṃ kissa iccheyyaṃ.</p>

<p rend="hangnum" n="475"><hi rend="paranum">475</hi><hi rend="dot">.</hi></p>

<p rend="gatha1"> ‘‘Divase divase tisatti, satāni navanavā pateyyuṃ kāyamhi;</p>

<p rend="gathalast">Vassasatampi ca ghāto, seyyo dukkhassa cevaṃ khayo.</p>

<p rend="hangnum" n="476"><hi rend="paranum">476</hi><hi rend="dot">.</hi></p>

<p rend="gatha1"> ‘‘Ajjhupagacche <pb ed="M" n="0.0283" /><pb ed="P" n="0.0277" /> ghātaṃ, yo viññāyevaṃ satthuno vacanaṃ;</p>

<p rend="gathalast">Dīgho tesaṃ saṃsāro, punappunaṃ haññamānānaṃ.</p>

<p rend="hangnum" n="477"><hi rend="paranum">477</hi><hi rend="dot">.</hi></p>

<p rend="gatha1"> ‘‘Devesu <pb ed="V" n="0.0301" /> manussesu ca, tiracchānayoniyā asurakāye;</p>

<p rend="gathalast">Petesu ca nirayesu ca, aparimitā dissante ghātā.</p>

<p rend="hangnum" n="478"><hi rend="paranum">478</hi><hi rend="dot">.</hi></p>

<p rend="gatha1"> ‘‘Ghātā nirayesu bahū, vinipātagatassa pīḷiyamānassa;</p>

<p rend="gathalast">Devesupi attāṇaṃ, nibbānasukhā paraṃ natthi.</p>

<p rend="hangnum" n="479"><hi rend="paranum">479</hi><hi rend="dot">.</hi></p>

<p rend="gatha1"> ‘‘Pattā te nibbānaṃ, ye yuttā dasabalassa pāvacane;</p>

<p rend="gathalast">Appossukkā ghaṭenti, jātimaraṇappahānāya.</p>

<p rend="hangnum" n="480"><hi rend="paranum">480</hi><hi rend="dot">.</hi></p>

<p rend="gatha1"> ‘‘Ajjeva tātabhinikkhamissaṃ, bhogehi kiṃ asārehi;</p>

<p rend="gathalast">Nibbinnā me kāmā, vantasamā tālavatthukatā.</p>

<p rend="hangnum" n="481"><hi rend="paranum">481</hi><hi rend="dot">.</hi></p>

<p rend="gatha1"> ‘‘Sā cevaṃ bhaṇati pitaramanīkaratto, ca yassa sā dinnā;</p>

<p rend="gathalast">Upayāsi vāraṇavate, vāreyyamupaṭṭhite kāle.</p>

<p rend="hangnum" n="482"><hi rend="paranum">482</hi><hi rend="dot">.</hi></p>

<p rend="gatha1"> ‘‘Atha asitanicitamuduke, kese khaggena chindiya sumedhā;</p>

<p rend="gathalast">Pāsādaṃ pidahitvā, paṭhamajjhānaṃ samāpajji.</p>

<p rend="hangnum" n="483"><hi rend="paranum">483</hi><hi rend="dot">.</hi></p>

<p rend="gatha1"> ‘‘Sā ca tahiṃ samāpannā, anīkaratto ca āgato nagaraṃ;</p>

<p rend="gathalast">Pāsāde ca sumedhā, aniccasaññaṃ subhāveti.</p>

<p rend="hangnum" n="484"><hi rend="paranum">484</hi><hi rend="dot">.</hi></p>

<p rend="gatha1"> ‘‘Sā ca manasi karoti, anīkaratto ca āruhī turitaṃ;</p>

<p rend="gathalast">Maṇikanakabhūsitaṅgo, katañjalī yācati sumedhaṃ.</p>

<p rend="hangnum" n="485"><hi rend="paranum">485</hi><hi rend="dot">.</hi></p>

<p rend="gatha1"> ‘‘Rajje āṇā dhanamissariyaṃ, bhogā sukhā daharikāsi;</p>

<p rend="gathalast">Bhuñjāhi kāmabhoge, kāmasukhā dullabhā loke.</p>

<p rend="hangnum" n="486"><hi rend="paranum">486</hi><hi rend="dot">.</hi></p>

<p rend="gatha1"> ‘‘Nissaṭṭhaṃ te rajjaṃ, bhoge bhuñjassu dehi dānāni;</p>

<p rend="gathalast">Mā dummanā ahosi, mātāpitaro te dukkhitā.</p>

<p rend="hangnum" n="487"><hi rend="paranum">487</hi><hi rend="dot">.</hi></p>

<p rend="gatha1"> ‘‘Taṃ <pb ed="V" n="0.0302" /><pb ed="P" n="0.0278" /> taṃ bhaṇati sumedhā, kāmehi anatthikā vigatamohā;</p>

<p rend="gathalast">Mā kāme abhinandi, kāmesvādīnavaṃ passa.</p>

<p rend="hangnum" n="488"><hi rend="paranum">488</hi><hi rend="dot">.</hi></p>

<p rend="gatha1"> ‘‘Cātuddīpo rājā, mandhātā āsi kāmabhoginamaggo;</p>

<p rend="gathalast">Atitto kālaṅkato, na cassa paripūritā icchā.</p>

<p rend="hangnum" n="489"><hi rend="paranum">489</hi><hi rend="dot">.</hi></p>

<p rend="gatha1"> ‘‘Satta <pb ed="M" n="0.0284" /> ratanāni vasseyya, vuṭṭhimā dasadisā samantena;</p>

<p rend="gathalast">Na catthi titti kāmānaṃ, atittāva maranti narā.</p>

<p rend="hangnum" n="490"><hi rend="paranum">490</hi><hi rend="dot">.</hi></p>

<p rend="gatha1"> ‘‘Asisūnūpamā kāmā, kāmā sappasiropamā;</p>

<p rend="gathalast">Ukkopamā anudahanti, aṭṭhikaṅkalasannibhā.</p>

<p rend="hangnum" n="491"><hi rend="paranum">491</hi><hi rend="dot">.</hi></p>

<p rend="gatha1"> ‘‘Aniccā adhuvā kāmā, bahudukkhā mahāvisā;</p>

<p rend="gathalast">Ayoguḷova santatto, aghamūlā dukhapphalā.</p>

<p rend="hangnum" n="492"><hi rend="paranum">492</hi><hi rend="dot">.</hi></p>

<p rend="gatha1"> ‘‘Rukkhaphalūpamā kāmā, maṃsapesūpamā dukhā;</p>

<p rend="gathalast">Supinopamā vañcaniyā, kāmā yācitakūpamā.</p>

<p rend="hangnum" n="493"><hi rend="paranum">493</hi><hi rend="dot">.</hi></p>

<p rend="gatha1"> ‘‘Sattisūlūpamā kāmā, rogo gaṇḍo aghaṃ nighaṃ;</p>

<p rend="gathalast">Aṅgārakāsusadisā, aghamūlaṃ bhayaṃ vadho.</p>

<p rend="hangnum" n="494"><hi rend="paranum">494</hi><hi rend="dot">.</hi></p>

<p rend="gatha1"> ‘‘Evaṃ bahudukkhā kāmā, akkhātā antarāyikā;</p>

<p rend="gathalast">Gacchatha na me bhavagate, vissāso atthi attano.</p>

<p rend="hangnum" n="495"><hi rend="paranum">495</hi><hi rend="dot">.</hi></p>

<p rend="gatha1"> ‘‘Kiṃ mama paro karissati, attano sīsamhi ḍayhamānamhi;</p>

<p rend="gathalast">Anubandhe jarāmaraṇe, tassa ghātāya ghaṭitabbaṃ.</p>

<p rend="hangnum" n="496"><hi rend="paranum">496</hi><hi rend="dot">.</hi></p>

<p rend="gatha1"> ‘‘Dvāraṃ apāpuritvānahaṃ, mātāpitaro anīkarattañca;</p>

<p rend="gathalast">Disvāna chamaṃ nisinne, rodante idamavocaṃ.</p>

<p rend="hangnum" n="497"><hi rend="paranum">497</hi><hi rend="dot">.</hi></p>

<p rend="gatha1"> ‘‘Dīgho <pb ed="V" n="0.0303" /> bālānaṃ saṃsāro, punappunañca rodataṃ;</p>

<p rend="gathalast">Anamatagge pitu maraṇe, bhātu vadhe attano ca vadhe.</p>

<p rend="hangnum" n="498"><hi rend="paranum">498</hi><hi rend="dot">.</hi></p>

<p rend="gatha1"> ‘‘Assu thaññaṃ rudhiraṃ, saṃsāraṃ anamataggato saratha;</p>

<p rend="gathalast">Sattānaṃ saṃsarataṃ, sarāhi aṭṭhīnañca sannicayaṃ.</p>

<p rend="hangnum" n="499"><hi rend="paranum">499</hi><hi rend="dot">.</hi></p>

<p rend="gatha1"> ‘‘Sara caturodadhī, upanīte assuthaññarudhiramhi;</p>

<p rend="gathalast">Sara ekakappamaṭṭhīnaṃ, sañcayaṃ vipulena samaṃ.</p>

<p rend="hangnum" n="500"><hi rend="paranum">500</hi><hi rend="dot">.</hi></p>

<p rend="gatha1"> ‘‘Anamatagge <pb ed="P" n="0.0279" /> saṃsarato, mahiṃ jambudīpamupanītaṃ;</p>

<p rend="gathalast">Kolaṭṭhimattaguḷikā, mātā mātusveva nappahonti.</p>

<p rend="hangnum" n="501"><hi rend="paranum">501</hi><hi rend="dot">.</hi></p>

<p rend="gatha1"> ‘‘Tiṇakaṭṭhasākhāpalāsaṃ, upanītaṃ anamataggato sara;</p>

<p rend="gathalast">Caturaṅgulikā ghaṭikā, pitupitusveva nappahonti.</p>

<p rend="hangnum" n="502"><hi rend="paranum">502</hi><hi rend="dot">.</hi></p>

<p rend="gatha1"> ‘‘Sara <pb ed="M" n="0.0285" /> kāṇakacchapaṃ pubbasamudde, aparato ca yugachiddaṃ;</p>

<p rend="gathalast">Siraṃ tassa ca paṭimukkaṃ, manussalābhamhi opammaṃ.</p>

<p rend="hangnum" n="503"><hi rend="paranum">503</hi><hi rend="dot">.</hi></p>

<p rend="gatha1"> ‘‘Sara rūpaṃ pheṇapiṇḍopamassa, kāyakalino asārassa;</p>

<p rend="gathalast">Khandhe passa anicce, sarāhi niraye bahuvighāte.</p>

<p rend="hangnum" n="504"><hi rend="paranum">504</hi><hi rend="dot">.</hi></p>

<p rend="gatha1"> ‘‘Sara kaṭasiṃ vaḍḍhente, punappunaṃ tāsu tāsu jātīsu;</p>

<p rend="gathalast">Sara kumbhīlabhayāni ca, sarāhi cattāri saccāni.</p>

<p rend="hangnum" n="505"><hi rend="paranum">505</hi><hi rend="dot">.</hi></p>

<p rend="gatha1"> ‘‘Amatamhi vijjamāne, kiṃ tava pañcakaṭukena pītena;</p>

<p rend="gathalast">Sabbā hi kāmaratiyo, kaṭukatarā pañcakaṭukena.</p>

<p rend="hangnum" n="506"><hi rend="paranum">506</hi><hi rend="dot">.</hi></p>

<p rend="gatha1"> ‘‘Amatamhi vijjamāne, kiṃ tava kāmehi ye pariḷāhā;</p>

<p rend="gathalast">Sabbā hi kāmaratiyo, jalitā kuthitā kampitā santāpitā.</p>

<p rend="hangnum" n="507"><hi rend="paranum">507</hi><hi rend="dot">.</hi></p>

<p rend="gatha1"> ‘‘Asapattamhi <pb ed="V" n="0.0304" /> samāne, kiṃ tava kāmehi ye bahusapattā;</p>

<p rend="gathalast">Rājaggicoraudakappiyehi, sādhāraṇā kāmā bahusapattā.</p>

<p rend="hangnum" n="508"><hi rend="paranum">508</hi><hi rend="dot">.</hi></p>

<p rend="gatha1"> ‘‘Mokkhamhi vijjamāne, kiṃ tava kāmehi yesu vadhabandho;</p>

<p rend="gathalast">Kāmesu hi asakāmā, vadhabandhadukhāni anubhonti.</p>

<p rend="hangnum" n="509"><hi rend="paranum">509</hi><hi rend="dot">.</hi></p>

<p rend="gatha1"> ‘‘Ādīpitā tiṇukkā, gaṇhantaṃ dahanti neva muñcantaṃ;</p>

<p rend="gathalast">Ukkopamā hi kāmā, dahanti ye te na muñcanti.</p>

<p rend="hangnum" n="510"><hi rend="paranum">510</hi><hi rend="dot">.</hi></p>

<p rend="gatha1"> ‘‘Mā <pb ed="P" n="0.0280" /> appakassa hetu, kāmasukhassa vipulaṃ jahī sukhaṃ;</p>

<p rend="gathalast">Mā puthulomova baḷisaṃ, gilitvā pacchā vihaññasi.</p>

<p rend="hangnum" n="511"><hi rend="paranum">511</hi><hi rend="dot">.</hi></p>

<p rend="gatha1"> ‘‘Kāmaṃ kāmesu damassu, tāva sunakhova saṅkhalābaddho;</p>

<p rend="gathalast">Kāhinti khu taṃ kāmā, chātā sunakhaṃva caṇḍālā.</p>

<p rend="hangnum" n="512"><hi rend="paranum">512</hi><hi rend="dot">.</hi></p>

<p rend="gatha1"> ‘‘Aparimitañca dukkhaṃ, bahūni ca cittadomanassāni;</p>

<p rend="gathalast">Anubhohisi kāmayutto, paṭinissaja addhuve kāme.</p>

<p rend="hangnum" n="513"><hi rend="paranum">513</hi><hi rend="dot">.</hi></p>

<p rend="gatha1"> ‘‘Ajaramhi vijjamāne, kiṃ tava kāmehi yesu jarā;</p>

<p rend="gathalast">Maraṇabyādhigahitā, sabbā sabbattha jātiyo.</p>

<p rend="hangnum" n="514"><hi rend="paranum">514</hi><hi rend="dot">.</hi></p>

<p rend="gatha1"> ‘‘Idamajaramidamamaraṃ, idamajarāmaraṃ padamasokaṃ;</p>

<p rend="gathalast">Asapattamasambādhaṃ, akhalitamabhayaṃ nirupatāpaṃ.</p>

<p rend="hangnum" n="515"><hi rend="paranum">515</hi><hi rend="dot">.</hi></p>

<p rend="gatha1"> ‘‘Adhigatamidaṃ <pb ed="M" n="0.0286" /> bahūhi, amataṃ ajjāpi ca labhanīyamidaṃ;</p>

<p rend="gathalast">Yo yoniso payuñjati, na ca sakkā aghaṭamānena.</p>

<p rend="hangnum" n="516"><hi rend="paranum">516</hi><hi rend="dot">.</hi></p>

<p rend="gatha1"> ‘‘Evaṃ bhaṇati sumedhā, saṅkhāragate ratiṃ alabhamānā;</p>

<p rend="gathalast">Anunentī anikarattaṃ, kese ca chamaṃ khipi sumedhā.</p>

<p rend="hangnum" n="517"><hi rend="paranum">517</hi><hi rend="dot">.</hi></p>

<p rend="gatha1"> ‘‘Uṭṭhāya <pb ed="V" n="0.0305" /> anikaratto, pañjaliko yācatassā pitaraṃ so;</p>

<p rend="gathalast">Vissajjetha sumedhaṃ, pabbajituṃ vimokkhasaccadassā.</p>

<p rend="hangnum" n="518"><hi rend="paranum">518</hi><hi rend="dot">.</hi></p>

<p rend="gatha1"> ‘‘Vissajjitā mātāpitūhi, pabbaji sokabhayabhītā;</p>

<p rend="gathalast">Cha abhiññā sacchikatā, aggaphalaṃ sikkhamānāya.</p>

<p rend="hangnum" n="519"><hi rend="paranum">519</hi><hi rend="dot">.</hi></p>

<p rend="gatha1"> ‘‘Acchariyamabbhutaṃ taṃ, nibbānaṃ āsi rājakaññāya;</p>

<p rend="gathalast">Pubbenivāsacaritaṃ, yathā byākari pacchime kāle.</p>

<p rend="hangnum" n="520"><hi rend="paranum">520</hi><hi rend="dot">.</hi></p>

<p rend="gatha1"> ‘‘Bhagavati koṇāgamane, saṅghārāmamhi navanivesamhi;</p>

<p rend="gathalast">Sakhiyo tisso janiyo, vihāradānaṃ adāsimha.</p>

<p rend="hangnum" n="521"><hi rend="paranum">521</hi><hi rend="dot">.</hi></p>

<p rend="gatha1"> ‘‘Dasakkhattuṃ satakkhattuṃ, dasasatakkhattuṃ satāni ca satakkhattuṃ;</p>

<p rend="gathalast">Devesu upapajjimha, ko pana vādo manussesu.</p>

<p rend="hangnum" n="522"><hi rend="paranum">522</hi><hi rend="dot">.</hi></p>

<p rend="gatha1"> ‘‘Devesu mahiddhikā ahumha, mānusakamhi ko pana vādo;</p>

<p rend="gathalast">Sattaratanassa <pb ed="P" n="0.0281" /> mahesī, itthiratanaṃ ahaṃ āsiṃ.</p>

<p rend="hangnum" n="523"><hi rend="paranum">523</hi><hi rend="dot">.</hi></p>

<p rend="gatha1"> ‘‘So hetu so pabhavo, taṃ mūlaṃ sāva sāsane khantī;</p>

<p rend="gathalast">Taṃ paṭhamasamodhānaṃ, taṃ dhammaratāya nibbānaṃ.</p>

<p rend="hangnum" n="524"><hi rend="paranum">524</hi><hi rend="dot">.</hi></p>

<p rend="gatha1"> ‘‘Evaṃ karonti ye saddahanti, vacanaṃ anomapaññassa;</p>

<p rend="gathalast">Nibbindanti bhavagate, nibbinditvā virajjantī’’ti. –</p>

<p rend="unindented">Imā gāthā abhāsi.</p>

<p rend="bodytext">Tattha <hi rend="bold">mantavatiyā nagare</hi>ti mantavatīti evaṃnāmake nagare. <hi rend="bold">Rañño koñcassā</hi>ti koñcassa nāma rañño mahesiyā kucchimhi jātā dhītā āsiṃ. <hi rend="bold">Sumedhā</hi>ti nāmena sumedhā. <hi rend="bold">Pasāditā sāsanakarehī</hi>ti <pb ed="V" n="0.0306" /> satthusāsanakarehi ariyehi dhammadesanāya sāsane pasāditā sañjātaratanattayappasādā katā.</p>

<p rend="bodytext"><hi rend="bold">Sīlavatī</hi>ti <pb ed="M" n="0.0287" /> ācārasīlasampannā. <hi rend="bold">Cittakathā</hi>ti cittadhammakathā. <hi rend="bold">Bahussutā</hi>ti bhikkhunīnaṃ santike pariyattidhammassutiyutā. <hi rend="bold">Buddhasāsane vinītā</hi>ti evaṃ pavatti, evaṃ nivatti, iti sīlaṃ, iti samādhi, iti paññāti suttānugatena (dī. ni. 2.186) yonisomanasikārena tadaṅgato kilesānaṃ vinivattattā buddhānaṃ sāsane vinītā saṃyatakāyavācācittā. <hi rend="bold">Ubhayo nisāmethā</hi>ti tumhe dvepi mama vacanaṃ nisāmetha, mātāpitaro upagantvā bhaṇatīti yojanā.</p>

<p rend="bodytext"><hi rend="bold">Yadipi dibba</hi>nti devalokapariyāpannampi bhavagataṃ nāma sabbampi <hi rend="bold">asassataṃ</hi> aniccaṃ dukkhaṃ vipariṇāmadhammaṃ. <hi rend="bold">Kimaṅgaṃ pana tucchā kāmā</hi>ti kimaṅgaṃ pana mānusakā kāmā, te sabbepi asārakabhāvato tucchā rittā, satthadhārāyaṃ madhubindu viya <hi rend="bold">appassādā,</hi> etarahi āyatiñca vipuladukkhatāya <hi rend="bold">bahuvighātā</hi>.</p>

<p rend="bodytext"><hi rend="bold">Kaṭukā</hi>ti aniṭṭhā. Sappaṭibhayaṭṭhena <hi rend="bold">āsīvisūpamā. Yesu</hi> kāmesu. <hi rend="bold">Mucchitā</hi>ti ajjhositā. <hi rend="bold">Samappitā</hi>ti sakammunā sabbaso appitā khittā, upapannāti attho <pb ed="P" n="0.0282" />. <hi rend="bold">Haññante</hi>ti bādhīyanti.</p>

<p rend="bodytext"><hi rend="bold">Vinipāte</hi>ti apāye.</p>

<p rend="bodytext"><hi rend="bold">Acetanā</hi>ti attahitacetanāya abhāvena acetanā. <hi rend="bold">Dukkhasamudayoruddhā</hi>ti taṇhānimittasaṃsāre avaruddhā. <hi rend="bold">Desente</hi>ti catusaccadhamme desiyamāne. <hi rend="bold">Ajānantā</hi>ti atthaṃ ajānantā. <hi rend="bold">Na bujjhare ariyasaccānī</hi>ti dukkhādīni ariyasaccāni na paṭibujjhanti.</p>

<p rend="bodytext"><hi rend="bold">Ammā</hi>ti mātaraṃ pamukhaṃ katvā ālapati. <hi rend="bold">Te bahutarā ajānantā</hi>ti ye abhinandanti bhavagataṃ pihenti devesu upapattiṃ buddhavaradesitāni saccāni ajānantā, teyeva ca imasmiṃ loke bahutarāti yojanā.</p>

<p rend="bodytext"><hi rend="bold">Bhavagate aniccamhī</hi>ti sabbasmiṃ bhave anicce devesu upapatti na sassatā, evaṃ santepi <pb ed="V" n="0.0307" /> na ca <hi rend="bold">santasanti</hi> bālā na uttasanti na saṃvegaṃ āpajjanti. <hi rend="bold">Punappunaṃ jāyitabbassā</hi>ti aparāparaṃ upapajjamānassa.</p>

<p rend="bodytext"><hi rend="bold">Cattāro vinipātā</hi>ti nirayo tiracchānayoni pettivisayo asurayonīti ime cattāro sukhasamussayato vinipātagatiyo. Manussadevūpapattisaññitā <pb ed="M" n="0.0288" /> pana dveva <hi rend="bold">gatiyo kathañci</hi> kicchena kasirena labbhanti puññakammassa dukkarattā. <hi rend="bold">Nirayesū</hi>ti sukharahitesu apāyesu.</p>

<p rend="bodytext"><hi rend="bold">Appossukkā</hi>ti aññakiccesu nirussukkā. <hi rend="bold">Ghaṭissa</hi>nti vāyamissaṃ bhāvanaṃ anuyuñjissāmi, kāyakalinā asārena bhavagate kiṃ abhinanditenāti yojanā.</p>

<p rend="bodytext"><hi rend="bold">Bhavataṇhāya nirodhā</hi>ti bhavagatāya taṇhāya nirodhahetu nirodhatthaṃ.</p>

<p rend="bodytext">Buddhānaṃ uppādo laddho, vivajjito nirayūpapattiādiko aṭṭhavidho akkhaṇo, <hi rend="bold">khaṇo</hi> navamo khaṇo laddhoti yojanā. <hi rend="bold">Sīlānī</hi>ti catupārisuddhisīlāni. <hi rend="bold">Brahmacariya</hi>nti <pb ed="P" n="0.0283" /> sāsanabrahmacariyaṃ. <hi rend="bold">Na dūseyya</hi>nti na kopeyyāmi.</p>

<p rend="bodytext"><hi rend="bold">Na tāva āhāraṃ āharissaṃ gahaṭṭhā</hi>ti ‘‘neva tāva ahaṃ gahaṭṭhā hutvā āhāraṃ āharissāmi, sace pabbajjaṃ na labhissāmi, maraṇavasameva gatā bhavissāmī’’ti evaṃ sumedhā mātāpitaro bhaṇatīti yojanā.</p>

<p rend="bodytext"><hi rend="bold">Assā</hi>ti sumedhāya. <hi rend="bold">Sabbaso samabhihato</hi>ti assūhi sabbaso abhihatamukho. <hi rend="bold">Ghaṭenti saññāpetu</hi>nti pāsādatale chamāpatitaṃ sumedhaṃ mātā ca pitā ca gihibhāvāya saññāpetuṃ ghaṭenti vāyamanti. ‘‘Ghaṭenti vāyamantī’’tipi pāṭho, so evattho.</p>

<p rend="bodytext"><hi rend="bold">Kiṃ socitenā</hi>ti ‘‘pabbajjaṃ na labhissāmī’’ti kiṃ socanena. <hi rend="bold">Dinnāsi vāraṇavatimhī</hi>ti vāraṇavatīnagare dinnā asi. ‘‘Dinnāsī’’ti vatvā punapi ‘‘tvaṃ dinnā’’ti vacanaṃ daḷhaṃ dinnabhāvadassanatthaṃ.</p>

<p rend="bodytext"><hi rend="bold">Rajje āṇā</hi>ti anikarattassa rajje tava āṇā pavattati. <hi rend="bold">Dhanamissariya</hi>nti imasmiṃ kule <pb ed="V" n="0.0308" /> patikule ca dhanaṃ issariyañca, <hi rend="bold">bhogā sukhā</hi> ativiya iṭṭhā bhogāti sabbamidaṃ tuyhaṃ upaṭṭhitaṃ hatthagataṃ. <hi rend="bold">Daharikāsī</hi>ti taruṇī cāsi, tasmā bhuñjāhi kāmabhoge. Tena kāraṇena vāreyyaṃ hotu te puttāti yojanā.</p>

<p rend="bodytext"><hi rend="bold">Ne</hi>ti mātāpitaro. <hi rend="bold">Mā edisikānī</hi>ti evarūpāni rajje āṇādīni mā bhavantu. Kasmāti ce āha <hi rend="bold">‘‘bhagavatamasāra’’</hi>ntiādi.</p>

<p rend="bodytext"><hi rend="bold">Kimivā</hi>ti <pb ed="M" n="0.0289" /> kimi viya. <hi rend="bold">Pūtikāya</hi>nti imaṃ pūtikaḷevaraṃ. <hi rend="bold">Savanagandha</hi>nti vissaṭṭhavissagandhaṃ. <hi rend="bold">Bhayānaka</hi>nti avītarāgānaṃ bhayāvahaṃ. <hi rend="bold">Kuṇapaṃ abhisaṃviseyyaṃ bhasta</hi>nti kuṇapabharitaṃ cammapasibbakaṃ, <hi rend="bold">asakiṃ paggharitaṃ asucipuṇṇaṃ</hi> nānappakārassa asucino puṇṇaṃ hutvā <pb ed="P" n="0.0284" /> asakiṃ sabbakālaṃ adhipaggharantaṃ ‘‘mama ida’’nti abhiniveseyyaṃ.</p>

<p rend="bodytext"><hi rend="bold">Kimiva tahaṃ jānantī, vikūlaka</hi>nti ativiya paṭikkūlaṃ asucīhi maṃsapesīhi soṇitehi ca upalittaṃ anekesaṃ kimikulānaṃ ālayaṃ sakuṇānaṃ bhattabhūtaṃ. ‘‘Kimikulālasakuṇabhatta’’ntipi pāṭho, kimīnaṃ avasiṭṭhasakuṇānañca bhattabhūtanti attho. Taṃ ahaṃ kaḷevaraṃ jānantī ṭhitā. Taṃ maṃ idāni vāreyyavasena <hi rend="bold">kissa</hi> kena nāma kāraṇena diyyatīti dasseti. Tassa tañca dānaṃ kimiva kiṃ viya hotīti yojanā.</p>

<p rend="bodytext"><hi rend="bold">Nibbuyhati susānaṃ, aciraṃ kāyo apetaviññāṇo</hi>ti ayaṃ kāyo acireneva apagataviññāṇo susānaṃ nibbuyhati upanīyati. <hi rend="bold">Chuddho</hi>ti chaḍḍito. <hi rend="bold">Kaḷiṅgaraṃ viyā</hi>ti niratthakakaṭṭhakhaṇḍasadiso. <hi rend="bold">Jigucchamānehi ñātīhī</hi>ti ñātijanehipi jigucchamānehi.</p>

<p rend="bodytext"><hi rend="bold">Chuddhūna naṃ susāne</hi>ti naṃ kaḷevaraṃ susāne chaḍḍetvā. <hi rend="bold">Parabhatta</hi>nti paresaṃ soṇasiṅgālādīnaṃ bhattabhūtaṃ. <hi rend="bold">Nhāyanti jigucchantā</hi>ti ‘‘imassa pacchato āgatā’’ti ettakenāpi jigucchamānā sasīsaṃ nimujjantā nhāyanti, pageva phuṭṭhavanto. <hi rend="bold">Niyakā mātāpitaro</hi>ti attano mātāpitaropi. <hi rend="bold">Kiṃ pana sādhāraṇā janatā</hi>ti itaro pana samūho jigucchatīti kimeva vattabbaṃ.</p>

<p rend="bodytext"><hi rend="bold">Ajjhositā</hi>ti taṇhāvasena abhiniviṭṭhā. <hi rend="bold">Asāre</hi>ti niccasārādisārarahite.</p>

<p rend="bodytext"><hi rend="bold">Vinibbhujitvā</hi>ti <pb ed="V" n="0.0309" /> viññāṇavinibbhogaṃ katvā. <hi rend="bold">Gandhassa asahamānā</hi>ti gandhaṃ assa kāyassa asahantī. <hi rend="bold">Sakāpi mātā</hi>ti attano mātāpi jiguccheyya koṭṭhāsānaṃ vinibbhujjanena paṭikkūlabhāvāya suṭṭhutaraṃ <pb ed="P" n="0.0285" /> upaṭṭhahanato.</p>

<p rend="bodytext"><hi rend="bold">Khandhadhātuāyatana</hi>nti <pb ed="M" n="0.0290" /> rūpakkhandhādayo ime pañcakkhandhā, cakkhudhātuādayo imā aṭṭhārasadhātuyo, cakkhāyatanādīni imāni dvādasāyatanānīti evaṃ khandhā dhātuyo āyatanāni cāti sabbaṃ idaṃ rūpārūpadhammajātaṃ samecca sambhuyya paccayehi katattā <hi rend="bold">saṅkhataṃ,</hi> tayidaṃ tasmiṃ bhave pavattamānaṃ <hi rend="bold">dukkhaṃ,</hi> jātipaccayattā <hi rend="bold">jātimūlaka</hi>nti. Evaṃ <hi rend="bold">yoniso</hi> upāyena <hi rend="bold">anuvicinantī</hi> cintayantī, <hi rend="bold">vāreyyaṃ</hi> vivāhaṃ, <hi rend="bold">kissa</hi> kena kāraṇena icchissāmi.</p>

<p rend="bodytext">‘‘Sīlāni brahmacariyaṃ, pabbajjā dukkarā’’ti yadetaṃ mātāpitūhi vuttaṃ tassa paṭivacanaṃ dātuṃ <hi rend="bold">‘‘divase divase’’</hi>tiādi vuttaṃ. Tattha <hi rend="bold">divase divase tisattisatāni navanavā pateyyuṃ kāyamhī</hi>ti dine dine tīṇi sattisatāni tāvadeva pītanisitabhāvena abhinavāni kāyasmiṃ sampateyyuṃ. <hi rend="bold">Vassasatampi ca ghāto seyyo</hi>ti nirantaraṃ vassasatampi patamāno yathāvutto sattighāto seyyo. <hi rend="bold">Dukkhassa cevaṃ khayo</hi>ti evaṃ ce vaṭṭadukkhassa parikkhayo bhaveyya, evaṃ mahantampi pavattidukkhaṃ adhivāsetvā nibbānādhigamāya ussāho karaṇīyoti adhippāyo.</p>

<p rend="bodytext"><hi rend="bold">Ajjhupagacche</hi>ti sampaṭiccheyya. <hi rend="bold">Eva</hi>nti vuttanayena. Idaṃ vuttaṃ hoti – yo puggalo anamataggaṃ saṃsāraṃ aparimāṇañca vaṭṭadukkhaṃ dīpentaṃ satthuno vacanaṃ viññāya ṭhito yathāvuttaṃ sattighātadukkhaṃ sampaṭiccheyya, tena ceva vaṭṭadukkhassa parikkhayo siyāti. Tenāha – <hi rend="bold">‘‘dīgho tesaṃ saṃsāro, punappunañca haññamānāna’’</hi>nti, aparāparaṃ jātijarābyādhimaraṇādīhi bādhiyamānānanti attho.</p>

<p rend="bodytext"><hi rend="bold">Asurakāye</hi>ti kālakañcikādi petāsuranikāye. <hi rend="bold">Ghātā</hi>ti kāyacittānaṃ upaghātā vadhā.</p>

<p rend="bodytext"><hi rend="bold">Bahū</hi>ti pañcavidhabandhanādikammakāraṇavasena pavattiyamānā bahū anekaghātā. <hi rend="bold">Vinipātagatassā</hi>ti sesāpāyasaṅkhātaṃ vinipātaṃ upagatassāpi. <hi rend="bold">Pīḷiyamānassā</hi>ti tiracchānādiattabhāve abhighātādīhi ābādhiyamānassa. <hi rend="bold">Devesupi attāṇa</hi>nti devattabhāvesupi tāṇaṃ natthi rāgapariḷāhādinā sadukkhasavighātabhāvato. <hi rend="bold">Nibbānasukhā paraṃ</hi><pb ed="P" n="0.0286" /><hi rend="bold">natthī</hi>ti nibbānasukhato <pb ed="V" n="0.0310" /> paraṃ aññaṃ uttamaṃ sukhaṃ nāma natthi lokiyasukhassa vipariṇāmasaṅkhāradukkhasabhāvattā <pb ed="M" n="0.0291" />. Tenāha bhagavā – ‘‘nibbānaṃ paramaṃ sukha’’nti (dha. pa. 203-204).</p>

<p rend="bodytext"><hi rend="bold">Pattā te nibbāna</hi>nti te nibbānaṃ pattāyeva nāma. Atha vā teyeva nibbānaṃ pattā. <hi rend="bold">Ye yuttā dasabalassa pāvacane</hi>ti sammāsambuddhassa sāsane ye yuttā payuttā.</p>

<p rend="bodytext"><hi rend="bold">Nibbinnā</hi>ti virattā. <hi rend="bold">Me</hi>ti mayā. <hi rend="bold">Vantasamā</hi>ti suvānavamathusadisā. <hi rend="bold">Tālavatthukatā</hi>ti tālassa patiṭṭhānasadisā katā.</p>

<p rend="bodytext"><hi rend="bold">Athā</hi>ti pacchā, mātāpitūnaṃ attano ajjhāsayaṃ pavedetvā anikarattassa ca āgatabhāvaṃ sutvā. <hi rend="bold">Asitanicitamuduke</hi>ti indanīlabhamarasamānavaṇṇatāya asite, ghanabhāvena nicite, simbalitūlasamasamphassatāya muduke. <hi rend="bold">Kese khaggena chindiyā</hi>ti attano kese sunisitena asinā chinditvā. <hi rend="bold">Pāsādaṃ pidahitvā</hi>ti attano vasanapāsāde sirigabbhaṃ pidhāya, tassa dvāraṃ thaketvāti attho. <hi rend="bold">Paṭhamajjhānaṃ samāpajjī</hi>ti khaggena chinne attano kese purato ṭhapetvā tattha paṭikkūlamanasikāraṃ pavattentī yathāupaṭṭhite nimitte uppannaṃ paṭhamaṃ jhānaṃ vasībhāvaṃ āpādetvā samāpajji.</p>

<p rend="bodytext">Sā ca sumedhā tahiṃ pāsāde samāpannā jhānanti adhippāyo. <hi rend="bold">Aniccasaññaṃ subhāvetī</hi>ti jhānato vuṭṭhahitvā jhānaṃ pādakaṃ katvā vipassanaṃ paṭṭhapetvā ‘‘yaṃkiñci rūpa’’ntiādinā (a. ni. 4.181; ma. ni. 1.244; paṭi. ma. 1.48) aniccānupassanaṃ suṭṭhu bhāveti, aniccasaññāgahaṇeneva cettha dukkhasaññādīnampi gahaṇaṃ katanti veditabbaṃ.</p>

<p rend="bodytext"><hi rend="bold">Maṇikanakabhūsitaṅgo</hi>ti maṇivicittehi hemamālālaṅkārehi vibhūsitagatto.</p>

<p rend="bodytext"><hi rend="bold">Rajje āṇā</hi>tiādi yācitākāranidassanaṃ. Tattha <hi rend="bold">āṇā</hi>ti ādhipaccaṃ. <hi rend="bold">Issariya</hi>nti yaso vibhavasampatti. <hi rend="bold">Bhogā sukhā</hi>ti iṭṭhā manāpiyā kāmūpabhogā. <hi rend="bold">Daharikāsī</hi>ti tvaṃ idāni daharā taruṇī asi.</p>

<p rend="bodytext"><hi rend="bold">Nissaṭṭhaṃ</hi><pb ed="V" n="0.0311" /><hi rend="bold">te rajja</hi>nti mayhaṃ sabbampi tiyojanikaṃ rajjaṃ tuyhaṃ pariccattaṃ, taṃ paṭipajjitvā bhoge <pb ed="P" n="0.0287" /> ca bhuñjassu, ayaṃ maṃ kāmehiyeva nimantetīti mā <pb ed="M" n="0.0292" /> dummanā ahosi. <hi rend="bold">Dehi dānānī</hi>ti yathāruciyā mahantāni dānāni samaṇabrāhmaṇesu pavattehi, mātāpitaro te dukkhitā domanassappattā tava pabbajjādhippāyaṃ sutvā tasmā kāme paribhuñjantī. Tepi upaṭṭhahantī tesaṃ cittaṃ dukkhā mocehīti evamettha padatthayojanā veditabbā.</p>

<p rend="bodytext"><hi rend="bold">Mā kāme abhinandī</hi>ti vatthukāme kilesakāme mā abhinandi. Atha kho tesu kāmesu ādīnavaṃ dosaṃ mayhaṃ vacanānusārena <hi rend="bold">passa</hi> ñāṇacakkhunā olokehi.</p>

<p rend="bodytext"><hi rend="bold">Cātuddīpo</hi>ti jambudīpādīnaṃ catunnaṃ mahādīpānaṃ issaro. <hi rend="bold">Mandhātā</hi>ti evaṃnāmo rājā, kāmabhogīnaṃ <hi rend="bold">aggo</hi> aggabhūto āsi. Tenāha bhagavā – ‘‘rāhuggaṃ attabhāvīnaṃ, mandhātā kāmabhogina’’nti (a. ni. 4.15). <hi rend="bold">Atitto kālaṅkato</hi>ti caturāsītivassasahassāni kumārakīḷāvasena caturāsītivassasahassāni oparajjavasena caturāsītivassasahassāni cakkavattī rājā hutvā devabhogasadise bhoge bhuñjitvā chattiṃsāya sakkānaṃ āyuppamāṇakālaṃ tāvatiṃsabhavane saggasampattiṃ anubhavitvāpi kāmehi atittova kālaṅkato. <hi rend="bold">Na cassa paripūritā icchā</hi> assa mandhāturañño kāmesu āsā na ca paripuṇṇā āsi.</p>

<p rend="bodytext"><hi rend="bold">Satta ratanāni vasseyyā</hi>ti sattapi ratanāni, <hi rend="bold">vuṭṭhimā</hi> devo dasadisā byāpetvā, <hi rend="bold">samantena</hi> samantato purisassa rucivasena yadipi vasseyya, yathā taṃ mandhātumahārājassa evaṃ santepi na catthi titti kāmānaṃ, atittāva maranti narā. Tenāha bhagavā – ‘‘na kahāpaṇavassena, titti kāmesu vijjatī’’ti (dha. pa. 186; jā. 1.3.23).</p>

<p rend="bodytext"><hi rend="bold">Asisūnūpamā kāmā</hi> adhikuṭṭanaṭṭhena, <hi rend="bold">sappasiropamā</hi> sappaṭibhayaṭṭhena, <hi rend="bold">ukkopamā</hi> tiṇukkūpamā anudahanaṭṭhena. Tenāha <hi rend="bold">‘‘anudahantī’’</hi>ti. <hi rend="bold">Aṭṭhikaṅkalasannibhā</hi> appassādaṭṭhena.</p>

<p rend="bodytext"><hi rend="bold">Mahāvisā</hi>ti halāhalādimahāvisasadisā. <hi rend="bold">Aghamūlā</hi>ti aghassa dukkhassa mūlā kāraṇabhūtā. Tenāha <hi rend="bold">‘‘dukhapphalā’’</hi>ti.</p>

<p rend="bodytext"><hi rend="bold">Rukkhapphalūpamā</hi><pb ed="P" n="0.0288" /> aṅgapaccaṅgānaṃ phalibhañjanaṭṭhena. <hi rend="bold">Maṃsapesūpamā</hi> bahusādhāraṇaṭṭhena. <hi rend="bold">Supinopamā</hi><pb ed="V" n="0.0312" /> ittarapaccupaṭṭhānaṭṭhena māyā viya palobhanato. Tenāha <pb ed="M" n="0.0293" /><hi rend="bold">‘‘vañcaniyā’’</hi>ti, vañcakāti attho. <hi rend="bold">Yācitakūpamā</hi>ti yācitakabhaṇḍasadisā tāvakālikaṭṭhena.</p>

<p rend="bodytext"><hi rend="bold">Sattisūlūpamā</hi> vinivijjhanaṭṭhena. Rujjanaṭṭhena <hi rend="bold">rogo</hi> dukkhatāsulabhattā. <hi rend="bold">Gaṇḍo</hi> kilesāsucipaggharaṇato. Dukkhuppādanaṭṭhena <hi rend="bold">aghaṃ</hi>. Maraṇasampāpanena <hi rend="bold">nighaṃ. Aṅgārakāsusadisā</hi> mahābhitāpanaṭṭhena. Bhayahetutāya ceva vadhakapahūtatāya ca <hi rend="bold">bhayaṃ vadho</hi> nāma, kāmāti yojanā.</p>

<p rend="bodytext"><hi rend="bold">Akkhātā antarāyikā</hi>ti ‘‘saggamaggādhigamassa nibbānagāmimaggassa ca antarāyakarā’’ti cakkhubhūtehi buddhādīhi vuttā. <hi rend="bold">Gacchathā</hi>ti anikarattaṃ saparisaṃ vissajjeti.</p>

<p rend="bodytext"><hi rend="bold">Kiṃ mama paro karissatī</hi>ti paro añño mama kiṃ nāma hitaṃ karissati attano <hi rend="bold">sīsamhi</hi> uttamaṅge ekādasahi aggīhi ḍayhamāne. Tenāha <hi rend="bold">‘‘anubandhe jarāmaraṇe’’</hi>ti. <hi rend="bold">Tassa</hi> jarāmaraṇassa sīsaḍāhassa, <hi rend="bold">ghātāya</hi> samugghātāya, <hi rend="bold">ghaṭitabbaṃ</hi> vāyamitabbaṃ.</p>

<p rend="bodytext"><hi rend="bold">Chama</hi>nti chamāyaṃ. <hi rend="bold">Idamavoca</hi>nti idaṃ ‘‘dīgho bālānaṃ saṃsāro’’tiādikaṃ saṃvegasaṃvattanakaṃ vacanaṃ avocaṃ.</p>

<p rend="bodytext"><hi rend="bold">Dīgho bālānaṃ saṃsāro</hi>ti kilesakammavipākavaṭṭabhūtānaṃ khandhāyatanādīnaṃ paṭipāṭipavattisaṅkhāto saṃsāro apariññātavatthukānaṃ andhabālānaṃ dīgho buddhañāṇenapi aparicchindaniyo. Yathā hi anupacchinnattā avijjātaṇhānaṃ aparicchinnatāyeva bhavapabandhassa pubbā koṭi na paññāyati, evaṃ parāpi koṭīti. <hi rend="bold">Punappunañca rodata</hi>nti aparāparaṃ sokavasena rudantānaṃ. Imināpi avijjātaṇhānaṃ anupacchinnataṃyeva tesaṃ vibhāveti.</p>

<p rend="bodytext"><hi rend="bold">Assu thaññaṃ rudhira</hi>nti yaṃ ñātibyasanādinā phuṭṭhānaṃ rodantānaṃ <pb ed="P" n="0.0289" /> assu ca dārakakāle mātuthanato pītaṃ thaññañca yañca paccatthikehi ghātitānaṃ rudhiraṃ. <hi rend="bold">Saṃsāraṃ anamataggato</hi> saṃsārassa anu amataggattā ñāṇena anugantvāpi amataaggattā aviditaggattā iminā dīghena addhunā sattānaṃ <hi rend="bold">saṃsarataṃ,</hi> aparāparaṃ saṃsarantānaṃ saṃsaritaṃ <hi rend="bold">sarāhi,</hi> taṃ ‘‘kīva bahuka’’nti anussarāhi, aṭṭhīnaṃ sannicayaṃ sarāhi anussara, upadhārehīti attho.</p>

<p rend="bodytext">Idāni <pb ed="M" n="0.0294" /><pb ed="V" n="0.0313" /> ādīnavassa bahubhāvañca upamāya dassetuṃ <hi rend="bold">‘‘sara caturodadhī’’</hi>ti gāthamāha. Tattha <hi rend="bold">sara caturodadhī upanīte assuthaññarudhiramhī</hi>ti imesaṃ sattānaṃ anamataggasaṃsāre saṃsarantānaṃ ekekassapi assumhi thaññe rudhiramhi ca pamāṇato upametabbe caturodadhī cattāro mahāsamudde upamāvasena buddhehi upanīte sara sarāhi. <hi rend="bold">Ekakappamaṭṭhīnaṃ, sañcayaṃ vipulena sama</hi>nti ekassa puggalassa ekasmiṃ kappe aṭṭhīnaṃ sañcayaṃ vepullapabbatena samaṃ upanītaṃ sara. Vuttampi cesaṃ –</p>

<p rend="gatha1">‘‘Ekassekena kappena, puggalassaṭṭhisañcayo;</p>

<p rend="gathalast">Siyā pabbatasamo rāsi, iti vuttaṃ mahesinā.</p>

<p rend="gatha1">‘‘So kho panāyaṃ akkhāto, vepullo pabbato mahā;</p>

<p rend="gathalast">Uttaro gijjhakūṭassa, magadhānaṃ giribbaje’’ti. (saṃ. ni. 2.133);</p>

<p rend="bodytext"><hi rend="bold">Mahiṃ jambudīpamupanītaṃ. Kolaṭṭhimattaguḷikā, mātā mātusveva nappahontī</hi>ti jambudīpotisaṅkhātaṃ mahāpathaviṃ kolaṭṭhimattā badaraṭṭhimattā guḷikā katvā tatthekekā ‘‘ayaṃ me mātu, ayaṃ me mātumātū’’ti evaṃ vibhājiyamāne tā guḷikā mātā mātūsveva nappahonti, mātā mātūsu akhīṇāsveva pariyantikā tā guḷikā parikkhayaṃ pariyādānaṃ gaccheyyuṃ, na tveva anamatagge saṃsāre saṃsarato sattassa mātumātaroti <pb ed="P" n="0.0290" />. Evaṃ jambudīpamahiṃ saṃsārassa dīghabhāvena upamābhāvena upanītaṃ manasi karohīti.</p>

<p rend="bodytext"><hi rend="bold">Tiṇakaṭṭhasākhāpalāsa</hi>nti tiṇañca kaṭṭhañca sākhāpalāsañca. <hi rend="bold">Upanīta</hi>nti upamābhāvena upanītaṃ. <hi rend="bold">Anamataggato</hi>ti saṃsārassa anamataggabhāvato. <hi rend="bold">Caturaṅgulikā ghaṭikā</hi>ti caturaṅgulappamāṇāni khaṇḍāni. <hi rend="bold">Pitupitusveva nappahontī</hi>ti pitupitāmahesu eva tā ghaṭikā nappahonti. Idaṃ vuttaṃ hoti – imasmiṃ loke sabbaṃ tiṇañca kaṭṭhañca sākhāpalāsañca caturaṅgulikā katvā tatthekekā ‘‘ayaṃ me pitu, ayaṃ me pitāmahassā’’ti vibhājiyamāne tā ghaṭikāva parikkhayaṃ pariyādānaṃ gaccheyyuṃ, na tveva anamatagge saṃsāre saṃsarato sattassa pitupitāmahāti. Evaṃ tiṇañca kaṭṭhañca sākhāpalāsañca saṃsārassa dīghabhāvena upanītaṃ sarāhīti. Imasmiṃ pana ṭhāne –</p>

<p rend="bodytext">‘‘Anamataggoyaṃ <pb ed="M" n="0.0295" />, bhikkhave, saṃsāro, pubbā koṭi na paññāyati avijjānīvaraṇānaṃ sattānaṃ <pb ed="V" n="0.0314" /> taṇhāsaṃyojanānaṃ sandhāvataṃ saṃsarataṃ. Taṃ kiṃ maññatha, bhikkhave, katamaṃ nu kho bahutaraṃ, yaṃ vā vo iminā dīghena addhunā sandhāvataṃ saṃsarataṃ amanāpasampayogā manāpavippayogā kandantānaṃ rodantānaṃ assupassannaṃ paggharitaṃ, yaṃ vā catūsu mahāsamuddesu udaka’’ntiādikā (saṃ. ni. 2.126) – ‘anamataggapāḷi’ āharitabbā.</p>

<p rend="bodytext"><hi rend="bold">Sara kāṇakacchapa</hi>nti ubhayakkhikāṇaṃ kacchapaṃ anussara. <hi rend="bold">Pubbasamudde aparato ca yugachidda</hi>nti puratthimasamudde aparato ca pacchimuttaradakkhiṇasamudde vātavegena paribbhamantassa yugassa ekacchiddaṃ. <hi rend="bold">Siraṃ tassa ca paṭimukka</hi>nti kāṇakacchapassa sīsaṃ tassa ca vassasatassa vassasatassa accayena gīvaṃ ukkhipantassa sīsassa yugacchidde pavesanañca sara. <hi rend="bold">Manussalābhamhi opamma</hi>nti tayidaṃ sabbampi buddhuppādadhammadesanāsu viya manussattalābhe opammaṃ <pb ed="P" n="0.0291" /> katvā paññāya sara, tassa atīva dullabhasabhāvattaṃ sārajjabhayassāpi aticcasabhāvattā. Vuttañhetaṃ – ‘‘seyyathāpi, bhikkhave, puriso mahāsamudde ekacchiggaḷhaṃ yugaṃ pakkhipeyyā’’tiādi (ma. ni. 3.252; saṃ. ni. 5.1117).</p>

<p rend="bodytext"><hi rend="bold">Sara rūpaṃ pheṇapiṇḍopamassā</hi>ti vimaddāsahanato pheṇapiṇḍasadisassa anekānatthasannipātato kāyasaṅkhātassa <hi rend="bold">kalino,</hi> niccasārādivirahena <hi rend="bold">asārassa</hi> rūpaṃ asuciduggandhaṃ jegucchapaṭikkūlabhāvaṃ sara. <hi rend="bold">Khandhe passa anicce</hi>ti pañcapi upādānakkhandhe hutvā abhāvaṭṭhena anicce passa ñāṇacakkhunā olokehi. <hi rend="bold">Sarāhi niraye bahuvighāte</hi>ti aṭṭha mahāniraye soḷasaussadaniraye ca bahuvighāte bahudukkhe mahādukkhe ca anussara.</p>

<p rend="bodytext"><hi rend="bold">Sara kaṭasiṃ vaḍḍhente</hi>ti punappunaṃ tāsu tāsu jātīsu aparāparaṃ uppattiyā punappunaṃ kaṭasiṃ susānaṃ āḷahanameva vaḍḍhente satte anussara. ‘‘Vaḍḍhanto’’ti vā pāḷi, tvaṃ vaḍḍhantoti yojanā. <hi rend="bold">Kumbhīlabhayānī</hi>ti udaraposanatthaṃ akiccakāritāvasena odarikattabhayāni. Vuttañhi ‘‘kumbhīlabhayanti kho, bhikkhave, odarikattassetaṃ adhivacana’’nti (a. ni. 4.122). <hi rend="bold">Sarāhi cattāri</hi><pb ed="M" n="0.0296" /><hi rend="bold">saccānī</hi>ti ‘‘idaṃ dukkhaṃ ariyasaccaṃ…pe… ayaṃ dukkhanirodhagāminipaṭipadā ariyasacca’’nti cattāri ariyasaccāni yāthāvato anussara upadhārehi.</p>

<p rend="bodytext">Evaṃ rājaputtī anekākāravokāraṃ anussaraṇavasena kāmesu saṃsāre ca ādīnavaṃ pakāsetvā idāni byatirekenapi taṃ pakāsetuṃ <hi rend="bold">‘‘amatamhi vijjamāne’’</hi>tiādimāha. Tattha <hi rend="bold">amatamhi</hi><pb ed="V" n="0.0315" /><hi rend="bold">vijjamāne</hi>ti sammāsambuddhena mahākaruṇāya upanīte saddhammāmate upalabbhamāne. <hi rend="bold">Kiṃ tava pañcakaṭukena pītenā</hi>ti pariyesanā pariggaho ārakkhā paribhogo vipāko cāti pañcasupi ṭhānesu tikhiṇataradukkhānubandhatāya savighātattā saupāyāsattā kiṃ tuyhaṃ pañcakaṭukena pañcakāmaguṇarasena pītena? Idāni vuttamevatthaṃ pākaṭataraṃ karontī āha – <hi rend="bold">‘‘sabbā hi kāmaratiyo, kaṭukatarā pañcakaṭukenā’’</hi>ti <pb ed="P" n="0.0292" />, ativiya kaṭukatarāti attho.</p>

<p rend="bodytext"><hi rend="bold">Ye pariḷāhā</hi>ti ye kāmā sampati kilesapariḷāhena āyatiṃ vipākapariḷāhena ca sapariḷāhā mahāvighātā. <hi rend="bold">Jalitā kuthitā kampitā santāpitā</hi>ti ekādasahi aggīhi pajjalitā pakkuthitā ca hutvā taṃsamaṅgīnaṃ kampanakā santāpanakā ca.</p>

<p rend="bodytext"><hi rend="bold">Asapattamhī</hi>ti sapattarahite nekkhamme. <hi rend="bold">Samāne</hi>ti sante vijjamāne. ‘‘Bahusapattā’’ti vatvā yehi bahū sapattā, te dassetuṃ <hi rend="bold">‘‘rājaggī’’</hi>tiādi vuttaṃ. Rājūhi ca agginā ca corehi ca udakena ca dāyādādiappiyehi ca rājaggicoraudakappiyehi sādhāraṇato tesvevopamā vuttā.</p>

<p rend="bodytext"><hi rend="bold">Yesu vadhabandho</hi>ti yesu kāmesu kāmanimittaṃ maraṇapothanādiparikkileso andubandhanādibandho ca hotīti attho. <hi rend="bold">Kāmesū</hi>tiādi vuttassevatthassa pākaṭakaraṇaṃ. Tattha <hi rend="bold">hī</hi>ti hetuatthe nipāto. Yasmā kāmesu kāmahetu ime sattā vadhabandhanadukkhāni anubhavanti pāpuṇanti, tasmā āha – <hi rend="bold">‘‘asakāmā’’</hi>ti, kāmā nāmete asanto hīnā lāmakāti attho. ‘‘Ahakāmā’’ti vā pāṭho, so evattho. Ahāti hi lāmakapariyāyo ‘‘ahalokitthiyo nāmā’’tiādīsu viya.</p>

<p rend="bodytext"><hi rend="bold">Ādīpitā</hi>ti <pb ed="M" n="0.0297" /> pajjalitā. <hi rend="bold">Tiṇukkā</hi>ti tiṇehi katā ukkā. <hi rend="bold">Dahanti ye te muñcantī</hi>ti ye sattā te kāme na muñcanti, aññadatthu gaṇhanti, te dahantiyeva, sampati āyatiñca jhāpenti.</p>

<p rend="bodytext"><hi rend="bold">Mā appakassa hetū</hi>ti pupphassādasadisassa parittakassa kāmasukhassa hetu vipulaṃ uḷāraṃ paṇītañca lokuttaraṃ sukhaṃ <hi rend="bold">mā jahi</hi> mā chaḍḍehi. <hi rend="bold">Mā puthulomova baḷisaṃ gilitvā</hi>ti āmisalobhena <pb ed="V" n="0.0316" /> baḷisaṃ gilitvā byasanaṃ pāpuṇanto ‘‘puthulomo’’ti laddhanāmo maccho viya kāme apariccajitvā <hi rend="bold">mā pacchā vihaññasi</hi> pacchā vighāṭaṃ āpajjasi.</p>

<p rend="bodytext"><hi rend="bold">Sunakhova saṅkhalābaddho</hi>ti yathā gaddulena baddho <pb ed="P" n="0.0293" /> sunakho gaddulabandhena thambhe upanibaddho aññato gantuṃ asakkonto tattheva paribbhamati, evaṃ tvaṃ kāmataṇhāya baddho, idāni <hi rend="bold">kāmaṃ</hi> yadipi kāmesu tāva <hi rend="bold">damassu</hi> indriyāni damehi. <hi rend="bold">Kāhinti khu taṃ kāmā, chātā sunakhaṃva caṇḍālā</hi>ti <hi rend="bold">khū</hi>ti nipātamattaṃ. Te pana kāmā taṃ tathā karissanti, yathā chātajjhattā sapākā sunakhaṃ labhitvā anayabyasanaṃ pāpentīti attho.</p>

<p rend="bodytext"><hi rend="bold">Aparimitañca dukkha</hi>nti aparimāṇaṃ ‘‘ettaka’’nti paricchindituṃ asakkuṇeyyaṃ nirayādīsu kāyikaṃ dukkhaṃ. <hi rend="bold">Bahūni ca cittadomanassānī</hi>ti citte labbhamānāni bahūni anekāni domanassāni cetodukkhāni. <hi rend="bold">Anubhohisī</hi>ti anubhavissasi. <hi rend="bold">Kāmayutto</hi>ti kāmehi yutto, te appaṭinissajjanto. <hi rend="bold">Paṭinissaja addhuve kāme</hi>ti addhuvehi aniccehi kāmehi vinissaja apehīti attho.</p>

<p rend="bodytext"><hi rend="bold">Jarāmaraṇabyādhigahitā, sabbā sabbattha jātiyo</hi>ti yasmā hīnādibhedabhinnā sabbattha bhavādīsu jātiyo jarāmaraṇabyādhinā ca gahitā, tehi aparimuttā, tasmā <hi rend="bold">ajaramhi</hi> nibbāne vijjamāne jarādīhi aparimuttehi kāmehi kiṃ tava payojananti yojanā.</p>

<p rend="bodytext">Evaṃ nibbānaguṇadassanamukhena kāmesu bhavesu ca ādīnavaṃ pakāsetvā idāni nibbattitaṃ nibbānaguṇameva pakāsentī <hi rend="bold">‘‘idamajara’’</hi>ntiādinā dve gāthā abhāsi. Tattha <hi rend="bold">idamajara</hi>nti idamevekaṃ attani jarābhāvato adhigatassa ca jarābhāvahetuto ajaraṃ. <hi rend="bold">Idamamara</hi>nti etthāpi eseva <pb ed="M" n="0.0298" /> nayo. <hi rend="bold">Idamajarāmara</hi>nti tadubhayamekajjhaṃ katvā thomanāvasena vadati. <hi rend="bold">Pada</hi>nti vaṭṭadukkhato muccitukāmehi pabbajitabbato paṭipajjitabbato padaṃ. Sokahetūnaṃ abhāvato sokābhāvato ca <hi rend="bold">asokaṃ</hi>. Sapattakaradhammābhāvato <hi rend="bold">asapattaṃ</hi>. Kilesasambādhābhāvato <hi rend="bold">asambādhaṃ</hi>. Khalitasaṅkhātānaṃ duccaritānaṃ abhāvena <hi rend="bold">akhalitaṃ</hi>. Attānuvādādibhayānaṃ vaṭṭabhayassa <pb ed="P" n="0.0294" /> ca sabbaso abhāvā <hi rend="bold">abhayaṃ</hi>. Dukkhūpatāpassa kilesassāpi abhāvena <hi rend="bold">nirupatāpaṃ</hi>. Sabbametaṃ amatamahānibbānameva sandhāya vadati. Tañhi sā anussavādisiddhena ākārena attano upaṭṭhahantī tesaṃ paccakkhato dassentī viya ‘‘ida’’nti avoca.</p>

<p rend="bodytext"><hi rend="bold">Avigatamidaṃ</hi><pb ed="V" n="0.0317" /><hi rend="bold">bahūhi amata</hi>nti idaṃ amataṃ nibbānaṃ bahūhi anantaaparimāṇehi buddhādīhi ariyehi adhigataṃ ñātaṃ attano paccakkhaṃ kataṃ. Na kevalaṃ tehi adhigatameva sandhāya vadati, atha kho <hi rend="bold">ajjāpi ca labhanīyaṃ</hi> idānipi adhigamanīyaṃ adhigantuṃ sakkā. Kena labhanīyanti āha <hi rend="bold">‘‘yo yoniso payuñjatī’’</hi>ti, yo puggalo yoniso upāyena satthārā dinnaovāde ṭhatvā yuñjati sammāpayogañca karoti, tena labhanīyanti yojanā. <hi rend="bold">Na ca sakkā aghaṭamānenā</hi>ti yo pana yoniso na payuñjati, tena aghaṭamānena na ca sakkā, kadācipi laddhuṃ na sakkāyevāti attho.</p>

<p rend="bodytext"><hi rend="bold">Evaṃ bhaṇati sumedhā</hi>ti evaṃ vuttappakārena sumedhā rājakaññā saṃsāre attano saṃvegadīpaniṃ kāmesu nibbedhabhāginiṃ dhammakathaṃ katheti. <hi rend="bold">Saṅkhāragate ratiṃ alabhamānā</hi>ti aṇumattepi saṅkhārapavatte abhiratiṃ avindantī. <hi rend="bold">Anunentī anikaratta</hi>nti anikarattaṃ rājānaṃ saññāpentī. <hi rend="bold">Kese ca chamaṃ khipī</hi>ti attano khaggena chinne kese ca bhūmiyaṃ khipi chaḍḍesi.</p>

<p rend="bodytext"><hi rend="bold">Yācatassā pitaraṃ so</hi>ti so anikaratto assā sumedhāya pitaraṃ koñcarājānaṃ yācati. Kinti yācatīti āha <hi rend="bold">‘‘vissajjetha sumedhaṃ, pabbajituṃ vimokkhasaccadassā’’</hi>ti, sumedhaṃ rājaputtiṃ pabbajituṃ vissajjetha, sā ca pabbajitvā vimokkhasaccadassā aviparītanibbānadassāvinī hotūti attho.</p>

<p rend="bodytext"><hi rend="bold">Sokabhayabhītā</hi>ti <pb ed="M" n="0.0299" /> ñātiviyogādihetuto sabbasmāpi saṃsārabhayato bhītā ñāṇuttaravasena utrāsitā. <hi rend="bold">Sikkhamānāyā</hi>ti sikkhamānāya <pb ed="P" n="0.0295" /> samānāya cha abhiññā sacchikatā, tato eva aggaphalaṃ arahattaṃ sacchikataṃ.</p>

<p rend="bodytext"><hi rend="bold">Acchariyamabbhutaṃ taṃ, nibbānaṃ āsi rājakaññāyā</hi>ti rājaputtiyā sumedhāya kilesehi parinibbānaṃ acchariyaṃ abbhutañca āsi. Chaḷabhiññāva siddhiyā kathanti ce <hi rend="bold">pubbenivāsacaritaṃ, yathā byākari pacchime kāle</hi>ti, pacchime khandhaparinibbānakāle attano pubbenivāsapariyāpannacaritaṃ yathā byākāsi, tathā taṃ jānitabbanti.</p>

<p rend="bodytext">Pubbenivāsaṃ pana tāya yathā byākataṃ, taṃ dassetuṃ <hi rend="bold">‘‘bhagavati koṇāgamane’’</hi>tiādi vuttaṃ. Tattha <hi rend="bold">bhagavati koṇāgamane</hi>ti koṇāgamane sammāsambuddhe loke uppanne. <hi rend="bold">Saṅghārāmamhi navanivesamhī</hi>ti <pb ed="V" n="0.0318" /> saṅghaṃ uddissa abhinavanivesite ārāme. <hi rend="bold">Sakhiyo tisso janiyo, vihāradānaṃ adāsimhā</hi>ti dhanañjānī khemā ahañcāti mayaṃ tisso sakhiyo ārāmaṃ saṅghassa vihāradānaṃ adamha.</p>

<p rend="bodytext"><hi rend="bold">Dasakkhattuṃ satakkhattu</hi>nti tassa vihāradānassa ānubhāvena dasavāre devesu upapajimha, tato manussesu upapajjitvā puna satakkhattuṃ devesu upapajjimha, tatopi manussesu upapajjitvā puna dasasatakkhattuṃ sahassavāraṃ devesu upapajjimha, tatopi manussesu upapajjitvā puna satāni satakkhattuṃ dasasahassavāre devesu upapajjimha, ko pana vādo manussesu. Evaṃ manussesu uppannavāresu kathāva natthi, anekasahassavāraṃ upapajjimhāti attho.</p>

<p rend="bodytext"><hi rend="bold">Devesu mahiddhikā ahumhā</hi>ti devesu upapannakāle tasmiṃ tasmiṃ devanikāye mahiddhikā mahānubhāvā ahumha. <hi rend="bold">Mānusakamhi ko pana vādo</hi>ti manussattalābhe mahiddhikatāya kathāva natthi. Idāni tameva manussattabhāve ukkaṃsataṃ mahiddhikataṃ dassentī <hi rend="bold">‘‘sattaratanassa mahesī, itthiratanaṃ ahaṃ āsi’’</hi>nti āha. Tattha cakkaratanādīni satta ratanāni etassa santīti sattaratano, cakkavattī, tassa sattaratanassa. Chadosarahitā <pb ed="M" n="0.0300" /> pañcakalyāṇā atikkantamanussavaṇṇā apattadibbavaṇṇāti evamādiguṇasamannāgamena itthīsu ratanabhūtā <pb ed="P" n="0.0296" /> ahaṃ ahosiṃ.</p>

<p rend="bodytext"><hi rend="bold">So hetū</hi>ti yaṃ taṃ koṇāgamanassa bhagavato kāle saṅghassa vihāradānaṃ kataṃ, so yathāvuttāya dibbasampattiyā ca hetu. <hi rend="bold">So pabhavo taṃ mūla</hi>nti tasseva pariyāyavacanaṃ. <hi rend="bold">Sāva sāsane khantī</hi>ti sā eva idha satthusāsane dhamme nijjhānakkhantī. <hi rend="bold">Taṃ paṭhamasamodhāna</hi>nti tadeva satthusāsanadhammena paṭhamaṃ samodhānaṃ paṭhamo samāgamo, tadeva satthusāsanadhamme abhiratāya pariyosāne nibbānanti phalūpacārena kāraṇaṃ vadati. Imā pana catasso gāthā theriyā apadānassa vibhāvanavasena pavattattā apadānapāḷiyampi saṅgahaṃ āropitā.</p>

<p rend="bodytext">Osānagāthāya <hi rend="bold">evaṃ karontī</hi>ti yathā mayā purimattabhāve etarahi ca kataṃ paṭipannaṃ, evaṃ aññepi karonti paṭipajjanti. Ke evaṃ karontīti āha – <hi rend="bold">‘‘ye saddahanti vacanaṃ anomapaññassā’’</hi>ti, ñeyyapariyantikañāṇatāya paripuṇṇapaññassa sammāsambuddhassa vacanaṃ ye puggalā saddahanti ‘‘evameta’’nti okappanti, te evaṃ karonti paṭipajjanti. Idāni tāya ukkaṃsagatāya <pb ed="V" n="0.0319" /> paṭipattiyā taṃ dassetuṃ <hi rend="bold">‘‘nibbindanti bhavagate, nibbinditvā virajjantī’’</hi>ti vuttaṃ. Tassattho – ye bhagavato vacanaṃ yāthāvato saddahanti, te visuddhipaṭipadaṃ paṭipajjantā sabbasmiṃ bhavagate tebhūmake saṅkhāre vipassanāpaññāya nibbindanti, nibbinditvā ca pana ariyamaggena sabbaso virajjanti, sabbasmāpi bhavagatā vimuccantīti attho. Virāge ariyamagge adhigate vimuttāyeva hontīti.</p>

<p rend="bodytext">Evametā therikādayo sumedhāpariyosānā gāthāsabhāgena idha ekajjhaṃ saṅgahaṃ ārūḷhā ‘‘tisattatiparimāṇā’’ti. Bhāṇavārato pana dvādhikā chasatamattā theriyo gāthā ca. Tā sabbāpi yathā sammāsambuddhassa sāvikābhāvena ekavidhā, tathā asekhabhāvena ukkhittapalighatāya saṃkiṇṇaparikkhatāya abbūḷhesikatāya niraggalatāya pannabhāratāya visaññuttatāya dasasu ariyavāsesu vuṭṭhavāsatāya ca, tathā hi tā pañcaṅgavippahīnā chaḷaṅgasamannāgatā ekārakkhā <pb ed="P" n="0.0297" /> caturāpassenā <pb ed="M" n="0.0301" /> paṇunnapaccekasaccā samavayasaṭṭhesanā anāvilasaṅkappā passaddhakāyasaṅkhārā suvimuttacittā suvimuttapaññā cāti evamādinā (dī. ni. 3.360) nayena ekavidhā.</p>

<p rend="bodytext">Sammukhāparammukhābhedato duvidhā. Yā hi satthudharamānakāle ariyāya jātiyā jātā mahāpajāpatigotamiādayo, tā sammukhāsāvikā nāma. Yā pana bhagavato khandhaparinibbānato pacchā adhigatavisesā, tā satipi satthudhammasarīrassa paccakkhabhāve satthusarīrassa apaccakkhabhāvato parammukhāsāvikā nāma. Tathā ubhatobhāgavimuttipaññāvimuttitāvasena. Idha pāḷiyāgatā pana ubhatobhāgavimuttāyeva. Tathā sāpadānanāpadānabhedato. Yāsañhi purimesu sammāsambuddhesu paccekabuddhesu sāvakabuddhesu vā puññakiriyāvasena katādhikāratāsaṅkhātaṃ atthi apadānaṃ, tā sāpadānā. Yāsaṃ taṃ natthi, tā nāpadānā. Tathā satthuladdhūpasampadā saṅghato laddhūpasampadāti duvidhā. Garudhammapaṭiggahaṇamhi laddhūpasampadā mahāpajāpatigotamī satthusantikāva laddhūpasampadattā satthuladdhūpasampadā nāma. Sesā sabbāpi saṅghato laddhūpasampadā. Tāpi ekatoupasampannā ubhatoupasampannāti duvidhā. Tattha yā tā mahāpajāpatigotamiyā saddhiṃ nikkhantā pañcasatā sākiyāniyo, tā ekatoupasampannā bhikkhusaṅghato eva laddhūpasampadattā mahāpajāpatigotamiṃ ṭhapetvā. Itarā ubhatoupasampannā ubhatosaṅghe upasampadattā.</p>

<p rend="bodytext">Ehibhikkhuduko <pb ed="V" n="0.0320" /> viya ehibhikkhuniduko idha na labbhati. Kasmā? Bhikkhunīnaṃ tathā upasampadāya abhāvato. Yadi evaṃ yaṃ taṃ therigāthāya subhaddāya kuṇḍalakesāya vuttaṃ –</p>

<p rend="gatha1">‘‘Nihacca jāṇuṃ vanditvā, sammukhā añjaliṃ akaṃ;</p>

<p rend="gathalast">Ehi bhaddeti maṃ avaca, sā me āsūpasampadā’’ti. (therīgā. 109);</p>

<p rend="bodytext">Tathā apadānepi –</p>

<p rend="gatha1">‘‘Āyācito tadā āha, ehi bhaddeti nāyako;</p>

<p rend="gathalast">Tadāhaṃ upasampannā, parittaṃ toyamaddasa’’nti. (apa. therī 2.3.44);</p>

<p rend="bodytext">Taṃ <pb ed="M" n="0.0302" /> kathanti? Nayidaṃ ehibhikkhunibhāvena <pb ed="P" n="0.0298" /> upasampadaṃ sandhāya vuttaṃ. Upasampadāya pana hetubhāvato yā satthu āṇatti, sā me āsūpasampadāti vuttaṃ.</p>

<p rend="bodytext">Tathā hi vuttaṃ aṭṭhakathāyaṃ ‘‘ehi, bhadde, bhikkhunupassayaṃ gantvā bhikkhunīnaṃ santike pabbajja upasampajjassūti maṃ avoca āṇāpesi. Sā satthu āṇā mayhaṃ upasampadāya kāraṇattā upasampadā ahosī’’ti. Eteneva apadānagāthāyapi attho saṃvaṇṇitoti daṭṭhabbo.</p>

<p rend="bodytext">Evampi bhikkhunivibhaṅge ehi bhikkhunīti idaṃ kathanti? Ehibhikkhunibhāvena bhikkhunīnaṃ upasampadāya asabhāvajotanavacanaṃ tathā upasampadāya bhikkhunīnaṃ abhāvato. Yadi evaṃ, kathaṃ ehibhikkhunīti vibhaṅge niddeso katoti? Desanānayasotapatitabhāvena. Ayañhi sotapatitatā nāma katthaci labbhamānassāpi anāhaṭaṃ hoti.</p>

<p rend="bodytext">Yathā abhidhamme manodhātuniddese (dha. sa. 566-567) labbhamānampi jhānaṅgaṃ pañcaviññāṇasotapatitatāya na uddhaṭaṃ katthaci desanāya asambhavato. Yathā tattheva vatthuniddese hadayavatthu, katthaci alabbhamānassāpi gahaṇavasena. Tathā ṭhitakappiniddese. Yathāha –</p>

<p rend="indent">‘‘Katamo ca puggalo ṭhitakappī? Ayañca puggalo sotāpattiphalasacchikiriyāya paṭipanno <pb ed="V" n="0.0321" /> assa, kappassa ca uḍḍayhanavelā assa, neva tāva kappo uḍḍayheyya, yāvāyaṃ puggalo na sotāpattiphalaṃ sacchikarotī’’ti (pu. pa. 17).</p>

<p rend="bodytext">Evamidhāpi alabbhamānagahaṇavasena veditabbaṃ, parikappavacanañhetaṃ sace bhagavā bhikkhunibhāvayogyaṃ kañci mātugāmaṃ ehi bhikkhunīti vadeyya, evampi bhikkhunibhāvo siyāti. Kasmā pana bhagavā evaṃ na kathesīti? Tathā katādhikārānaṃ abhāvato. Ye pana ‘‘anāsannasannihitabhāvato’’ti kāraṇaṃ vatvā ‘‘bhikkhū eva hi satthu āsannacārī sadā sannihitāva, tasmā te ‘ehibhikkhū’ti vattabbataṃ arahanti, na bhikkhuniyo’’ti vadanti, taṃ tesaṃ matimattaṃ. Satthu āsannadūrabhāvassa bhabbābhabbabhāvāsiddhattā. Vuttañhetaṃ bhagavatā –</p>

<p rend="indent">‘‘Saṅghāṭikaṇṇe <pb ed="M" n="0.0303" /> cepi, bhikkhave, bhikkhu gahetvā piṭṭhito piṭṭhito anubandho assa pade padaṃ nikkhipanto, so ca hoti abhijjhālu kāmesu tibbasārāgo byāpannacitto paduṭṭhamanasaṅkappo muṭṭhassati asampajāno asamāhito vibbhantacitto pākatindriyo <pb ed="P" n="0.0299" />, atha kho so ārakāva mayhaṃ, ahañca tassa. Taṃ kissa hetu? Dhammañhi so, bhikkhave, bhikkhu na passati, dhammaṃ apassanto na maṃ passati.</p>

<p rend="indent">‘‘Yojanasate cepi so, bhikkhave, bhikkhu vihareyya. So ca hoti anabhijjhālu kāmesu na tibbasārāgo abyāpannacitto appaduṭṭhamanasaṅkappo upaṭṭhitassati sampajāno samāhito ekaggacitto saṃvutindriyo, atha kho so santikeva mayhaṃ, ahañca tassa. Taṃ kissa hetu? Dhammañhi so, bhikkhave, bhikkhu passati, dhammaṃ passanto maṃ passatī’’ti (itivu. 92).</p>

<p rend="bodytext">Tasmā akāraṇaṃ desato satthu āsannānāsannatā. Akatādhikāratāya pana bhikkhunīnaṃ tattha ayogyatā. Tena vuttaṃ – ‘‘ehibhikkhuniduko idha na labbhatī’’ti. Evaṃ duvidhā.</p>

<p rend="bodytext">Aggasāvikā, mahāsāvikā, pakatisāvikāti tividhā. Tattha khemā, uppalavaṇṇāti imā dve theriyo aggasāvikā nāma. Kāmaṃ sabbāpi khīṇāsavattheriyo sīlasuddhiādike sampādentiyo catūsu satipaṭṭhānesu supaṭṭhitacittā sattabojjhaṅge yathābhūtaṃ bhāvetvā maggapaṭipāṭiyā anavasesato kilese khepetvā aggaphale patiṭṭhahanti. Tathāpi yathā saddhāvimuttato <pb ed="V" n="0.0322" /> diṭṭhippattassa paññāvimuttato ca ubhatobhāgavimuttassa pubbabhāgabhāvanāvisesasiddho icchito viseso, evaṃ abhinīhāramahantatāpubbayogamahantatāhisasantāne sātisayaguṇavisesassa nipphāditattā sīlādīhi guṇehi mahantā sāvikāti mahāsāvikā. Tesuyeva pana bodhipakkhiyadhammesu pāmokkhabhāvena dhurabhūtānaṃ sammādiṭṭhisammāsamādhīnaṃ sātisayakiccānubhāvanibbattiyā kāraṇabhūtāya tajjābhinīhāratāya sakkaccaṃ nirantaraṃ cirakālasambhūtāya sammāpaṭipattiyā yathākkamaṃ paññāya samādhimhi ca ukkaṃsapāramippattiyā savisesaṃ <pb ed="M" n="0.0304" /> sabbaguṇehi aggabhāve ṭhitattā tā dvepi aggasāvikā nāma. Mahāpajāpatigotamiādayo pana abhinīhāramahantatāya pubbayogamahantatāya ca paṭiladdhaguṇavisesavasena mahatiyo sāvikāti mahāsāvikā nāma. Itarā therikā tissā vīrā dhīrāti evamādikā abhinīhāramahantatādīnaṃ abhāvena pakatisāvikā nāma. Tā pana aggasāvikā viya mahāsāvikā viya ca na parimitā, atha kho anekasatāni anekasahassāni veditabbāni. Evaṃ <pb ed="P" n="0.0300" /> aggasāvikādibhedato tividhā. Tathā suññatavimokkhādibhedato tividhā.</p>

<p rend="bodytext">Paṭipadādivibhāgena catubbidhā. Indriyādhikavibhāgena pañcavidhā. Tathā paṭipattiyādivibhāgena pañcavidhā. Animittavimuttādivasena chabbidhā. Adhimuttibhedena sattavidhā. Dhurapaṭipadādivibhāgena aṭṭhavidhā. Vimuttivibhāgena navavidhā dasavidhā ca. Tā panetā yathāvuttena dhurabhedena vibhajjamānā vīsati honti, paṭipadāvibhāgena vibhajjamānā cattālīsa honti. Puna paṭipadābhedena dhurabhedena vibhajjamānā asīti honti. Atha vā suññatāvimuttādivibhāgena vibhajjamānā cattālīsādhikāni dvesatāni honti. Puna indriyādhikavibhāgena vibhajjamānā dvisatuttarasahassaṃ hontīti. Evametāsaṃ therīnaṃ attano guṇavaseneva anekabhedabhinnatā veditabbā. Ayamettha saṅkhepo, vitthāro pana heṭṭhā theragāthāsaṃvaṇṇanāyaṃ vuttanayeneva gahetabboti.</p>

<p rend="centre">Sumedhātherīgāthāvaṇṇanā niṭṭhitā.</p>

<p rend="centre">Mahānipātavaṇṇanā niṭṭhitā.</p>

<p rend="subhead">Nigamanagāthā</p>

<p rend="bodytext">Ettāvatā <pb ed="M" n="0.0305" /><pb ed="V" n="0.0323" /> ca –</p>

<p rend="gatha1">‘‘Ye te sampannasaddhammā, dhammarājassa satthuno;</p>

<p rend="gathalast">Orasā mukhajā puttā, dāyādā dhammanimmitā.</p>

<p rend="gatha1">‘‘Sīlādiguṇasampannā, katakiccā anāsavā;</p>

<p rend="gathalast">Subhūtiādayo therā, theriyo therikādayo.</p>

<p rend="gatha1">‘‘Tehi yā bhāsitā gāthā, aññabyākaraṇādinā;</p>

<p rend="gathalast">Tā sabbā ekato katvā, theragāthāti saṅgahaṃ.</p>

<p rend="gatha1">‘‘Āropesuṃ mahātherā, therīgāthāti tādino;</p>

<p rend="gathalast">Tāsaṃ atthaṃ pakāsetuṃ, porāṇaṭṭhakathānayaṃ.</p>

<p rend="gatha1">‘‘Nissāya yā samāraddhā, atthasaṃvaṇṇanā mayā;</p>

<p rend="gathalast">Sā tattha paramatthānaṃ, tattha tattha yathārahaṃ.</p>

<p rend="gatha1">‘‘Pakāsanā <hi rend="bold">paramatthadīpanī,</hi> nāma nāmato;</p>

<p rend="gatha2">Sampattā pariniṭṭhānaṃ, anākulavinicchayā;</p>

<p rend="gathalast">Dvānavutiparimāṇā, pāḷiyā bhāṇavārato.</p>

<p rend="gatha1">‘‘Iti taṃ saṅkharontena, yaṃ taṃ adhigataṃ mayā;</p>

<p rend="gathalast">Puññaṃ tassānubhāvena, lokanāthassa sāsanaṃ.</p>

<p rend="gatha1">‘‘Ogāhetvā visuddhāya, sīlādipaṭipattiyā;</p>

<p rend="gathalast">Sabbepi dehino hontu, vimuttirasabhāgino.</p>

<p rend="gatha1">‘‘Ciraṃ <pb ed="V" n="0.0324" /> tiṭṭhatu lokasmiṃ, sammāsambuddhasāsanaṃ;</p>

<p rend="gathalast">Tasmiṃ sagāravā niccaṃ, hontu sabbepi pāṇino.</p>

<p rend="gatha1">‘‘Sammā <pb ed="P" n="0.0301" /> vassatu kālena, devopi jagatīpati;</p>

<p rend="gathalast">Saddhammanirato lokaṃ, dhammeneva pasāsatū’’ti.</p>

<p rend="centre">Badaratitthavihāravāsinā <hi rend="bold">ācariyadhammapālattherena</hi></p>

<p rend="bodytext">Katā</p>

<p rend="centre"><hi rend="bold">Therīgāthānaṃ atthasaṃvaṇṇanā</hi> niṭṭhitā.</p>

<p rend="centre">Therīgāthā-aṭṭhakathā niṭṭhitā.</p>
</body>
<back></back>
</text>
</TEI.2>