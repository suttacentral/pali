<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">(6) 1. Gotamīvaggo</p>

<p rend="subhead">1-3. Gotamīsuttādivaṇṇanā</p>

<p rend="bodytext" n="51-53"><hi rend="paranum">51-53</hi><hi rend="dot">.</hi> Chaṭṭhassa <pb ed="V" n="3.0224" /><pb ed="M" n="3.0242" /> paṭhame (sārattha. ṭī. cūḷavagga 3.402) <hi rend="bold">gotamī</hi>ti gottaṃ. Nāmakaraṇadivase panassā laddhasakkārā brāhmaṇā lakkhaṇasampattiṃ disvā ‘‘sace ayaṃ dhītaraṃ labhissati, cakkavattirañño mahesī bhavissati. Sace puttaṃ labhissati, cakkavattirājā bhavissatīti ubhayathāpi mahatīyevassā pajā bhavissatī’’ti byākariṃsu. Athassā ‘‘mahāpajāpatī’’ti nāmaṃ akaṃsu. Tenāha <hi rend="bold">‘‘puttapajāya ceva dhītupajāya ca mahantattā evaṃladdhanāmā’’</hi>ti.</p>

<p rend="gatha1">‘‘Attadaṇḍā bhayaṃ jātaṃ, janaṃ passatha medhagaṃ;</p>

<p rend="gathalast">Saṃvegaṃ kittayissāmi, yathā saṃvijitaṃ mayā’’ti. (su. ni. 941; mahāni. 170) –</p>

<p rend="unindented">Ādinā <hi rend="bold">attadaṇḍasuttaṃ kathesi</hi>. Taṃtaṃpalobhanakiriyā kāyavācāhi parakkamantiyo ukkaṇṭhantūti sāsanaṃ pesenti nāmāti katvā vuttaṃ <hi rend="bold">‘‘sāsanaṃ pesetvā’’</hi>ti. <hi rend="bold">Kuṇāladaha</hi>nti kuṇāladahatīraṃ. <hi rend="bold">Anabhiratiṃ vinodetvā</hi>ti itthīnaṃ dosadassanamukhena kāmānaṃ vokārasaṃkilesavibhāvanena anabhiratiṃ vinodetvā.</p>

<p rend="bodytext"><hi rend="bold">Āpādikā</hi>ti saṃvaddhakā, tumhākaṃ hatthapādesu kiccaṃ asādhentesu hatthe ca pāde ca vaḍḍhetvā paṭijaggitāti attho. <hi rend="bold">Posikā</hi>ti divasassa dve tayo vāre nahāpetvā bhojetvā pāyetvā tumhe posesi. <hi rend="bold">Thaññaṃ pāyesī</hi>ti nandakumāro kira bodhisattato katipāheneva daharo, tasmiṃ jāte mahāpajāpatī attano puttaṃ dhātīnaṃ datvā sayaṃ bodhisattassa dhātikiccaṃ sādhayamānā attano thaññaṃ pāyesi. Taṃ sandhāya thero evamāha. <hi rend="bold">Daharo</hi>ti taruṇo. <hi rend="bold">Yuvā</hi>ti yobbaññe <pb ed="V" n="3.0225" /> ṭhito. <hi rend="bold">Maṇḍanakajātiko</hi>ti alaṅkārasabhāvo. Tattha koci taruṇopi yuvā na hoti yathā atitaruṇo. Koci yuvāpi maṇḍanakajātiko na hoti yathā upasantasabhāvo, ālasiyabyasanādīhi vā abhibhūto. Idha pana daharo <pb ed="M" n="3.0243" /> ceva yuvā ca maṇḍanakajātiko ca adhippeto, tasmā evamāha. Uppalādīni maṇḍanakajātiko ca lokasammatattā vuttāni.</p>

<p rend="bodytext"><hi rend="bold">Mātugāmassa pabbajitattā</hi>ti idaṃ pañcavassasatato uddhaṃ aṭṭhatvā pañcasuyeva vassasatesu saddhammaṭṭhitiyā kāraṇanidassanaṃ. <hi rend="bold">Paṭisambhidāpabhedappattakhīṇāsavavaseneva vutta</hi>nti ettha paṭisambhidāppattakhīṇāsavaggahaṇena jhānānipi gahitāneva honti. Na hi nijjhānakānaṃ sabbappakārasampatti ijjhatīti vadanti. <hi rend="bold">Sukkhavipassakakhīṇāsavavasena vassasahassa</hi>ntiādinā ca yaṃ vuttaṃ, taṃ khandhakabhāṇakānaṃ matena vuttanti veditabbaṃ. <hi rend="bold">Vinayaṭṭhakathāya</hi>mpi (cūḷava. aṭṭha. 403) imināva nayena vuttaṃ.</p>

<p rend="bodytext"><hi rend="bold">Dīghanikāyaṭṭhakathāyaṃ</hi> (dī. ni. aṭṭha. 3.161) pana ‘‘paṭisambhidāppattehi vassasahassaṃ aṭṭhāsi, chaḷabhiññehi vassasahassaṃ, tevijjehi vassasahassaṃ, sukkhavipassakehi vassasahassaṃ, pātimokkhena vassasahassaṃ aṭṭhāsī’’ti vuttaṃ. Idhāpi <hi rend="bold">sāsanantaradhānakathāyaṃ</hi> (a. ni. aṭṭha. 1.1.130) ‘‘buddhānañhi parinibbānato vassasahassameva paṭisambhidā nibbattetuṃ sakkonti, tato paraṃ cha abhiññā, tato tāpi nibbattetuṃ asakkontā tisso vijjā nibbattenti, gacchante gacchante kāle tāpi nibbattetuṃ asakkontā sukkhavipassakā honti. Eteneva upāyena anāgāmino, sakadāgāmino, sotāpannā’’ti vuttaṃ.</p>

<p rend="bodytext"><hi rend="bold">Saṃyuttanikāyaṭṭhakathāyaṃ</hi> (saṃ. ni. aṭṭha. 2.2.156) pana ‘‘paṭhamabodhiyañhi bhikkhū paṭisambhidāppattā ahesuṃ. Atha kāle gacchante paṭisambhidā pāpuṇituṃ na sakkhiṃsu, chaḷabhiññā ahesuṃ. Tato cha abhiññā pattuṃ asakkontā tisso vijjā pāpuṇiṃsu. Idāni kāle gacchante tisso vijjā pāpuṇituṃ asakkontā āsavakkhayamattaṃ pāpuṇissanti, tampi asakkontā anāgāmiphalaṃ, tampi asakkontā sakadāgāmiphalaṃ, tampi asakkontā sotāpattiphalaṃ, gacchante kāle sotāpattiphalampi pattuṃ na sakkhissantī’’ti vuttaṃ. Yasmā cetaṃ sabbaṃ aññamaññappaṭiviruddhaṃ, tasmā tesaṃ tesaṃ bhāṇakānaṃ matameva ācariyena tattha tattha dassitanti gahetabbaṃ. Aññathā hi ācariyasseva pubbāparavirodhappasaṅgo siyāti.</p>

<p rend="bodytext"><hi rend="bold">Tāniyevā</hi>ti <pb ed="M" n="3.0244" /> tāniyeva pañcavassasahassāni. Pariyattimūlakaṃ sāsananti āha <hi rend="bold">‘‘na hi pariyattiyā</hi><pb ed="V" n="3.0226" /><hi rend="bold">asati paṭivedho atthī’’</hi>tiādi. Pariyattiyā hi antarahitāya paṭipattiantaradhāyati, paṭipattiyā antarahitāya adhigamo antaradhāyati. Kiṃkāraṇā? Ayañhi pariyatti paṭipattiyā paccayo hoti, paṭipatti adhigamassa. Iti paṭipattitopi pariyattiyeva pamāṇaṃ. Dutiyatatiyesu natthi vattabbaṃ.</p>

<p rend="centre">Gotamīsuttādivaṇṇanā niṭṭhitā.</p>

<p rend="subhead">4-5. Dīghajāṇusuttādivaṇṇanā</p>

<p rend="bodytext" n="54-55"><hi rend="paranum">54-55</hi><hi rend="dot">.</hi> Catutthe (dī. ni. aṭṭha. 3.265) <hi rend="bold">ekena bhoge bhuñjeyyā</hi>ti ekena koṭṭhāsena bhoge bhuñjeyya, vinibhuñjeyya vāti attho. <hi rend="bold">Dvīhi kamma</hi>nti dvīhi koṭṭhāsehi kasivaṇijjādikammaṃ payojeyya. <hi rend="bold">Nidhāpeyyā</hi>ti catutthakoṭṭhāsaṃ nidhetvā ṭhapeyya, nidahitvā bhūmigataṃ katvā ṭhapeyyāti attho. <hi rend="bold">Āpadāsu bhavissatī</hi>ti kulānañhi na sabbakālaṃ ekasadisaṃ vattati, kadāci rājaaggicoradubbhikkhādivasena āpadā uppajjanti, tasmā evaṃ āpadāsu uppannāsu bhavissatīti ekaṃ koṭṭhāsaṃ nidhāpeyyāti vuttaṃ. Imesu pana catūsu koṭṭhāsesu kataraṃ koṭṭhāsaṃ gahetvā kusalaṃ kātabbanti? ‘‘Bhoge bhuñjeyyā’’ti vuttakoṭṭhāsaṃ. Tato gaṇhitvā hi bhikkhūnampi kapaṇaddhikānampi dānaṃ dātabbaṃ, pesakāranhāpitādīnampi vetanaṃ dātabbaṃ. Samaṇabrāhmaṇakapaṇaddhikādīnaṃ dānavasena ceva, adhivatthadevatādīnaṃ petabalivasena, nhāpitādīnaṃ vetanavasena ca viniyogopi upayogo eva.</p>

<p rend="bodytext">Apenti gacchanti, apentā vā etehīti apāyā, apāyā eva mukhāni dvārānīti <hi rend="bold">apāyamukhāni. Vināsadvārānī</hi>ti etthāpi eseva nayo. Pañcame natthi vattabbaṃ.</p>

<p rend="centre">Dīghajāṇusuttādivaṇṇanā niṭṭhitā.</p>

<p rend="subhead">6-8. Bhayasuttādivaṇṇanā</p>

<p rend="bodytext" n="56-58"><hi rend="paranum">56-58</hi><hi rend="dot">.</hi> Chaṭṭhe <pb ed="M" n="3.0245" /> gabbhavāso idha uttarapadalopena gabbho vuttoti āha <hi rend="bold">‘‘gabbhoti gabbhavāso’’</hi>ti. Sattamaṭṭhamāni uttānatthāni.</p>

<p rend="centre">Bhayasuttādivaṇṇanā niṭṭhitā.</p>

<p rend="subhead">6-10. Puggalasuttādivaṇṇanā</p>

<p rend="bodytext" n="59-60"><hi rend="paranum">59-60</hi><hi rend="dot">.</hi> Navame <pb ed="V" n="3.0227" /><hi rend="bold">dānaṃ dadantāna</hi>nti dakkhiṇeyyaṃ uddissa dānaṃ dentānaṃ. Upadhī vipaccanti etena, upadhīsu vā vipaccati, upadhayo vā vipākā etassāti <hi rend="bold">upadhivipākaṃ. Saṅghe dinnaṃ mahapphala</hi>nti ariyasaṅghe dinnaṃ vipphāraṭṭhānaṃ hoti, vipulaphalanti attho. Dasame natthi vattabbaṃ.</p>

<p rend="centre">Puggalasuttādivaṇṇanā niṭṭhitā.</p>

<p rend="centre">Gotamīvaggavaṇṇanā niṭṭhitā.</p>
</body>
<back></back>
</text>
</TEI.2>