<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">8. Vaṅgīsasaṃyuttaṃ</p>

<p rend="subhead">1. Nikkhantasuttavaṇṇanā</p>

<p rend="bodytext" n="209"><hi rend="paranum">209</hi><hi rend="dot">.</hi> Vaṅgīsasaṃyuttassa <pb ed="V" n="1.0236" /><pb ed="M" n="1.0246" /> paṭhame <pb ed="P" n="1.0268" /><hi rend="bold">aggāḷave cetiye</hi>ti āḷaviyaṃ aggacetiye. Anuppanne buddhe aggāḷavagotamakādīni yakkhanāgādīnaṃ bhavanāni, cetiyāni ahesuṃ. Uppanne buddhe tāni apanetvā manussā vihāre kariṃsu. Tesaṃ tāneva nāmāni jātāni. <hi rend="bold">Nigrodhakappenā</hi>ti nigrodharukkhamūlavāsinā kappattherena. <hi rend="bold">Ohiyyako</hi>ti ohīnako. <hi rend="bold">Vihārapālo</hi>ti so kira tadā avassiko hoti pattacīvaraggahaṇe akovido. Atha naṃ therā bhikkhū – ‘‘āvuso, imāni chattupāhanakattarayaṭṭhiādīni olokento nisīdā’’ti vihārarakkhakaṃ katvā piṇḍāya pavisiṃsu. Tena vuttaṃ ‘‘vihārapālo’’ti. <hi rend="bold">Samalaṅkaritvā</hi>ti attano vibhavānurūpena alaṅkārena alaṅkaritvā. <hi rend="bold">Cittaṃ anuddhaṃsetī</hi>ti kusalacittaṃ viddhaṃseti vināseti. <hi rend="bold">Taṃ kutettha labbhā</hi>ti etasmiṃ rāge uppanne taṃ kāraṇaṃ kuto labbhā. <hi rend="bold">Yaṃ me paro</hi>ti yena me kāraṇena añño puggalo vā dhammo vā anabhiratiṃ vinodetvā idāneva abhiratiṃ uppādeyya ācariyupajjhāyāpi maṃ vihāre ohāya gatā.</p>

<p rend="bodytext"><hi rend="bold">Agārasmā</hi>ti agārato nikkhantaṃ. <hi rend="bold">Anagāriya</hi>nti pabbajjaṃ upagatanti attho. <hi rend="bold">Kaṇhato</hi>ti kaṇhapakkhato mārapakkhato ādhāvanti. <hi rend="bold">Uggaputtā</hi>ti uggatānaṃ puttā mahesakkhā rājaññabhūtā. <hi rend="bold">Daḷhadhammino</hi>ti daḷhadhanuno, uttamappamāṇaṃ ācariyadhanuṃ dhārayamānā. <hi rend="bold">Sahassaṃ apalāyina</hi>nti ye te samantā sarehi parikireyyuṃ, tesaṃ apalāyīnaṃ saṅkhaṃ dassento ‘‘sahassa’’nti āha. <hi rend="bold">Etato</hi><pb ed="P" n="1.0269" /><hi rend="bold">bhiyyo</hi>ti etasmā sahassā atirekatarā. <hi rend="bold">Neva maṃ byādhayissantī</hi>ti maṃ cāletuṃ na sakkhissanti. <hi rend="bold">Dhamme samhi patiṭṭhita</hi>nti anabhiratiṃ vinodetvā abhiratiṃ uppādanasamatthe sake sāsanadhamme patiṭṭhitaṃ. Idaṃ vuttaṃ hoti – issāsasahasse tāva samantā sarehi parikirante sikkhito <pb ed="V" n="1.0237" /> puriso daṇḍakaṃ gahetvā sabbe sare sarīre apatamāne antarāva paharitvā pādamūle pāteti. Tattha <pb ed="M" n="1.0247" /> ekopi issāso dve sare ekato na khipati, imā pana itthiyo rūpārammaṇādivasena pañca pañca sare ekato khipanti. Evaṃ khipantiyo etā sacepi atirekasahassā honti, neva maṃ cāletuṃ sakkhissantīti.</p>

<p rend="bodytext"><hi rend="bold">Sakkhī hi me sutaṃ eta</hi>nti mayā hi sammukhā etaṃ sutaṃ. <hi rend="bold">Nibbānagamanaṃ magga</hi>nti vipassanaṃ sandhāyāha. So hi nibbānassa pubbabhāgamaggo, liṅgavipallāsena pana ‘‘magga’’nti āha. <hi rend="bold">Tattha me</hi>ti tasmiṃ me attano taruṇavipassanāsaṅkhāte nibbānagamanamagge mano nirato. <hi rend="bold">Pāpimā</hi>ti kilesaṃ ālapati. <hi rend="bold">Maccū</hi>tipi tameva ālapati. <hi rend="bold">Na me maggampi dakkhasī</hi>ti yathā me bhavayoniādīsu gatamaggampi na passasi, tathā karissāmīti. Paṭhamaṃ.</p>

<p rend="subhead">2. Aratīsuttavaṇṇanā</p>

<p rend="bodytext" n="210"><hi rend="paranum">210</hi><hi rend="dot">.</hi> Dutiye <hi rend="bold">nikkhamatī</hi>ti vihārā nikkhamati. <hi rend="bold">Aparajju vā kāle</hi>ti dutiyadivase vā bhikkhācārakāle. Vihāragaruko kiresa thero. <hi rend="bold">Aratiñca ratiñcā</hi>ti sāsane aratiṃ kāmaguṇesu ca ratiṃ. <hi rend="bold">Sabbaso gehasitañca vitakka</hi>nti pañcakāmaguṇagehanissitaṃ pāpavitakkañca sabbākārena pahāya. <hi rend="bold">Vanatha</hi>nti kilesamahāvanaṃ. <hi rend="bold">Kuhiñcī</hi>ti kismiñci ārammaṇe. <hi rend="bold">Nibbanatho</hi>ti nikkilesavano. <hi rend="bold">Arato</hi>ti taṇhāratirahito.</p>

<p rend="bodytext"><hi rend="bold">Pathaviñca vehāsa</hi>nti pathaviṭṭhitañca <pb ed="P" n="1.0270" /> itthipurisavatthālaṅkārādivaṇṇaṃ, vehāsaṭṭhakañca candasūriyobhāsādi. <hi rend="bold">Rūpagata</hi>nti rūpameva. <hi rend="bold">Jagatogadha</hi>nti jagatiyā ogadhaṃ, antopathaviyaṃ nāgabhavanagatanti attho. <hi rend="bold">Parijīyatī</hi>ti parijīrati. <hi rend="bold">Sabbamanicca</hi>nti sabbaṃ taṃ aniccaṃ. Ayaṃ therassa mahāvipassanāti vadanti. <hi rend="bold">Evaṃ samaccā</hi>ti evaṃ samāgantvā. <hi rend="bold">Caranti mutattā</hi>ti viññātattabhāvā viharanti.</p>

<p rend="bodytext"><hi rend="bold">Upadhīsū</hi>ti khandhakilesābhisaṅkhāresu. <hi rend="bold">Gadhitā</hi>ti giddhā. <hi rend="bold">Diṭṭhasute</hi>ti cakkhunā diṭṭhe rūpe, sotena sute sadde. <hi rend="bold">Paṭighe ca mute cā</hi>ti ettha paṭighapadena gandharasā gahitā, mutapadena phoṭṭhabbārammaṇaṃ <pb ed="V" n="1.0238" />. <hi rend="bold">Yo ettha na limpatī</hi>ti yo etesu pañcakāmaguṇesu taṇhādiṭṭhilepehi na limpati.</p>

<p rend="bodytext"><hi rend="bold">Atha saṭṭhinissitā savitakkā, puthū janatāya adhammā niviṭṭhā</hi>ti atha cha ārammaṇanissitā puthū adhammavitakkā janatāya niviṭṭhāti attho. <hi rend="bold">Na</hi><pb ed="M" n="1.0248" /><hi rend="bold">ca vaggagatassa kuhiñcī</hi>ti tesaṃ vasena na katthaci kilesavaggagato bhaveyya. <hi rend="bold">No pana duṭṭhullabhāṇī</hi>ti duṭṭhullavacanabhāṇīpi na siyā. <hi rend="bold">Sa bhikkhū</hi>ti so evaṃvidho bhikkhu nāma hoti.</p>

<p rend="bodytext"><hi rend="bold">Dabbo</hi>ti dabbajātiko paṇḍito. <hi rend="bold">Cirarattasamāhito</hi>ti dīgharattaṃ samāhitacitto. <hi rend="bold">Nipako</hi>ti nepakkena samannāgato pariṇatapañño. <hi rend="bold">Apihālū</hi>ti nittaṇho. <hi rend="bold">Santaṃ pada</hi>nti nibbānaṃ. <hi rend="bold">Ajjhagamā munī</hi>ti adhigato muni. <hi rend="bold">Paṭicca parinibbuto kaṅkhati kāla</hi>nti nibbānaṃ paṭicca kilesaparinibbānena parinibbuto parinibbānakālaṃ āgameti. Dutiyaṃ.</p>

<p rend="subhead">3. Pesalasuttavaṇṇanā</p>

<p rend="bodytext" n="211"><hi rend="paranum">211</hi><hi rend="dot">.</hi> Tatiye <pb ed="P" n="1.0271" /><hi rend="bold">atimaññatī</hi>ti ‘‘kiṃ ime mahallakā? Na etesaṃ pāḷi, na aṭṭhakathā, na padabyañjanamadhuratā, amhākaṃ pana pāḷipi aṭṭhakathāpi nayasatena nayasahassena upaṭṭhātī’’ti atikkamitvā maññati. <hi rend="bold">Gotamā</hi>ti gotamabuddhasāvakattā attānaṃ ālapati. <hi rend="bold">Mānapatha</hi>nti mānārammaṇañceva mānasahabhuno ca dhamme. <hi rend="bold">Vippaṭisārīhuvā</hi>ti vippaṭisārī ahuvā, ahosīti attho. <hi rend="bold">Maggajino</hi>ti maggena jitakileso. <hi rend="bold">Kittiñca sukhañcā</hi>ti vaṇṇabhaṇanañca kāyikacetasikasukhañca. <hi rend="bold">Akhilodha padhānavā</hi>ti akhilo idha padhānavā vīriyasampanno. <hi rend="bold">Visuddho</hi>ti visuddho bhaveyya. <hi rend="bold">Asesa</hi>nti nissesaṃ navavidhaṃ. <hi rend="bold">Vijjāyantakaro</hi>ti vijjāya kilesānaṃ antakaro. <hi rend="bold">Samitāvī</hi>ti rāgādīnaṃ samitatāya samitāvī. Tatiyaṃ.</p>

<p rend="subhead">4. Ānandasuttavaṇṇanā</p>

<p rend="bodytext" n="212"><hi rend="paranum">212</hi><hi rend="dot">.</hi> Catutthe <hi rend="bold">rāgo</hi>ti āyasmā ānando mahāpuñño sambhāvito, taṃ rājarājamahāmattādayo <pb ed="V" n="1.0239" /> nimantetvā antonivesane nisīdāpenti. Sabbālaṅkārapaṭimaṇḍitāpi itthiyo theraṃ upasaṅkamitvā vanditvā tālavaṇṭena bījenti, upanisīditvā pañhaṃ pucchanti dhammaṃ suṇanti. Tattha āyasmato vaṅgīsassa navapabbajitassa ārammaṇaṃ pariggahetuṃ asakkontassa itthirūpārammaṇe rāgo cittaṃ anuddhaṃseti. So saddhāpabbajitattā ujujātiko kulaputto ‘‘ayaṃ me rāgo vaḍḍhitvā diṭṭhadhammikasamparāyikaṃ atthaṃ nāseyyā’’ti <pb ed="M" n="1.0249" /> cintetvā anantaraṃ nisinnova therassa attānaṃ āvikaronto <hi rend="bold">kāmarāgenā</hi>tiādimāha.</p>

<p rend="bodytext">Tattha <hi rend="bold">nibbāpana</hi>nti rāganibbānakāraṇaṃ. <hi rend="bold">Vipariyesā</hi>ti vipallāsena. <hi rend="bold">Subhaṃ rāgūpasañhita</hi>nti rāgaṭṭhāniyaṃ iṭṭhārammaṇaṃ. <hi rend="bold">Parato passā</hi>ti aniccato passa. <hi rend="bold">Mā ca attato</hi>ti <pb ed="P" n="1.0272" /> attato mā passa. <hi rend="bold">Kāyagatā tyatthū</hi>ti kāyagatā te atthu. <hi rend="bold">Animittañca bhāvehī</hi>ti niccādīnaṃ nimittānaṃ ugghāṭitattā vipassanā animittā nāma, taṃ bhāvehīti vadati. <hi rend="bold">Mānābhisamayā</hi>ti mānassa dassanābhisamayā ceva pahānābhisamayā ca. <hi rend="bold">Upasanto</hi>ti rāgādisantatāya upasanto. Catutthaṃ.</p>

<p rend="subhead">5. Subhāsitasuttavaṇṇanā</p>

<p rend="bodytext" n="213"><hi rend="paranum">213</hi><hi rend="dot">.</hi> Pañcame <hi rend="bold">aṅgehī</hi>ti kāraṇehi, avayavehi vā. Musāvādāveramaṇiādīni hi cattāri subhāsitavācāya kāraṇāni, saccavacanādayo cattāro avayavā. Kāraṇatthe ca aṅgasadde ‘‘catūhī’’ti nissakkavacanaṃ hoti, avayavatthe karaṇavacanaṃ. <hi rend="bold">Samannāgatā</hi>ti samanuāgatā pavattā yuttā ca. <hi rend="bold">Vācā</hi>ti samullapanavācā, yā ‘‘vācā girā byappatho’’ti (dha. sa. 636) ca, ‘‘nelā kaṇṇasukhā’’ti (dī. ni. 1.9) ca āgatā. ‘‘Yā pana vācāya ce kataṃ kamma’’nti evaṃ viññatti ca ‘‘yā catūhi vacīduccaritehi ārati…pe… ayaṃ vuccati sammāvācā’’ti (vibha. 206) evaṃ virati ca, ‘‘pharusavācā, bhikkhave, āsevitā bhāvitā bahulīkatā nirayasaṃvattanikā hotī’’ti (a. ni. 8.40) evaṃ cetanā ca vācāti āgatā, na sā idha adhippetā. Kasmā? Abhāsitabbato. <hi rend="bold">Subhāsitā</hi>ti suṭṭhu bhāsitā. Tenassā atthāvahataṃ dīpeti. <hi rend="bold">No dubbhāsitā</hi>ti na duṭṭhu bhāsitā. Tenassā anatthāvahanapahānataṃ dīpeti. <hi rend="bold">Anavajjā</hi>ti rāgādivajjarahitā. Imināssā kāraṇasuddhiṃ catudosābhāvañca dīpeti. <hi rend="bold">Ananuvajjā</hi>ti anuvādavimuttā <pb ed="V" n="1.0240" />. Imināssā sabbākārasampattiṃ dīpeti. <hi rend="bold">Viññūna</hi>nti paṇḍitānaṃ. Tena nindāpasaṃsāsu bālā appamāṇāti dīpeti.</p>

<p rend="bodytext"><hi rend="bold">Subhāsitaṃyeva</hi><pb ed="M" n="1.0250" /><pb ed="P" n="1.0273" /><hi rend="bold">bhāsatī</hi>ti puggalādhiṭṭhānāya desanāya catūsu vācaṅgesu aññataraniddosavacanametaṃ. <hi rend="bold">No dubbhāsita</hi>nti tasseva vācaṅgassa paṭipakkhabhāsananivāraṇaṃ. <hi rend="bold">No dubbhāsita</hi>nti iminā micchāvācappahānaṃ dīpeti. <hi rend="bold">Subhāsita</hi>nti iminā pahīnamicchāvācena bhāsitabbavacanalakkhaṇaṃ. Aṅgaparidīpanatthaṃ panettha abhāsitabbaṃ pubbe avatvā bhāsitabbamevāha. Esa nayo <hi rend="bold">dhammaṃyevā</hi>tiādīsupi. Ettha ca paṭhamena pisuṇadosarahitaṃ samaggakaraṇaṃ vacanaṃ vuttaṃ, dutiyena samphappalāpadosarahitaṃ dhammato anapetaṃ mantāvacanaṃ, itarehi dvīhi pharusālikarahitāni piyasaccavacanāni. <hi rend="bold">Imehi kho</hi>ti ādinā tāni aṅgāni paccakkhato dassento taṃ vācaṃ nigameti. Yañca aññe paṭiññādīhi avayavehi, nāmādīhi padehi, liṅgavacanavibhattikālakārakasampattīhi ca samannāgataṃ musāvādādivācampi subhāsitanti maññanti, taṃ paṭisedheti. Avayavādisamannāgatāpi hi tathārūpī vācā dubbhāsitāva hoti attano ca paresañca anatthāvahattā. Imehi pana catūhaṅgehi samannāgatā sacepi milakkhubhāsāpariyāpannā ghaṭaceṭikāgītikapariyāpannāpi hoti, tathāpi subhāsitāva lokiyalokuttarahitasukhāvahattā. Tathā hi maggapasse sassaṃ rakkhantiyā sīhaḷaceṭikāya sīhaḷakeneva jātijarāmaraṇayuttaṃ gītikaṃ gāyantiyā saddaṃ sutvā maggaṃ gacchantā saṭṭhimattā vipassakā bhikkhū arahattaṃ pāpuṇiṃsu. Tathā tisso nāma āraddhavipassako bhikkhu padumasarasamīpena gacchanto padumasare padumāni bhañjitvā –</p>

<p rend="gatha1">‘‘Pātova <pb ed="P" n="1.0274" /> phullitakokanadaṃ, sūriyālokena bhijjiyate;</p>

<p rend="gathalast">Evaṃ manussattaṃ gatā sattā, jarābhivegena maddiyantī’’ti. –</p>

<p rend="unindented">Imaṃ gītikaṃ gāyantiyā ceṭikāya sutvā arahattaṃ patto.</p>

<p rend="bodytext">Buddhantarepi aññataro puriso sattahi puttehi saddhiṃ aṭavito āgamma aññatarāya itthiyā musalena taṇḍule koṭṭentiyā –</p>

<p rend="gatha1">‘‘Jarāya <pb ed="V" n="1.0241" /><pb ed="M" n="1.0251" /> parimadditaṃ etaṃ, milātachavicammanissitaṃ;</p>

<p rend="gathalast">Maraṇena bhijjati etaṃ, maccussa ghāsamāmisaṃ.</p>

<p rend="gatha1">‘‘Kimīnaṃ ālayaṃ etaṃ, nānākuṇapena pūritaṃ;</p>

<p rend="gathalast">Asucissa bhājanaṃ etaṃ, kadalikkhandhasamaṃ ida’’nti. –</p>

<p rend="unindented">Imaṃ gītikaṃ sutvā paccavekkhanto saha puttehi paccekabodhiṃ patto. Evaṃ imehi catūhi aṅgehi samannāgatā vācā sacepi milakkhubhāsāpariyāpannā ghaṭaceṭikāgītikapariyāpannāpi hoti, tathāpi subhāsitāti veditabbā. Subhāsitattā eva ca anavajjā ca ananuvajjā ca viññūnaṃ atthatthikānaṃ atthapaṭisaraṇānaṃ, no byañjanapaṭisaraṇānanti.</p>

<p rend="bodytext"><hi rend="bold">Sāruppāhī</hi>ti anucchavikāhi. <hi rend="bold">Abhitthavī</hi>ti pasaṃsi. <hi rend="bold">Na tāpaye</hi>ti vippaṭisārena na tāpeyya na vibādheyya. <hi rend="bold">Pare</hi>ti parehi bhindanto nābhibhaveyya na bādheyya. Iti imāya gāthāya apisuṇavācāvasena bhagavantaṃ thometi. <hi rend="bold">Paṭinanditā</hi>ti piyāyitā. <hi rend="bold">Yaṃ anādāyā</hi>ti yaṃ vācaṃ bhāsanto paresaṃ pāpāni appiyāni pharusavacanāni anādāya atthabyañjanamadhuraṃ piyameva bhāsati, taṃ vācaṃ bhāseyyāti <pb ed="P" n="1.0275" /> piyavācāvasena abhitthavi.</p>

<p rend="bodytext"><hi rend="bold">Amatā</hi>ti sādhubhāvena amatasadisā. Vuttampi hetaṃ – ‘‘saccaṃ have sādutaraṃ rasāna’’nti (saṃ. ni. 1.246) nibbānāmatapaccayattā vā amatā. <hi rend="bold">Esa dhammo sanantano</hi>ti yā ayaṃ saccavācā nāma, esa porāṇo dhammo cariyā paveṇī. Idameva hi porāṇānaṃ āciṇṇaṃ, na te alikaṃ bhāsiṃsu. Tenevāha – <hi rend="bold">sacce atthe ca dhamme ca, āhu santo patiṭṭhitā</hi>ti.</p>

<p rend="bodytext">Tattha sacce patiṭṭhitattāva attano ca paresañca atthe patiṭṭhitā, atthe patiṭṭhitattā eva dhamme patiṭṭhitā hontīti veditabbā. Saccavisesanameva vā etaṃ. Idaṃ hi vuttaṃ hoti – sacce patiṭṭhitā, kīdise? Atthe ca dhamme ca, yaṃ paresaṃ atthato anapetattā atthaṃ anuparodhakaraṃ <pb ed="V" n="1.0242" />, dhammato anapetattā dhammaṃ dhammikameva atthaṃ sādhetīti. Iti imāya gāthāya saccavacanavasena abhitthavi.</p>

<p rend="bodytext"><hi rend="bold">Khema</hi>nti <pb ed="M" n="1.0252" /> abhayaṃ nirupaddavaṃ. Kena kāraṇenāti ce. <hi rend="bold">Nibbānapattiyā dukkhassantakiriyāya,</hi> yasmā kilesanibbānaṃ pāpeti, vaṭṭadukkhassa ca antakiriyāya saṃvattatīti attho. Atha vā yaṃ buddho nibbānapattiyā dukkhassantakiriyāyāti dvinnaṃ nibbānadhātūnaṃ atthāya khemamaggappakāsanato khemaṃ vācaṃ bhāsati, <hi rend="bold">sā ve vācānamuttamā</hi>ti sā vācā sabbavācānaṃ seṭṭhāti evamettha attho daṭṭhabbo. Iti imāya gāthāya mantāvacanavasena bhagavantaṃ abhitthavanto arahattanikūṭena desanaṃ niṭṭhapesīti. Pañcamaṃ.</p>

<p rend="subhead">6. Sāriputtasuttavaṇṇanā</p>

<p rend="bodytext" n="214"><hi rend="paranum">214</hi><hi rend="dot">.</hi> Chaṭṭhe <hi rend="bold">poriyā</hi>ti akkharādiparipuṇṇāya. <hi rend="bold">Vissaṭṭhāyā</hi>ti avibaddhāya apalibuddhāya. Dhammasenāpatissa hi kathentassa pittādīnaṃ vasena apalibuddhavacanaṃ hoti, ayadaṇḍena pahatakaṃsatālato saddo viya niccharati. <hi rend="bold">Anelagalāyā</hi>ti anelāya agalāya niddosāya ceva akkhalitapadabyañjanāya ca. Therassa hi kathayato padaṃ vā byañjanaṃ vā na parihāyati. <hi rend="bold">Atthassa viññāpaniyā</hi>ti atthassa viññāpanasamatthāya. <hi rend="bold">Bhikkhuna</hi>nti <pb ed="P" n="1.0276" /> bhikkhūnaṃ.</p>

<p rend="bodytext"><hi rend="bold">Saṃkhittenapī</hi>ti ‘‘cattārimāni, āvuso, ariyasaccāni. Katamāni cattāri? Dukkhaṃ ariyasaccaṃ…pe… imāni kho, āvuso, cattāri ariyasaccāni, tasmātiha, āvuso, idaṃ dukkhaṃ ariyasaccanti yogo karaṇīyo’’ti (saṃ. ni. 5.1096-1098) evaṃ saṃkhittenapi deseti. <hi rend="bold">Vitthārenapī</hi>ti ‘‘katamaṃ, āvuso, dukkhaṃ ariyasacca’’ntiādinā (ma. ni. 3.373) nayena tāneva vibhajanto vitthārenapi bhāsati. Khandhādidesanāsupi eseva nayo. <hi rend="bold">Sāḷikāyiva nigghoso</hi>ti yathā madhuraṃ ambapakkaṃ sāyitvā pakkhehi vātaṃ datvā madhurassaraṃ nicchārentiyā sāḷikasakuṇiyā nigghoso, evaṃ therassa dhammaṃ kathentassa madhuro nigghoso hoti. <hi rend="bold">Paṭibhānaṃ udīrayī</hi>ti samuddato ūmiyo viya anantaṃ paṭibhānaṃ uṭṭhahati. <hi rend="bold">Odhentī</hi>ti odahanti. Chaṭṭhaṃ.</p>

<p rend="subhead">7. Pavāraṇāsuttavaṇṇanā</p>

<p rend="bodytext" n="215"><hi rend="paranum">215</hi><hi rend="dot">.</hi> Sattame <pb ed="V" n="1.0243" /><pb ed="M" n="1.0253" /><hi rend="bold">tadahū</hi>ti tasmiṃ ahu, tasmiṃ divaseti attho. Upavasanti etthāti <hi rend="bold">uposatho</hi>. Upavasantīti ca sīlena vā anasanena vā upetā hutvā vasantīti attho. So panesa uposathadivaso aṭṭhamīcātuddasīpannarasībhedena tividho, tasmā sesadvayanivāraṇatthaṃ <hi rend="bold">pannaraseti</hi> vuttaṃ. <hi rend="bold">Pavāraṇāyā</hi>ti vassaṃ-vuṭṭha-pavāraṇāya. Visuddhipavāraṇātipi etissāva nāmaṃ. <hi rend="bold">Nisinno hotī</hi>ti sāyanhasamaye sampattaparisāya kālayuttaṃ dhammaṃ desetvā udakakoṭṭhake gattāni parisiñcitvā nivatthanivāsano ekaṃsaṃ sugatamahācīvaraṃ katvā majjhimatthambhaṃ nissāya paññatte varabuddhāsane puratthimadisāya uṭṭhahato candamaṇḍalassa siriṃ siriyā abhibhavamāno nisinno hoti. <hi rend="bold">Tuṇhībhūtaṃ tuṇhībhūta</hi>nti yato yato anuviloketi, tato tato tuṇhībhūtameva. Tattha hi ekabhikkhussāpi hatthakukkuccaṃ vā pādakukkuccaṃ vā natthi, sabbe niravā santena iriyāpathena nisīdiṃsu. <hi rend="bold">Anuviloketvā</hi>ti dissamānapañcapasādehi nettehi anuviloketvā. <hi rend="bold">Handā</hi>ti vossaggatthe nipāto. <hi rend="bold">Na ca me kiñci garahathā</hi>ti ettha <hi rend="bold">na ca kiñcī</hi>ti pucchanatthe na-kāro. Kiṃ me kiñci <pb ed="P" n="1.0277" /> garahatha? Yadi garahatha, vadatha, icchāpemi vo vattunti attho. <hi rend="bold">Kāyikaṃ vā vācasikaṃ vā</hi>ti iminā kāyavacīdvārāneva pavāreti, na manodvāraṃ. Kasmā? Apākaṭattā. Kāyavacīdvāresu hi doso pākaṭo hoti, na manodvāre. ‘‘Ekamañce sayatopi hi kiṃ cintesī’’ti? Pucchitvā cittācāraṃ jānāti. Iti manodvāraṃ apākaṭattā na pavāreti, no aparisuddhattā. Bodhisattabhūtassāpi hi tassa bhūridattachaddantasaṅkhapāladhammapālādikāle manodvāraṃ parisuddhaṃ, idānettha vattabbameva natthi.</p>

<p rend="bodytext"><hi rend="bold">Etadavocā</hi>ti dhammasenāpatiṭṭhāne ṭhitattā bhikkhusaṅghassa bhāraṃ vahanto etaṃ avoca. <hi rend="bold">Na kho mayaṃ, bhante</hi>ti, bhante, mayaṃ bhagavato na kiñci garahāma. <hi rend="bold">Kāyikaṃ vā vācasikaṃ vā</hi>ti idaṃ catunnaṃ arakkhiyataṃ sandhāya thero āha. Bhagavato hi cattāri arakkhiyāni. Yathāha –</p>

<p rend="bodytext">‘‘Cattārimāni <pb ed="M" n="1.0254" />, bhikkhave, tathāgatassa arakkhiyāni. Katamāni cattāri? Parisuddhakāyasamācāro, bhikkhave, tathāgato, natthi tathāgatassa kāyaduccaritaṃ, yaṃ tathāgato rakkheyya ‘mā me idaṃ paro aññāsī’ti. Parisuddhavacīsamācāro, bhikkhave, tathāgato, natthi tathāgatassa <pb ed="V" n="1.0244" /> vacīduccaritaṃ, yaṃ tathāgato rakkheyya, ‘mā me idaṃ paro aññāsī’ti. Parisuddhamanosamācāro, bhikkhave, tathāgato, natthi tathāgatassa manoduccaritaṃ, yaṃ tathāgato rakkheyya, ‘mā me idaṃ paro aññāsī’ti. Parisuddhājīvo, bhikkhave, tathāgato, natthi tathāgatassa micchāājīvo, yaṃ tathāgato rakkheyya ‘‘mā me idaṃ paro aññāsī’’ti (a. ni. 7.58).</p>

<p rend="bodytext">Idāni bhagavato yathābhūtaguṇe kathento <hi rend="bold">bhagavā hi, bhante</hi>tiādimāha. Tattha <hi rend="bold">anuppannassā</hi>ti kassapasammāsambuddhato paṭṭhāya aññena samaṇena vā brāhmaṇena vā anuppāditapubbassa. <hi rend="bold">Asañjātassā</hi>ti idaṃ anuppannavevacanameva. <hi rend="bold">Anakkhātassā</hi>ti aññena adesitassa. <hi rend="bold">Pacchā samannāgatā</hi>ti paṭhamagatassa bhagavato pacchā samanuāgatā. Iti thero yasmā sabbepi bhagavato sīlādayo guṇā arahattamaggameva nissāya āgatā, tasmā arahattamaggameva nissāya guṇaṃ kathesi. Tena sabbaguṇā kathitāva honti. <hi rend="bold">Ahañca kho, bhante</hi>ti idaṃ thero sadevake loke aggapuggalassa attano ceva saṅghassa ca kāyikavācasikaṃ pavārento āha.</p>

<p rend="bodytext"><hi rend="bold">Pitarā</hi><pb ed="P" n="1.0278" /><hi rend="bold">pavattita</hi>nti cakkavattimhi kālaṅkate vā pabbajite vā sattāhaccayena cakkaṃ antaradhāyati, tato dasavidhaṃ dvādasavidhaṃ cakkavattivattaṃ pūretvā nisinnassa puttassa aññaṃ pātubhavati, taṃ so pavatteti. Ratanamayattā pana sadisaṭṭhena tadeva vattaṃ katvā ‘‘pitarā pavattita’’nti vuttaṃ. Yasmā vā so ‘‘appossukko tvaṃ, deva, hohi, ahamanusāsissāmī’’ti āha, tasmā pitarā pavattitaṃ āṇācakkaṃ anuppavatteti nāma. <hi rend="bold">Sammadeva anuppavattesī</hi>ti sammā nayena hetunā kāraṇeneva anuppavattesi. Bhagavā hi catusaccadhammaṃ katheti, thero tameva anukatheti, tasmā evamāha. <hi rend="bold">Ubhatobhāgavimuttā</hi>ti dvīhi bhāgehi vimuttā <pb ed="M" n="1.0255" />, arūpāvacarasamāpattiyā rūpakāyato vimuttā, aggamaggena nāmakāyatoti. <hi rend="bold">Paññāvimuttā</hi>ti paññāya vimuttā tevijjādibhāvaṃ appattā khīṇāsavā.</p>

<p rend="bodytext"><hi rend="bold">Visuddhiyā</hi>ti visuddhatthāya. <hi rend="bold">Saṃyojanabandhanacchidā</hi>ti saṃyojanasaṅkhāte ceva bandhanasaṅkhāte ca kilese chinditvā ṭhitā. <hi rend="bold">Vijitasaṅgāma</hi>nti vijitarāgadosamohasaṅgāmaṃ, mārabalassa vijitattāpi <pb ed="V" n="1.0245" /> vijitasaṅgāmaṃ. <hi rend="bold">Satthavāha</hi>nti aṭṭhaṅgikamaggarathe āropetvā veneyyasatthaṃ vāheti saṃsārakantāraṃ uttāretīti bhagavā satthavāho, taṃ satthavāhaṃ. <hi rend="bold">Palāpo</hi>ti antotuccho dussīlo. <hi rend="bold">Ādiccabandhuna</hi>nti ādiccabandhuṃ satthāraṃ dasabalaṃ vandāmīti vadati. Sattamaṃ.</p>

<p rend="subhead">8. Parosahassasuttavaṇṇanā</p>

<p rend="bodytext" n="216"><hi rend="paranum">216</hi><hi rend="dot">.</hi> Aṭṭhame <hi rend="bold">parosahassa</hi>nti atirekasahassaṃ. <hi rend="bold">Akutobhaya</hi>nti nibbāne kutoci bhayaṃ natthi, nibbānappattassa vā kutoci bhayaṃ natthīti nibbānaṃ akutobhayaṃ nāma. <hi rend="bold">Isīnaṃ isisattamo</hi>ti vipassito paṭṭhāya isīnaṃ sattamako isi.</p>

<p rend="bodytext"><hi rend="bold">Kiṃ nu te vaṅgīsā</hi>ti idaṃ bhagavā atthuppattivasena āha. Saṅghamajjhe kira kathā udapādi ‘‘vaṅgīsatthero vissaṭṭhavatto <pb ed="P" n="1.0279" />, neva uddese, na paripucchāya, na yonisomanasikāre kammaṃ karoti, gāthā bandhanto cuṇṇiyapadāni karonto vicaratī’’ti. Atha bhagavā cintesi – ‘‘ime bhikkhū vaṅgīsassa paṭibhānasampattiṃ na jānanti, cintetvā cintetvā vadatīti maññanti, paṭibhānasampattimassa jānāpessāmī’’ti cintetvā, <hi rend="bold">‘‘kiṃ nu te vaṅgīsā’’</hi>tiādimāha.</p>

<p rend="bodytext"><hi rend="bold">Ummaggapatha</hi>nti anekāni kilesummujjanasatāni, vaṭṭapathattā pana pathanti vuttaṃ. <hi rend="bold">Pabhijja khilānī</hi>ti rāgakhilādīni pañca bhinditvā carasi. <hi rend="bold">Taṃ passathā</hi>ti taṃ evaṃ abhibhuyya bhinditvā carantaṃ buddhaṃ passatha. <hi rend="bold">Bandhapamuñcakara</hi>nti bandhanamocanakaraṃ. <hi rend="bold">Asita</hi>nti anissitaṃ. <hi rend="bold">Bhāgaso pavibhaja</hi>nti satipaṭṭhānādikoṭṭhāsavasena dhammaṃ vibhajantaṃ. Pavibhajjāti vā pāṭho, aṅgapaccaṅgakoṭṭhāsavasena vibhajitvā vibhajitvā passathāti attho.</p>

<p rend="bodytext"><hi rend="bold">Oghassā</hi>ti <pb ed="M" n="1.0256" /> caturoghassa. <hi rend="bold">Anekavihita</hi>nti satipaṭṭhānādivasena anekavidhaṃ. <hi rend="bold">Tasmiṃ ca amate akkhāte</hi>ti tasmiṃ tena akkhāte amate. <hi rend="bold">Dhammaddasā</hi>ti dhammassa passitāro. <hi rend="bold">Ṭhitā asaṃhīrā</hi>ti asaṃhāriyā hutvā patiṭṭhitā.</p>

<p rend="bodytext"><hi rend="bold">Ativijjhā</hi>ti ativijjhitvā. <hi rend="bold">Sabbaṭṭhitīna</hi>nti sabbesaṃ diṭṭhiṭṭhānānaṃ viññāṇaṭṭhitīnaṃ vā <pb ed="V" n="1.0246" />. <hi rend="bold">Atikkamamaddasā</hi>ti atikkamabhūtaṃ nibbānamaddasa. <hi rend="bold">Agga</hi>nti uttamadhammaṃ. Aggeti vā pāṭho, paṭhamataranti attho. <hi rend="bold">Dasaddhāna</hi>nti pañcannaṃ, aggadhammaṃ pañcavaggiyānaṃ, agge vā pañcavaggiyānaṃ dhammaṃ desesīti attho. <hi rend="bold">Tasmā</hi>ti yasmā esa dhammo sudesitoti jānantena ca pamādo na kātabbo, tasmā. <hi rend="bold">Anusikkhe</hi>ti tisso sikkhā sikkheyya. Aṭṭhamaṃ.</p>

<p rend="subhead">9. Koṇḍaññasuttavaṇṇanā</p>

<p rend="bodytext" n="217"><hi rend="paranum">217</hi><hi rend="dot">.</hi> Navame <pb ed="P" n="1.0280" /><hi rend="bold">aññāsikoṇḍañño</hi>ti paṭhamaṃ dhammassa aññātattā evaṃ gahitanāmo thero. <hi rend="bold">Sucirassevā</hi>ti kīvacirassa? Dvādasannaṃ saṃvaccharānaṃ. Ettakaṃ kālaṃ kattha vihāsīti. Chaddantabhavane mandākinipokkharaṇiyā tīre paccekabuddhānaṃ vasanaṭṭhāne. Kasmā? Vihāragarutāya. So hi paññavā mahāsāvako. Yatheva bhagavato, evamassa dasasahassacakkavāḷe devamanussānaṃ abbhantare guṇā patthaṭāva. Devamanussā tathāgatassa santikaṃ gantvā gandhamālādīhi pūjaṃ katvā ‘‘aggadhammaṃ paṭividdhasāvako’’ti anantaraṃ theraṃ upasaṅkamitvā pūjenti. Santikaṃ āgatānañca nāma tathārūpā dhammakathā vā paṭisanthāro vā kātabbo hoti. Thero ca vihāragaruko, tenassa so papañco viya upaṭṭhāti. Iti vihāragarutāya tattha gantvā vihāsi.</p>

<p rend="bodytext">Aparampi kāraṇaṃ – bhikkhācāravelāyaṃ tāva sabbasāvakā vassaggena gacchanti. Dhammadesanākāle pana majjhaṭṭhāne alaṅkatabuddhāsanamhi satthari nisinne dakkhiṇahatthapasse dhammasenāpati, vāmahatthapasse mahāmoggallānatthero nisīdati, tesaṃ piṭṭhibhāge aññāsikoṇḍaññattherassa āsanaṃ paññāpenti. Sesā bhikkhū taṃ parivāretvā nisīdanti. Dve aggasāvakā aggadhammapaṭividdhattā ca mahallakattā ca there sagāravā theraṃ mahābrahmaṃ <pb ed="M" n="1.0257" /> viya aggikkhandhaṃ viya āsīvisaṃ viya ca maññamānā dhurāsane nisīdantā ottappanti harāyanti. Thero cintesi – ‘‘imehi dhurāsanatthāya kappasatasahassādhikaṃ asaṅkhyeyyaṃ pāramiyo pūritā, te idāni dhurāsane nisīdantā mama ottappanti harāyanti, phāsuvihāraṃ nesaṃ karissāmī’’ti. So patirūpe kāle tathāgataṃ upasaṅkamitvā ‘‘icchāmahaṃ, bhante, janapade vasitu’’nti āha, satthā anujāni.</p>

<p rend="bodytext">Thero <pb ed="V" n="1.0247" /> senāsanaṃ saṃsāmetvā pattacīvaramādāya chaddantabhavane mandākinitīraṃ gato. Pubbe paccekabuddhānaṃ pāricariyāya kataparicayā aṭṭhasahassā hatthināgā theraṃ disvāva ‘‘amhākaṃ puññakkhettaṃ āgata’’nti nakhehi <pb ed="P" n="1.0281" /> caṅkamanaṃ nittiṇaṃ katvā āvaraṇasākhā haritvā therassa vasanaṭṭhānaṃ paṭijaggitvā vattaṃ katvā sabbe sannipatitvā mantayiṃsu – ‘‘sace hi mayaṃ ‘ayaṃ therassa kattabbaṃ karissati, ayaṃ karissatī’ti paṭipajjissāma, thero bahuñātikagāmaṃ gato viya yathādhoteneva pattena gamissati, vārena naṃ paṭijaggissāma, ekassa pana vāre patte sesehipi nappamajjitabba’’nti vāraṃ ṭhapayiṃsu. Vārikanāgo pātova therassa mukhodakañca dantakaṭṭhañca ṭhapeti, vattaṃ karoti.</p>

<p rend="bodytext"><hi rend="bold">Mandākinipokkharaṇī</hi> nāma cesā paṇṇāsayojanā hoti. Tassā pañcavīsatiyojanamatte ṭhāne sevālo vā paṇakaṃ vā natthi, phalikavaṇṇaṃ udakameva hoti. Tato paraṃ pana kaṭippamāṇe udake aḍḍhayojanavitthataṃ sesapadumavanaṃ paṇṇāsayojanaṃ saraṃ parikkhipitvā ṭhitaṃ. Tadanantaraṃ tāva mahantameva rattapadumavanaṃ, tadanantaraṃ rattakumudavanaṃ, tadanantaraṃ setakumudavanaṃ, tadanantaraṃ nīluppalavanaṃ, tadanantaraṃ rattuppalavanaṃ, tadanantaraṃ sugandharattasālivanaṃ, tadanantaraṃ eḷālukalābukumbhaṇḍādīni madhurarasāni valliphalāni, tadanantaraṃ aḍḍhayojanavitthārameva ucchuvanaṃ, tattha pūgarukkhakkhandhappamāṇā ucchū, tadanantaraṃ kadalivanaṃ, yato duve pakkāni khādantā kilamanti, tadanantaraṃ cāṭippamāṇaphalaṃ panasavanaṃ, tadanantaraṃ jambuvanaṃ, tadanantaraṃ ambavanaṃ, tadanantaraṃ kapitthavananti. Saṅkhepato tasmiṃ dahe khāditabbayuttakaṃ phalaṃ nāma natthīti na vattabbaṃ. Kusumānaṃ pupphanasamaye vāto reṇuvaṭṭiṃ uṭṭhāpetvā paduminipattesu ṭhapeti, tattha udakaphusitāni patanti. Tato ādiccapākena paccitvā pakkapayoghanikā viya tiṭṭhati, etaṃ pokkharamadhu nāma <pb ed="M" n="1.0258" />, taṃ therassa āharitvā denti. Muḷālaṃ naṅgalasīsamattaṃ hoti, tampi āharitvā denti. Bhisaṃ mahābheripokkharappamāṇaṃ hoti, tassa ekasmiṃ pabbe pādaghaṭakappamāṇaṃ khīraṃ hoti, taṃ āharitvā denti. Pokkharaṭṭhīni madhusakkharāya yojetvā <pb ed="P" n="1.0282" /> denti. Ucchuṃ pāsāṇapiṭṭhe ṭhapetvā pādena akkamanti. Tato raso paggharitvā soṇḍiāvāṭe pūretvā, ādiccapākena paccitvā khīrapāsāṇapiṇḍo viya tiṭṭhati, taṃ āharitvā denti. Panasakadaliambapakkādīsu kathāva natthi.</p>

<p rend="bodytext">Kelāsapabbate <pb ed="V" n="1.0248" /> nāgadatto nāma devaputto vasati. Thero kālena kālaṃ tassa vimānadvāraṃ gacchati. So navasappipokkharamadhucuṇṇayuttassa nirudakapāyāsassa pattaṃ pūretvā deti. So kira kassapabuddhakāle vīsativassasahassāni sugandhasappinā khīrasalākaṃ adāsi. Tenassetaṃ bhojanaṃ uppajjati. Evaṃ thero dvādasa vassāni vasitvā attano āyusaṅkhāraṃ olokento parikkhīṇabhāvaṃ ñatvā ‘‘kattha parinibbāyissāmī’’ti cintetvā – ‘‘hatthināgehi maṃ dvādasa vassāni upaṭṭhahantehi dukkaraṃ kataṃ, satthāraṃ anujānāpetvā etesaṃyeva santike parinibbāyissāmī’’ti ākāsena bhagavato santikaṃ agamāsi. Tena vuttaṃ ‘‘sucirasseva yena bhagavā tenupasaṅkamī’’ti.</p>

<p rend="bodytext"><hi rend="bold">Nāmañcā</hi>ti kasmā nāmaṃ sāveti? Therañhi keci sañjānanti, keci na sañjānanti. Tattha thero cintesi – ‘‘ye maṃ ajānantā ‘ko esa paṇḍarasīso obhaggo gopānasivaṅko mahallako satthārā saddhiṃ paṭisanthāraṃ karotī’ti cittaṃ padūsessanti, te apāyapūrakā bhavissanti. Ye pana maṃ jānantā – ‘dasasahassacakkavāḷe satthā viya paññāto pākaṭo mahāsāvako’ti cittaṃ pasādessanti, te saggūpagā bhavissantī’’ti, sattānaṃ apāyamaggaṃ pidahitvā saggamaggaṃ vivaranto nāmaṃ sāveti.</p>

<p rend="bodytext"><hi rend="bold">Buddhānubuddho</hi>ti paṭhamaṃ satthā cattāri saccāni bujjhi, pacchā thero, tasmā buddhānubuddhoti, vuccati. <hi rend="bold">Tibbanikkamo</hi>ti bāḷhavīriyo. <hi rend="bold">Vivekāna</hi>nti tiṇṇaṃ vivekānaṃ. <hi rend="bold">Tevijjo, cetopariyāyakovido</hi>ti chasu abhiññāsu catasso vadati. Itarā dve kiñcāpi na vuttā, thero pana chaḷabhiññova. Imissā ca gāthāya pariyosāne parisā sannisīdi. Parisāya <pb ed="M" n="1.0259" /> sannisinnabhāvaṃ ñatvā thero satthārā saddhiṃ paṭisanthāraṃ katvā ‘‘parikkhīṇā me, bhante, āyusaṅkhārā, parinibbāyissāmī’’ti, parinibbānakālaṃ anujānāpesi <pb ed="P" n="1.0283" />. Kattha parinibbāyissasi koṇḍaññāti? Upaṭṭhākehi me, bhante, hatthināgehi dukkaraṃ kataṃ, tesaṃ santiketi. Satthā anujāni.</p>

<p rend="bodytext">Thero dasabalaṃ padakkhiṇaṃ katvā – ‘‘pubbaṃ taṃ me, bhante, paṭhamadassanaṃ, idaṃ pacchimadassana’’nti paridevante mahājane satthāraṃ vanditvā nikkhamitvā, dvārakoṭṭhake ṭhito – ‘‘mā <pb ed="V" n="1.0249" /> socittha, mā paridevittha, buddhā vā hontu buddhasāvakā vā, uppannā saṅkhārā abhijjanakā nāma natthī’’ti mahājanaṃ ovaditvā passantasseva mahājanassa vehāsaṃ abbhuggamma mandākinitīre otaritvā pokkharaṇiyaṃ nhatvā nivatthanivāsano katuttarāsaṅgo senāsanaṃ saṃsāmetvā phalasamāpattiyā tayo yāme vītināmetvā balavapaccūsasamaye parinibbāyi. Therassa sahaparinibbānā himavati sabbarukkhā pupphehi ca phalehi ca onatavinatā ahesuṃ. Vārikanāgo therassa parinibbutabhāvaṃ ajānanto pātova mukhodakadantakaṭṭhāni upaṭṭhapetvā vattaṃ katvā khādanīyaphalāni āharitvā caṅkamanakoṭiyaṃ aṭṭhāsi. So yāva sūriyuggamanā therassa nikkhamanaṃ apassanto ‘‘kiṃ nu kho etaṃ? Pubbe ayyo pātova caṅkamati, mukhaṃ dhovati. Ajja pana paṇṇasālatopi na nikkhamatī’’ti kuṭidvāraṃ kampetvā olokento theraṃ nisinnakameva disvā hatthaṃ pasāretvā parāmasitvā assāsapassāse pariyesanto tesaṃ appavattibhāvaṃ ñatvā – ‘‘parinibbuto thero’’ti soṇḍaṃ mukhe pakkhipitvā mahāravaṃ viravi. Sakalahimavanto ekaninnādo ahosi. Aṭṭhanāgasahassāni sannipatitvā theraṃ jeṭṭhakanāgassa kumbhe nisīdāpetvā supupphitarukkhasākhā gahetvā parivāretvā sakalahimavantaṃ anuvicaritvā sakaṭṭhānameva āgatā.</p>

<p rend="bodytext">Sakko vissakammaṃ āmantesi – ‘‘tāta, amhākaṃ jeṭṭhabhātā parinibbuto, sakkāraṃ karissāma, navayojanikaṃ sabbaratanamayaṃ kūṭāgāraṃ māpehī’’ti. So tathā katvā theraṃ tattha nipajjāpetvā hatthināgānaṃ adāsi. Te kūṭāgāraṃ ukkhipitvā tiyojanasahassaṃ himavantaṃ punappunaṃ āvijjhiṃsu <pb ed="M" n="1.0260" />. Tesaṃ hatthato ākāsaṭṭhakā devā gahetvā <pb ed="P" n="1.0284" /> sādhukīḷitaṃ kīḷiṃsu. Tato vassavalāhakā sītavalāhakā uṇhavalāhakā cātumahārājikā tāvatiṃsāti etenupāyena yāva brahmalokā kūṭāgāraṃ agamāsi, puna brahmāno devānanti anupubbena hatthināgānaṃyeva kūṭāgāraṃ adaṃsu. Ekekā devatā caturaṅgulamattaṃ candanaghaṭikaṃ āhari, citako navayojaniko ahosi. Kūṭāgāraṃ citakaṃ āropayiṃsu. Pañca bhikkhusatāni ākāsenāgantvā sabbarattiṃ sajjhāyamakaṃsu. Anuruddhatthero dhammaṃ kathesi, bahūnaṃ devatānaṃ dhammābhisamayo ahosi. Punadivase aruṇuggamanavelāyameva citakaṃ nibbāpetvā sumanamakuḷavaṇṇānaṃ dhātūnaṃ parisāvanaṃ pūretvā bhagavati nikkhamitvā veḷuvanavihārakoṭṭhakaṃ sampatte āharitvā satthu hatthe ṭhapayiṃsu. Satthā dhātuparisāvanaṃ gahetvā pathaviyā hatthaṃ pasāresi, mahāpathaviṃ bhinditvā rajatabubbuḷasadisaṃ cetiyaṃ <pb ed="V" n="1.0250" /> nikkhami. Satthā sahatthena cetiye dhātuyo nidhesi. Ajjāpi kira taṃ cetiyaṃ dharatiyevāti. Navamaṃ.</p>

<p rend="subhead">10. Moggallānasuttavaṇṇanā</p>

<p rend="bodytext" n="218"><hi rend="paranum">218</hi><hi rend="dot">.</hi> Dasame <hi rend="bold">samannesatī</hi>ti pariyesati paccavekkhati. <hi rend="bold">Nagassā</hi>ti pabbatassa. <hi rend="bold">Muni</hi>nti buddhamuniṃ. <hi rend="bold">Dukkhassa pāragu</hi>nti dukkhapāraṃ gataṃ. <hi rend="bold">Samannesa</hi>nti samannesanto. <hi rend="bold">Evaṃ sabbaṅgasampanna</hi>nti evaṃ sabbaguṇasampannaṃ. <hi rend="bold">Anekākārasampanna</hi>nti anekehi guṇehi samannāgataṃ. Dasamaṃ.</p>

<p rend="subhead">11. Gaggarāsuttavaṇṇanā</p>

<p rend="bodytext" n="219"><hi rend="paranum">219</hi><hi rend="dot">.</hi> Ekādasame <hi rend="bold">tyāssuda</hi>nti te assudaṃ. Assudanti nipātamattaṃ. <hi rend="bold">Vaṇṇenā</hi>ti sarīravaṇṇena. <hi rend="bold">Yasasā</hi>ti parivārena. <hi rend="bold">Vigatamalova bhāṇumā</hi>ti vigatamalo ādicco viya. Ekādasamaṃ.</p>

<p rend="subhead">12. Vaṅgīsasuttavaṇṇanā</p>

<p rend="bodytext" n="220"><hi rend="paranum">220</hi><hi rend="dot">.</hi> Dvādasame <pb ed="P" n="1.0285" /><hi rend="bold">āyasmā</hi>ti piyavacanaṃ. <hi rend="bold">Vaṅgīso</hi>ti tassa therassa nāmaṃ. So kira pubbe padumuttarakāle paṭibhānasampannaṃ sāvakaṃ disvā dānaṃ <pb ed="M" n="1.0261" /> datvā patthanaṃ katvā kappasatasahassaṃ pāramiyo pūretvā amhākaṃ bhagavato kāle sakalajambudīpe vādakāmatāya jambusākhaṃ pariharitvā ekena paribbājakena saddhiṃ vādaṃ katvā vāde jayaparājayānubhāvena teneva paribbājakena saddhiṃ saṃvāsaṃ kappetvā vasamānāya ekissā paribbājikāya kucchimhi nibbatto vayaṃ āgamma mātito pañcavādasatāni, pitito pañcavādasatānīti vādasahassaṃ uggaṇhitvā vicarati. Ekañca vijjaṃ jānāti, yaṃ vijjaṃ parijappitvā matānaṃ sīsaṃ aṅguliyā paharitvā – ‘‘asukaṭṭhāne nibbatto’’ti jānāti. So anupubbena gāmanigamādīsu vicaranto pañcahi māṇavakasatehi saddhiṃ sāvatthiṃ anuppatto nagaradvāre sālāya nisīdati.</p>

<p rend="bodytext">Tadā <pb ed="V" n="1.0251" /> ca nagaravāsino purebhattaṃ dānaṃ datvā pacchābhattaṃ suddhuttarāsaṅgā gandhamālādihatthā dhammassavanāya vihāraṃ gacchanti. Māṇavo disvā, ‘‘kahaṃ gacchathā’’ti? Pucchi. Te ‘‘dasabalassa santikaṃ dhammassavanāyā’’ti āhaṃsu. Sopi saparivāro tehi saddhiṃ gantvā paṭisanthāraṃ katvā ekamantaṃ aṭṭhāsi. Atha naṃ bhagavā āha – ‘‘vaṅgīsa, bhaddakaṃ kira sippaṃ jānāsī’’ti. ‘‘Bho gotama, ahaṃ bahusippaṃ jānāmi. Tumhe kataraṃ sandhāya vadathā’’ti? Chavadūsakasippanti. Āma, bho gotamāti. Athassa bhagavā attano ānubhāvena niraye nibbattassa sīsaṃ dassetvā, ‘‘vaṅgīsa, ayaṃ kahaṃ nibbatto’’ti pucchi. So mantaṃ jappitvā aṅguliyā paharitvā ‘‘niraye’’ti āha. ‘‘Sādhu, vaṅgīsa, sukathita’’nti devaloke nibbattassa sīsaṃ dassesi. Tampi so tatheva byākāsi. Athassa khīṇāsavassa sīsaṃ dassesi. So punappunaṃ mantaṃ parivattetvāpi aṅguliyā paharitvāpi nibbattaṭṭhānaṃ na <pb ed="P" n="1.0286" /> passati.</p>

<p rend="bodytext">Atha naṃ bhagavā ‘‘kilamasi, vaṅgīsā’’ti āha? Āma bho, gotamāti. Punappunaṃ upadhārehīti. Tathā karontopi adisvā, ‘‘tumhe, bho gotama, jānāthā’’ti āha. Āma, vaṅgīsa, maṃ nissāya cesa gato, ahamassa gatiṃ jānāmīti. Mantena jānāsi, bho gotamāti? Āma, vaṅgīsa, ekena manteneva jānāmīti. Bho gotama, mayhaṃ mantena imaṃ mantaṃ dethāti. Amūliko, vaṅgīsa, mayhaṃ mantoti. Detha, bho gotamāti. Na <pb ed="M" n="1.0262" /> sakkā mayhaṃ santike apabbajitassa dātunti. So antevāsike āmantesi – ‘‘tātā samaṇo gotamo atirekasippaṃ jānāti, ahaṃ imassa santike pabbajitvā sippaṃ gaṇhāmi, tato sakalajambudīpe amhehi bahutaraṃ jānanto nāma na bhavissati. Tumhe yāva ahaṃ āgacchāmi, tāva anukkaṇṭhitvā vicarathā’’ti te uyyojetvā ‘‘pabbājetha ma’’nti āha. Satthā nigrodhakappassa paṭipādesi. Thero taṃ attano vasanaṭṭhānaṃ netvā pabbājesi. So pabbajitvā satthu santikaṃ āgamma vanditvā ṭhito ‘‘sippaṃ dethā’’ti yāci. Vaṅgīsa, tumhe sippaṃ gaṇhantā aloṇabhojanathaṇḍilaseyyādīhi parikammaṃ katvā gaṇhatha, imassāpi sippassa parikammaṃ atthi, taṃ tāva karohīti. Sādhu, bhanteti. Athassa satthā dvattiṃsākārakammaṭṭhānaṃ ācikkhi. So taṃ anulomapaṭilomaṃ manasikaronto vipassanaṃ vaḍḍhetvā anukkamena arahattaṃ pāpuṇi.</p>

<p rend="bodytext"><hi rend="bold">Vimuttisukhaṃ paṭisaṃvedī</hi>ti evaṃ arahattaṃ patvā vimuttisukhaṃ paṭisaṃvedento. <hi rend="bold">Kāveyyamattā</hi>ti kāveyyena <pb ed="V" n="1.0252" /> kabbakaraṇena mattā. <hi rend="bold">Khandhāyatanadhātuyo</hi>ti <pb ed="P" n="1.0287" /> imāni khandhādīni pakāsento dhammaṃ desesi. <hi rend="bold">Ye niyāmagataddasā</hi>ti ye niyāmagatā ceva niyāmadassāti ca. <hi rend="bold">Svāgata</hi>nti suāgamanaṃ. <hi rend="bold">Iddhipattomhī</hi>ti iminā iddhividhañāṇaṃ gahitaṃ. <hi rend="bold">Cetopariyāyakovido</hi>ti iminā cetopariyañāṇaṃ. Dibbasotaṃ pana avuttampi gahitameva hoti. Evaṃ cha abhiññāpatto eso mahāsāvakoti veditabbo. Dvādasamaṃ.</p>

<p rend="centre">Iti sāratthappakāsiniyā</p>

<p rend="bodytext">Saṃyuttanikāya-aṭṭhakathāya</p>

<p rend="centre">Vaṅgīsasaṃyuttavaṇṇanā niṭṭhitā.</p>
</body>
<back></back>
</text>
</TEI.2>