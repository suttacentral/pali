<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">12. Lohiccasuttavaṇṇanā</p>

<p rend="subhead">Lohiccabrāhmaṇavatthuvaṇṇanā</p>

<p rend="bodytext" n="501"><hi rend="paranum">501</hi><hi rend="dot">.</hi><hi rend="bold">Sālavatikāti</hi><pb ed="V" n="1.0350" /><pb ed="M" n="1.0395" /><pb ed="P" n="1.0514" /> itthiliṅgavasena <hi rend="bold">tassa gāmassa nāmaṃ.</hi> Gāmaṇikābhāvenāti keci. Lohito nāma tassa kule pubbapuriso, tassa vasena <hi rend="bold">lohiccoti tassa brāhmaṇassa</hi> gottato āgataṃ <hi rend="bold">nāmaṃ.</hi></p>

<p rend="bodytext" n="502"><hi rend="paranum">502</hi><hi rend="dot">.</hi> ‘‘Diṭṭhigata’’nti laddhimattaṃ adhippetanti āha <hi rend="bold">‘‘na pana ucchedasassatānaṃ aññatara’’</hi>nti. Na hi ucchedasassatagāhavinimutto koci diṭṭhigāho atthi. <hi rend="bold">‘‘Bhāsati yevā’’</hi>ti tassā laddhiyā loke pākaṭabhāvaṃ dasseti. Attato añño paroti yathā anusāsakato anusāsitabbo paro, evaṃ anusāsitabbatopi anusāsako paroti vuttaṃ <hi rend="bold">‘‘paro parassāti paro yo’’</hi>tiādi. <hi rend="bold">Kiṃ</hi>-saddāpekkhāya cettha <hi rend="bold">‘‘karissatī’’</hi>ti anāgatakālavacanaṃ, anāgatepi vā tena tassa kātabbaṃ natthīti dassanatthaṃ. <hi rend="bold">Kusalaṃ dhamma</hi>nti anavajjadhammaṃ nikkilesadhammaṃ vimokkhadhammanti attho. ‘‘Paresaṃ dhammaṃ kathessāmī’’ti tehi attānaṃ parivārāpetvā vicaraṇaṃ kiṃ atthiyaṃ āsayabuddhassāpi anurodhena vinā taṃ na hotīti tasmā <hi rend="bold">attanā paṭiladdhaṃ…pe… vihātabbanti vadati.</hi> Tenāha ‘‘evaṃ sampadamidaṃ pāpakaṃ lobhadhammaṃ vadāmī’’ti.</p>

<p rend="bodytext" n="504"><hi rend="paranum">504</hi><hi rend="dot">.</hi><hi rend="bold">So</hi>ti lohicco brāhmaṇo.</p>

<p rend="bodytext" n="508"><hi rend="paranum">508</hi><hi rend="dot">.</hi><hi rend="bold">Kathāphāsukattha</hi>nti kathāsukhatthaṃ, sukhena kathaṃ kathetuñceva sotuñcāti attho. <hi rend="bold">Appeva nāma siyā</hi>ti ettha pītivasena āmeḍitaṃ daṭṭhabbaṃ. Tathā hi taṃ ‘‘buddhagajjita’’nti vuccati <pb ed="V" n="1.0351" />. Bhagavā hi <pb ed="P" n="1.0515" /> īdisesu ṭhānesu visesato pītisomanassajāto hoti. Tenāha <hi rend="bold">‘‘ayaṃ kirettha adhippāyo’’</hi>tiādi.</p>

<p rend="subhead">Lohiccabrāhmaṇānuyogavaṇṇanā</p>

<p rend="bodytext" n="509"><hi rend="paranum">509</hi><hi rend="dot">.</hi><hi rend="bold">Samudayasañjātī</hi>ti āyuppādo. Anupubbo kampī-saddo ākaṅkhanattho hotīti <hi rend="bold">‘‘icchatīti attho’’</hi>ti vuttaṃ. Sātisayena vā <pb ed="M" n="1.0396" /> hitena anukampako anuggaṇhanako <hi rend="bold">hitānukampī. Sampajjatī</hi>ti āsevanalābhena nippajjati balavatī hoti, avaggahāti attho, tenāha <hi rend="bold">‘‘niyatā hotī’’</hi>ti. <hi rend="bold">Niraye nibbattati</hi> micchādiṭṭhiko.</p>

<p rend="bodytext" n="510-11"><hi rend="paranum">510-11</hi><hi rend="dot">.</hi><hi rend="bold">Dutiyaṃ upapatti</hi>nti ‘‘nanu rājā pasenadī kosalo’’tiādinā dutiyaṃ upapattiṃ sādhanayuttiṃ. Kāraṇañhi bhagavā upamāmukhena dasseti. <hi rend="bold">Ye cime</hi>ti ye ca ime kulaputtā dibbā gabbhā paripācentīti yojanā. <hi rend="bold">Asakkuṇantā</hi> upanissayasampattiyā, ñāṇaparipākassa vā abhāvena. Ye pana ‘‘paripaccantī’’ti paṭhanti, tesaṃ ‘‘dibbe gabbhe’’ti vacanavipallāsena payojanaṃ natthi. Attho ca dutiyavikappe vuttanayena veditabbo. Ahitānukampitā ca taṃsamaṅgisattavasena. Divi bhavāti <hi rend="bold">dibbā. </hi> Gabbhenti paripaccanavasena santānaṃ pabandhentīti <hi rend="bold">gabbhā. ‘‘Channaṃ devalokāna’’</hi>nti nidassanavacanametaṃ. Brahmalokassāpi hi dibbagabbhabhāvo labbhateva dibbavihārahetukattā. Evañca katvā ‘‘bhāvanaṃ bhāvayamānā’’ti idampi vacanaṃ samatthitaṃ hoti. Bhavanti ettha yathāruci sukhasamappitāti bhavā, vimānāni. Devabhāvāvahattā <hi rend="bold">dibbā.</hi> Vuttanayeneva <hi rend="bold">gabbhā. Dānādayo</hi> devalokasaṃvattaniya<hi rend="bold">puññavisesā.</hi><hi rend="bold">Dibbā bhavā</hi>ti devalokapariyāpannā upapattibhavā. Tadāvaho hi kammabhavo pubbe gahito.</p>

<p rend="subhead">Tayocodanārahavaṇṇanā</p>

<p rend="bodytext" n="513"><hi rend="paranum">513</hi><hi rend="dot">.</hi><hi rend="bold">Aniyamitenevā</hi>ti aniyameneva ‘‘tvaṃ evaṃdiṭṭhiko evaṃ sattānaṃ anatthassa kārako’’ti evaṃ anuddesikeneva <pb ed="P" n="1.0516" />. <hi rend="bold">Māna</hi>nti ‘‘ahametaṃ jānāmi, ahametaṃ passāmī’’ti evaṃ paṇḍitamānaṃ. <hi rend="bold">Bhinditvā</hi>ti vidhametvā, jahāpetvāti attho. <hi rend="bold">Tayo satthāre</hi>ti asampāditaattahito anovādakarasāvako, asampāditaattahito ovādakarasāvako, sampāditaattahito anovādakarasāvakoti ime tayo satthāre. Catuttho pana sammāsambuddho na codanāraho hotīti ‘‘tena pucchite eva kathessāmī’’ti codanārahe tayo satthāre paṭhamaṃ dassesi <pb ed="V" n="1.0352" />, pacchā catutthaṃsatthāraṃ. Kāmañcettha catuttho satthā eko adutiyo anaññasādhāraṇo, tathāpi so yesaṃ uttarimanussadhammānaṃ <pb ed="M" n="1.0397" /> vasena ‘‘dhammamayo kāyo’’ti vuccati, tesaṃ samudāyabhūtopi te guṇāvayave satthuṭṭhāniye katvā dassento bhagavā ‘‘ayampi kho, lohicca, satthā’’ti abhāsi.</p>

<p rend="bodytext"><hi rend="bold">Aññā</hi>ti ya-kāralopena niddeso ‘‘sayaṃ abhiññā’’ti ādīsu (dī. ni. 1.28, 37, 52; ma. ni. 1.284; 2.341; a. ni. 2.5; 10.11; mahāva. 11; dha. pa. 353; kathā. 405) viya. <hi rend="bold">Aññāyā</hi>ti ca tadatthiye sampadānavacananti āha <hi rend="bold">‘‘ājānanatthāyā’’</hi>ti. Sāvakattaṃ paṭijānitvā ṭhitattā ekadesenassa sāsanaṃ karontīti āha <hi rend="bold">‘‘nirantaraṃ tassa sāsanaṃ akatvā’’</hi>ti. <hi rend="bold">Ukkamitvā vattantī</hi>ti yathicchitaṃ karontīti attho. <hi rend="bold">Paṭikkamantiyā</hi>ti anabhiratiyā agāravena apagacchantiyā, tenāha <hi rend="bold">‘‘anicchantiyā’’</hi>tiādi. <hi rend="bold">Ekāyā</hi>ti ekāya itthiyā. <hi rend="bold">Eko iccheyyā</hi>ti eko puriso tāya anicchantiyā sampayogaṃ kāmeyya. Osakkanādimukhena <pb ed="P" n="1.0517" /> itthipurisasambandhanidassanaṃ gehasitaapekkhāvasena tassa satthuno sāvakesu paṭipattīti dasseti. Ativiya virattabhāvato <hi rend="bold">daṭṭhumpi anicchamānaṃ. Lobhenā</hi>ti parivāravasena uppajjanakalābhasakkāralobhena. <hi rend="bold">Tattha sampādehī</hi>ti tasmiṃ paṭipattidhamme patiṭṭhitaṃ katvā sampādehi. <hi rend="bold">Ujuṃ karohi</hi> kāyavaṅkādivigamena.</p>

<p rend="bodytext" n="515"><hi rend="paranum">515</hi><hi rend="dot">.</hi><hi rend="bold">Evaṃ codanaṃ arahatī</hi>ti evaṃ vuttanayena sāvakesu appossukkabhāvāpādane niyojanavasena codanaṃ arahati, na paṭhamo viya ‘‘evarūpo tava lobhadhammo’’tiādinā, na ca dutiyo viya ‘‘attānameva tāva tattha sampādehī’’tiādinā. Kasmā? Sampāditaattahitatāya tatiyassa.</p>

<p rend="subhead">Nacodanārahasatthuvaṇṇanā</p>

<p rend="bodytext" n="516"><hi rend="paranum">516</hi><hi rend="dot">.</hi> ‘‘Na codanāraho’’ti ettha yasmā codanārahatā nāma satthuvippaṭipattiyā vā sāvakavippaṭipattiyā vā ubhayavippaṭipattiyā vā, tayidaṃ sabbampi imasmiṃ satthari natthi, tasmā na codanārahoti imamatthaṃ dassetuṃ <hi rend="bold">‘‘ayañhī’’</hi>tiādi vuttaṃ.</p>

<p rend="bodytext" n="517"><hi rend="paranum">517</hi><hi rend="dot">.</hi><hi rend="bold">Mayā</hi><pb ed="M" n="1.0398" /><hi rend="bold">gahitāya diṭṭhiyā</hi>ti sabbaso anavajje sammāpaṭipanne paresaṃ sammadeva sammāpaṭipattiṃ dessente satthari abhūtadosāropanavasena micchāgahitāya nirayagāminiyā pāpadiṭṭhiyā <pb ed="V" n="1.0353" />. <hi rend="bold">Narakapapāta</hi>nti narakasaṅkhātaṃ mahāpapātaṃ. Papatanti tatthāti hi papāto. <hi rend="bold">Saggamaggathale</hi>ti saggagāmimaggabhūte puññadhammathale. Sesaṃ suviññeyyameva.</p>

<p rend="centre">Lohiccasuttavaṇṇanāya līnatthappakāsanā.</p>
</body>
<back></back>
</text>
</TEI.2>