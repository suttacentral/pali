<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">6. Chakkanipāto</p>

<p rend="title">1. Avāriyavaggo</p>

<p rend="hangnum"></p>

<p rend="bodytext"> [376] 1. Avāriyajātakavaṇṇanā</p>

<p rend="bodytext"><hi rend="bold">Māsu</hi><pb ed="V" n="3.0200" /><pb ed="P" n="3.0228" /><pb ed="M" n="3.0214" /><hi rend="bold">kujjha bhūmipatī</hi>ti idaṃ satthā jetavane viharanto ekaṃ titthanāvikaṃ ārabbha kathesi. So kira bālo ahosi aññāṇo, neva so buddhādīnaṃ ratanānaṃ, na aññesaṃ puggalānaṃ guṇaṃ jānāti, caṇḍo pharuso sāhasiko. Atheko jānapado bhikkhu ‘‘buddhupaṭṭhānaṃ karissāmī’’ti āgacchanto sāyaṃ aciravatītitthaṃ patvā taṃ evamāha ‘‘upāsaka, paratīraṃ gamissāmi, nāvaṃ me dehī’’ti. ‘‘Bhante, idāni akālo, ekasmiṃ ṭhāne vasassū’’ti. ‘‘Upāsaka, idha kuhiṃ vasissāmi, maṃ gaṇhitvā gacchā’’ti. So kujjhitvā ‘‘ehi re samaṇa, vahāmī’’ti theraṃ nāvaṃ āropetvā ujukaṃ agantvā heṭṭhā nāvaṃ netvā ulloḷaṃ katvā tassa pattacīvaraṃ temetvā kilametvā tīraṃ patvā andhakāravelāyaṃ uyyojesi. Atha so vihāraṃ gantvā taṃ divasaṃ buddhupaṭṭhānassa okāsaṃ alabhitvā punadivase satthāraṃ upasaṅkamitvā vanditvā ekamantaṃ nisīditvā satthārā katapaṭisanthāro ‘‘kadā āgatosī’’ti vutte ‘‘hiyyo, bhante’’ti vatvā ‘‘atha kasmā ajja buddhupaṭṭhānaṃ āgatosī’’ti vutte tamatthaṃ ārocesi. Taṃ sutvā satthā ‘‘na kho bhikkhu idāneva, pubbepesa caṇḍo pharuso sāhasiko, idāni pana tena tvaṃ kilamito, pubbepesa paṇḍite kilamesī’’ti vatvā tena yācito atītaṃ āhari.</p>

<p rend="bodytext">Atīte bārāṇasiyaṃ brahmadatte rajjaṃ kārente bodhisatto brāhmaṇakule nibbattitvā vayappatto takkasilāyaṃ <pb ed="P" n="3.0229" /> sabbasippāni uggaṇhitvā isipabbajjaṃ pabbajitvā dīghamaddhānaṃ himavante phalāphalena yāpetvā loṇambilasevanatthāya bārāṇasiṃ patvā rājuyyāne vasitvā punadivase nagaraṃ bhikkhāya pāvisi. Atha naṃ rājaṅgaṇappattaṃ rājā disvā tassa iriyāpathe pasīditvā antepuraṃ ānetvā bhojetvā paṭiññaṃ gahetvā <pb ed="M" n="3.0215" /> rājuyyāne vasāpesi, devasikaṃ upaṭṭhānaṃ <pb ed="V" n="3.0201" /> agamāsi. Tamenaṃ bodhisatto ‘‘raññā nāma, mahārāja, cattāri agatigamanāni vajjetvā appamattena khantimettānuddayasampannena hutvā dhammena rajjaṃ kāretabba’’nti vatvā devasikaṃ ovadanto –</p>

<p rend="hangnum" n="1"><hi rend="paranum">1</hi><hi rend="dot">.</hi></p>

<p rend="gatha1"> ‘‘Māsu kujjha bhūmipati, māsu kujjha rathesabha;</p>

<p rend="gathalast">Kuddhaṃ appaṭikujjhanto, rājā raṭṭhassa pūjito.</p>

<p rend="hangnum" n="2"><hi rend="paranum">2</hi><hi rend="dot">.</hi></p>

<p rend="gatha1"> ‘‘Gāme vā yadi vāraññe, ninne vā yadi vā thale;</p>

<p rend="gathalast">Sabbattha anusāsāmi, māsu kujjha rathesabhā’’ti. – dve gāthā abhāsi;</p>

<p rend="bodytext">Tattha <hi rend="bold">raṭṭhassa pūjito</hi>ti evarūpo rājā raṭṭhassa pūjanīyo hotīti attho. <hi rend="bold">Sabbattha anusāsāmī</hi>ti etesu gāmādīsu yattha katthaci vasantopāhaṃ mahārāja, imāya eva anusiṭṭhiyā tamanusāsāmi, etesu vā gāmādīsu yattha katthaci ekasmimpi ekasattepi anusāsāmi. <hi rend="bold">Māsu kujjha rathesabhā</hi>ti evamevāhaṃ taṃ anusāsāmi, raññā nāma kujjhatuṃ na vaṭṭati. Kiṃkāraṇā? Rājāno nāma vācāvudhā, tesaṃ kuddhānaṃ vacanamatteneva bahū jīvitakkhayaṃ pāpuṇantīti.</p>

<p rend="bodytext">Evaṃ bodhisatto rañño āgatāgatadivase imā dve gāthā abhāsi. Rājā anusiṭṭhiyā pasannacitto mahāsattassa satasahassuṭṭhānakaṃ ekaṃ gāmavaraṃ adāsi, bodhisatto paṭikkhipi. Iti so tattheva dvādasasaṃvaccharaṃ vasitvā ‘‘aticiraṃ nivutthomhi, janapadacārikaṃ tāva caritvā āgamissāmī’’ti rañño akathetvāva uyyānapālaṃ āmantetvā ‘‘tāta, ukkaṇṭhitarūposmi, janapadaṃ caritvā āgamissāmi, tvaṃ rañño katheyyāsī’’ti vatvā pakkanto <pb ed="P" n="3.0230" /> gaṅgāya nāvātitthaṃ pāpuṇi. Tattha avāriyapitā nāma nāviko ahosi. So bālo neva guṇavantānaṃ guṇaṃ jānāti, na attano āyāpāyaṃ jānāti, so gaṅgaṃ taritukāmaṃ janaṃ paṭhamaṃ tāretvā pacchā vetanaṃ yācati, vetanaṃ adentehi saddhiṃ kalahaṃ karonto akkosappahāreyeva bahū labhati, appaṃ lābhaṃ, evarūpo andhabālo. Taṃ sandhāya satthā abhisambuddho hutvā tatiyaṃ gāthamāha –</p>

<p rend="hangnum" n="3"><hi rend="paranum">3</hi><hi rend="dot">.</hi></p>

<p rend="gatha1"> ‘‘Avāriyapitā <pb ed="M" n="3.0216" /> nāma, ahu gaṅgāya nāviko;</p>

<p rend="gatha2">Pubbe janaṃ tāretvāna, pacchā yācati vetanaṃ;</p>

<p rend="gathalast">Tenassa bhaṇḍanaṃ hoti, na ca bhogehi vaḍḍhatī’’ti.</p>

<p rend="bodytext">Tattha <pb ed="V" n="3.0202" /><hi rend="bold">avāriyapitā nāmā</hi>ti avāriyā nāma tassa dhītā, tassā vasena avāriyapitā nāma jāto. <hi rend="bold">Tenassa bhaṇḍana</hi>nti tena kāraṇena, tena vā pacchā yāciyamānena janena saddhiṃ tassa bhaṇḍanaṃ hoti.</p>

<p rend="bodytext">Bodhisatto taṃ nāvikaṃ upasaṅkamitvā ‘‘āvuso, paratīraṃ maṃ nehī’’ti āha. Taṃ sutvā so āha ‘‘samaṇa, kiṃ me nāvāvetanaṃ dassasī’’ti? ‘‘Āvuso, ahaṃ bhogavaḍḍhiṃ atthavaḍḍhiṃ dhammavaḍḍhiṃ nāma te kathessāmī’’ti. Taṃ sutvā nāviko ‘‘dhuvaṃ esa mayhaṃ kiñci dassatī’’ti taṃ paratīraṃ netvā ‘‘dehi me nāvāya vetana’’nti āha. So tassa ‘‘sādhu, āvuso’’ti paṭhamaṃ bhogavaḍḍhiṃ kathento –</p>

<p rend="hangnum" n="4"><hi rend="paranum">4</hi><hi rend="dot">.</hi></p>

<p rend="gatha1"> ‘‘Atiṇṇaṃyeva yācassu, apāraṃ tāta nāvika;</p>

<p rend="gathalast">Añño hi tiṇṇassa mano, añño hoti pāresino’’ti. – gāthamāha;</p>

<p rend="bodytext">Tattha <hi rend="bold">apāra</hi>nti tāta, nāvika paratīraṃ atiṇṇameva janaṃ orimatīre ṭhitaññeva vetanaṃ yācassu, tato laddhañca gahetvā guttaṭṭhāne ṭhapetvā pacchā manusse paratīraṃ neyyāsi, evaṃ te bhogavaḍḍhi bhavissati. <hi rend="bold">Añño hi tiṇṇassa mano</hi>ti tāta nāvika, paratīraṃ gatassa añño mano bhavati, adatvāva gantukāmo hoti. Yo panesa pāresī nāma paratīraṃ esati, paratīraṃ gantukāmo hoti, so atirekampi datvā gantukāmo hoti, iti pāresino añño mano hoti, tasmā tvaṃ atiṇṇameva yāceyyāsi, ayaṃ tāva te bhogānaṃ vaḍḍhi nāmāti.</p>

<p rend="bodytext">Taṃ sutvā nāviko <pb ed="P" n="3.0231" /> cintesi ‘‘ayaṃ tāva me ovādo bhavissati, idāni panesa aññaṃ kiñci mayhaṃ dassatī’’ti. Atha naṃ bodhisatto ‘‘ayaṃ tāva te, āvuso, bhogavaḍḍhi, idāni atthadhammavaḍḍhiṃ suṇāhī’’ti vatvā ovadanto –</p>

<p rend="hangnum" n="5"><hi rend="paranum">5</hi><hi rend="dot">.</hi></p>

<p rend="gatha1"> ‘‘Gāme <pb ed="M" n="3.0217" /> vā yadi vāraññe, ninne vā yadi vā thale;</p>

<p rend="gathalast">Sabbattha anusāsāmi, māsu kujjhittha nāvikā’’ti. – gāthamāha;</p>

<p rend="bodytext">Itissa imāya gāthāya atthadhammavaḍḍhiṃ kathetvā ‘‘ayaṃ te atthavaḍḍhi ca dhammavaḍḍhi cā’’ti āha. So pana dandhapuriso taṃ ovādaṃ na kiñci maññamāno ‘‘idaṃ, samaṇa, tayā mayhaṃ dinnaṃ <pb ed="V" n="3.0203" /> nāvāvetana’’nti āha. ‘‘Āmāvuso’’ti. ‘‘Mayhaṃ iminā kammaṃ natthi, aññaṃ me dehī’’ti. ‘‘Āvuso, idaṃ ṭhapetvā mayhaṃ aññaṃ natthī’’ti. ‘‘Atha tvaṃ kasmā mama nāvaṃ āruḷhosī’’ti tāpasaṃ gaṅgātīre pātetvā ure nisīditvā mukhamevassa pothesi.</p>

<p rend="bodytext">Satthā ‘‘iti so, bhikkhave, tāpaso yaṃ ovādaṃ datvā rañño santikā gāmavaraṃ labhi, tameva ovādaṃ andhabālassa nāvikassa kathetvā mukhapothanaṃ pāpuṇi, tasmā ovādaṃ dentena yuttajanasseva dātabbo, na ayuttajanassā’’ti vatvā abhisambuddho hutvā tadanantaraṃ gāthamāha –</p>

<p rend="hangnum" n="6"><hi rend="paranum">6</hi><hi rend="dot">.</hi></p>

<p rend="gatha1"> ‘‘Yāyevānusāsaniyā, rājā gāmavaraṃ adā;</p>

<p rend="gathalast">Tāyevānusāsaniyā, nāviko paharī mukha’’nti.</p>

<p rend="bodytext">Tassa taṃ paharantasseva bhariyā bhattaṃ gahetvā āgatā pāpapurisaṃ disvā ‘‘sāmi, ayaṃ tāpaso nāma rājakulūpako, mā paharī’’ti āha. So kujjhitvā ‘‘tvaṃ me imaṃ kūṭatāpasaṃ paharituṃ na desī’’ti uṭṭhāya taṃ paharitvā pātesi. Atha bhattapāti patitvā bhijji, tassā ca pana garugabbhāya gabbho bhūmiyaṃ pati. Atha naṃ manussā samparivāretvā ‘‘purisaghātakacoro’’ti <pb ed="P" n="3.0232" /> gahetvā bandhitvā rañño dassesuṃ. Rājā vinicchinitvā tassa rājāṇaṃ kāresi. Satthā abhisambuddho hutvā tamatthaṃ pakāsento osānagāthamāha –</p>

<p rend="hangnum" n="7"><hi rend="paranum">7</hi><hi rend="dot">.</hi></p>

<p rend="gatha1"> ‘‘Bhattaṃ bhinnaṃ hatā bhariyā, gabbho ca patito chamā;</p>

<p rend="gathalast">Migova jātarūpena, na tenatthaṃ abandhi sū’’ti.</p>

<p rend="bodytext">Tattha <pb ed="M" n="3.0218" /><hi rend="bold">bhattaṃ bhinna</hi>nti bhattapāti bhinnā. <hi rend="bold">Hatā</hi>ti pahatā. <hi rend="bold">Chamā</hi>ti bhūmiyaṃ. <hi rend="bold">Migova jātarūpenā</hi>ti yathā migo suvaṇṇaṃ vā hiraññaṃ vā muttāmaṇiādīni vā madditvā gacchantopi attharitvā nipajjantopi tena jātarūpena attano atthaṃ vaḍḍhetuṃ nibbattetuṃ na sakkoti, evameva so andhabālo paṇḍitehi dinnaṃ ovādaṃ sutvāpi attano atthaṃ vaḍḍhetuṃ nibbattetuṃ nāsakkhīti vuttaṃ hoti. <hi rend="bold">Abandhi sū</hi>ti ettha abandhi soti evamattho daṭṭhabbo. Sa-oiti imesaṃ padānañhi sūti sandhi hoti.</p>

<p rend="bodytext">Satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne <pb ed="V" n="3.0204" /> so bhikkhu sotāpattiphale patiṭṭhahi. Tadā nāviko idāni nāvikova ahosi, rājā ānando, tāpaso pana ahameva ahosinti.</p>

<p rend="centre">Avāriyajātakavaṇṇanā paṭhamā.</p>

<p rend="hangnum"></p>

<p rend="bodytext"> [377] 2. Setaketujātakavaṇṇanā</p>

<p rend="bodytext"><hi rend="bold">Mā tāta kujjhi na hi sādhu kodho</hi>ti idaṃ satthā jetavane viharanto kuhakabhikkhuṃ ārabbha kathesi, paccuppannavatthu <hi rend="bold">uddālajātake</hi> (jā. 1.14.62 ādayo) āvi bhavissati.</p>

<p rend="bodytext">Atīte bārāṇasiyaṃ brahmadatte rajjaṃ kārente bodhisatto bārāṇasiyaṃ disāpāmokkho ācariyo hutvā pañcasate māṇave mante vācesi. Tesaṃ jeṭṭhako setaketu nāma udiccabrāhmaṇakule nibbattamāṇavo, tassa jātiṃ nissāya mahanto māno ahosi. So ekadivasaṃ aññehi māṇavehi saddhiṃ nagarā nikkhamanto nagaraṃ pavisantaṃ ekaṃ caṇḍālaṃ <pb ed="P" n="3.0233" /> disvā ‘‘kosi tva’’nti pucchitvā ‘‘caṇḍālohamasmī’’ti vutte tassa sarīraṃ paharitvā āgatavātassa attano sarīre phusanabhayena ‘‘nassa, caṇḍāla, kāḷakaṇṇī, adhovātaṃ yāhī’’ti vatvā vegena tassa uparivātaṃ agamāsi. Caṇḍālo sīghataraṃ gantvā tassa uparivāte aṭṭhāsi. Atha naṃ so ‘‘nassa kāḷakaṇṇī’’ti suṭṭhutaraṃ akkosi paribhāsi. Taṃ sutvā caṇḍālo ‘‘tvaṃ kosī’’ti pucchi. ‘‘Brāhmaṇamāṇavohamasmī’’ti <pb ed="M" n="3.0219" />. ‘‘Brāhmaṇo hotu, mayā pana puṭṭhapañhaṃ kathetuṃ sakkhissasī’’ti. ‘‘Āma, sakkhissāmī’’ti. ‘‘Sace na sakkosi, pādantarena taṃ gamemī’’ti. So attānaṃ takketvā ‘‘gamehī’’ti āha.</p>

<p rend="bodytext">Caṇḍālaputto tassa kathaṃ parisaṃ gāhāpetvā ‘‘māṇava, disā nāma katarā’’ti pañhaṃ pucchi. ‘‘Disā nāma puratthimādayo catasso disā’’ti. Caṇḍālo ‘‘nāhaṃ taṃ etaṃ disaṃ pucchāmi, tvaṃ ettakampi ajānanto mama sarīre pahaṭavātaṃ jigucchasī’’ti taṃ khandhaṭṭhike gahetvā onametvā attano pādantarena gamesi. Māṇavā taṃ pavattiṃ ācariyassa ācikkhiṃsu. Taṃ sutvā ācariyo ‘‘saccaṃ kira, tāta, setaketu caṇḍālenāsi pādantarena gamito’’ti? ‘‘Āma, ācariya, so maṃ caṇḍāladāsiputto disāmattampi na jānāsī’’ti attano pādantarena gamesi, idāni disvā kattabbaṃ assa jānissāmīti kuddho caṇḍālaputtaṃ akkosi paribhāsi. Atha naṃ ācariyo ‘tāta, setaketu mā tassa kujjhi, paṇḍito caṇḍāladāsiputto <pb ed="V" n="3.0205" />, na so taṃ etaṃ disaṃ pucchati, aññaṃ disaṃ pucchi, tayā pana diṭṭhasutaviññātato adiṭṭhāsutāviññātameva bahutara’’nti ovadanto dve gāthā abhāsi –</p>

<p rend="hangnum" n="8"><hi rend="paranum">8</hi><hi rend="dot">.</hi></p>

<p rend="gatha1"> ‘‘Mā tāta kujjhi na hi sādhu kodho, bahumpi te adiṭṭhamassutañca;</p>

<p rend="gathalast">Mātā pitā <pb ed="P" n="3.0234" /> disatā setaketu, ācariyamāhu disataṃ pasatthā.</p>

<p rend="hangnum" n="9"><hi rend="paranum">9</hi><hi rend="dot">.</hi></p>

<p rend="gatha1"> ‘‘Agārino annadapānavatthadā, avhāyikā tampi disaṃ vadanti;</p>

<p rend="gathalast">Esā disā paramā setaketu, yaṃ patvā dukkhī sukhino bhavantī’’ti.</p>

<p rend="bodytext">Tattha <hi rend="bold">na hi sādhu kodho</hi>ti kodho nāma uppajjamāno subhāsitadubbhāsitaṃ atthānatthaṃ hitāhitaṃ jānituṃ na detīti na sādhu na laddhako. <hi rend="bold">Bahumpi te adiṭṭha</hi>nti tayā cakkhunā adiṭṭhaṃ sotena ca assutameva bahutaraṃ. <hi rend="bold">Disatā</hi>ti disā. Mātāpitaro puttānaṃ purimataraṃ <pb ed="M" n="3.0220" /> uppannattā puratthimadisā nāma jātāti vadati. <hi rend="bold">Ācariyamāhu disataṃ pasatthā</hi>ti ācariyā pana dakkhiṇeyyattā disataṃ pasatthā dakkhiṇā disāti buddhādayo ariyā āhu kathenti dīpenti.</p>

<p rend="bodytext"><hi rend="bold">Agārino</hi>ti gahaṭṭhā. <hi rend="bold">Annadapānavatthadā</hi>ti annadā, pānadā, vatthadā ca. <hi rend="bold">Avhāyikā</hi>ti ‘‘etha deyyadhammaṃ paṭiggaṇhathā’’ti pakkosanakā. <hi rend="bold">Tampi disaṃ vadantī</hi>ti tampi buddhādayo ariyā ekaṃ disaṃ vadanti. Iminā catupaccayadāyakā gahaṭṭhā paccaye apadisitvā dhammikasamaṇabrāhmaṇehi upagantabbattā ekā disā nāmāti dīpeti. Aparo nayo – ye ete agārino annapānavatthadā, tesaṃ chakāmasaggasampattidāyakaṭṭhena uparūpari avhāyanato ye avhāyikā dhammikasamaṇabrāhmaṇā, tampi disaṃ vadanti, buddhādayo ariyā uparimadisaṃ nāma vadantīti dīpeti. Vuttampi cetaṃ –</p>

<p rend="gatha1">‘‘Mātā pitā disā pubbā, ācariyā dakkhiṇā disā;</p>

<p rend="gathalast">Puttadārā disā pacchā, mittāmaccā ca uttarā.</p>

<p rend="gatha1">‘‘Dāsakammakarā heṭṭhā, uddhaṃ samaṇabrāhmaṇā;</p>

<p rend="gathalast">Etā disā namasseyya, alamatto kule gihī’’ti. (dī. ni. 3.273);</p>

<p rend="bodytext"><hi rend="bold">Esā disā</hi>ti idaṃ pana nibbānaṃ sandhāya vuttaṃ. Jātiādinā hi nānappakārena dukkhena <pb ed="V" n="3.0206" /> dukkhitā sattā yaṃ patvā niddukkhā sukhino bhavanti, esā eva ca sattehi agatapubbā disā nāma. Teneva ca nibbānaṃ ‘‘paramā’’ti āha. Vuttampi cetaṃ –</p>

<p rend="gatha1">‘‘Samatittikaṃ <pb ed="P" n="3.0235" /> anavasesakaṃ, telapattaṃ yathā parihareyya;</p>

<p rend="gathalast">Evaṃ sacittamanurakkhe, patthayāno disaṃ agatapubba’’nti. (jā. 1.1.96);</p>

<p rend="bodytext">Evaṃ mahāsatto māṇavassa disā kathesi. So pana ‘‘caṇḍālenamhi pādantarena gamito’’ti tasmiṃ ṭhāne avasitvā takkasilaṃ gantvā <pb ed="M" n="3.0221" /> disāpāmokkhācariyassa santike sabbasippāni uggaṇhitvā ācariyena anuññāto takkasilato nikkhamitvā sabbasamayasippaṃ sikkhanto vicari. So ekaṃ paccantagāmaṃ patvā taṃ nissāya vasante pañcasate tāpase disvā tesaṃ santike pabbajitvā yaṃ te jānanti sippamantacaraṇaṃ, taṃ uggaṇhitvā gaṇasatthā hutvā tehi parivārito bārāṇasiṃ gantvā punadivase bhikkhaṃ caranto rājaṅgaṇaṃ agamāsi. Rājā tāpasānaṃ iriyāpathe pasīditvā antonivesane bhojetvā te attano uyyāne vasāpesi. So ekadivasaṃ tāpase parivisitvā ‘‘ajja sāyanhe uyyānaṃ gantvā ayye vandissāmī’’ti āha.</p>

<p rend="bodytext">Setaketu uyyānaṃ gantvā tāpase sannipātetvā ‘‘mārisā, ajja rājā āgamissati, rājāno ca nāma sakiṃ ārādhetvā yāvatāyukaṃ sukhaṃ jīvituṃ sakkā, ajja ekacce vaggulivataṃ caratha, ekacce kaṇṭakaseyyaṃ kappetha, ekacce pañcātapaṃ tappetha, ekacce ukkuṭikappadhānamanuyuñjatha, ekacce udakorohaṇakammaṃ karotha, ekacce mante sajjhāyathā’’ti vicāretvā sayaṃ pakkasāladvāre apassayapīṭhake nisīditvā pañcavaṇṇaraṅgasamujjalavāsanaṃ ekaṃ potthakaṃ vicitravaṇṇe ādhārake ṭhapetvā susikkhitehi catūhi pañcahi māṇavehi pucchite pucchite pañhe kathesi. Tasmiṃ khaṇe rājā āgantvā <pb ed="P" n="3.0236" /> te micchātapaṃ karonte disvā tuṭṭho setaketuṃ upasaṅkamitvā vanditvā ekamantaṃ nisinno purohitena saddhiṃ sallapanto tatiyaṃ gāthamāha –</p>

<p rend="hangnum" n="10"><hi rend="paranum">10</hi><hi rend="dot">.</hi></p>

<p rend="gatha1"> ‘‘Kharājinā jaṭilā paṅkadantā, dummakkharūpā yeme jappanti mante;</p>

<p rend="gathalast">Kacci nu te mānusake payoge, idaṃ vidū parimuttā apāyā’’ti.</p>

<p rend="bodytext">Tattha <hi rend="bold">kharājinā</hi>ti sakhurehi ajinacammehi samannāgatā. <hi rend="bold">Paṅkadantā</hi>ti dantakaṭṭhassa akhādanena malaggahitadantā. <hi rend="bold">Dummakkharūpā</hi>ti anañjitāmaṇḍitalūkhanivāsanapārupanā mālāgandhavilepanavajjitā <pb ed="V" n="3.0207" />, kiliṭṭharūpāti vuttaṃ hoti. <hi rend="bold">Yeme jappantī</hi>ti ye ime mante sajjhāyanti. <hi rend="bold">Mānusake payoge</hi>ti manussehi kattabbapayoge ṭhitā. <hi rend="bold">Idaṃ vidū parimuttā apāyā</hi>ti imasmiṃ <pb ed="M" n="3.0222" /> payoge ṭhatvā imaṃ lokaṃ viditvā pākaṭaṃ katvā ‘‘kacci ete isayo catūhi apāyehi muttā’’ti pucchati.</p>

<p rend="bodytext">Taṃ sutvā purohito catutthaṃ gāthamāha –</p>

<p rend="hangnum" n="11"><hi rend="paranum">11</hi><hi rend="dot">.</hi></p>

<p rend="gatha1"> ‘‘Pāpāni kammāni karitva rāja, bahussuto ce na careyya dhammaṃ;</p>

<p rend="gathalast">Sahassavedopi na taṃ paṭicca, dukkhā pamuñce caraṇaṃ apatvā’’ti.</p>

<p rend="bodytext">Tattha <hi rend="bold">karitvā</hi>ti katvā. <hi rend="bold">Caraṇa</hi>nti saha sīlena aṭṭha samāpattiyo. Idaṃ vuttaṃ hoti. Mahārāja, ‘‘ahaṃ bahussutomhī’’ti sahassavedopi ce tividhaṃ sucaritadhammaṃ na careyya, pāpāneva kareyya, so tāni pāpāni kammāni katvā taṃ bāhusaccaṃ paṭicca sīlasamāpattisaṅkhātaṃ caraṇaṃ appatvā dukkhā na pamuñce, apāyadukkhato na muccatevāti.</p>

<p rend="bodytext">Taṃ sutvā rājā tāpasesu pasādaṃ hari. Tato setaketu cintesi ‘‘imassa rañño tāpasesu pasādo udapādi, taṃ panesa purohito vāsiyā paharitvā viya chindi, mayā etena saddhiṃ kathetuṃ vaṭṭatī’’ti. So tena saddhiṃ kathento pañcamaṃ gāthamāha –</p>

<p rend="hangnum" n="12"><hi rend="paranum">12</hi><hi rend="dot">.</hi></p>

<p rend="gatha1"> ‘‘Sahassavedopi <pb ed="P" n="3.0237" /> na taṃ paṭicca, dukkhā pamuñce caraṇaṃ apatvā;</p>

<p rend="gathalast">Maññāmi vedā aphalā bhavanti, sasaṃyamaṃ caraṇameva sacca’’nti.</p>

<p rend="bodytext">Tassattho <pb ed="V" n="3.0208" /><pb ed="M" n="3.0223" /> – sace sahassavedopi taṃ bāhusaccaṃ paṭicca caraṇaṃ appatvā attānaṃ dukkhā na pamuñce, evaṃ sante ahaṃ maññāmi ‘‘tayo vedā aphalā honti, sasīlaṃ samāpatticaraṇameva saccaṃ hotī’’ti.</p>

<p rend="bodytext">Taṃ sutvā purohito chaṭṭhaṃ gāthamāha –</p>

<p rend="hangnum" n="13"><hi rend="paranum">13</hi><hi rend="dot">.</hi></p>

<p rend="gatha1"> ‘‘Na heva vedā aphalā bhavanti, sasaṃyamaṃ caraṇameva saccaṃ;</p>

<p rend="gathalast">Kittiñhi pappoti adhicca vede, santiṃ puṇeti caraṇena danto’’ti.</p>

<p rend="bodytext">Tassattho – tayo vedā aphalā na bhavanti, sasaṃyamaṃ caraṇameva saccaṃ seyyaṃ uttamaṃ pavaraṃ na heva hoti. Kiṃkāraṇā? <hi rend="bold">Kittiñhi pappoti adhicca vede</hi>ti tayo vede adhicca diṭṭhadhamme kittimattaṃ yasamattaṃ lābhamattaṃ labhati, ito paraṃ aññaṃ natthi, tasmā na te aphalā. <hi rend="bold">Santiṃ puṇeti caraṇena danto</hi>ti sīle patiṭṭhāya samāpattiyo nibbattetvā samāpattipadaṭṭhānaṃ vipassanaṃ vaḍḍhento accantaṃ santaṃ nibbānaṃ nāma taṃ eti pāpuṇāti.</p>

<p rend="bodytext">Iti purohito setaketuno vādaṃ bhinditvā te sabbe gihī kāretvā phalakāvudhāni gāhāpetvā mahantatarake katvā rañño upaṭṭhāke kāresi. Ayaṃ kira mahantatarakānaṃ vaṃso.</p>

<p rend="bodytext">Satthā imaṃ dhammadesanaṃ āharitvā jātakaṃ samodhānesi – ‘‘tadā setaketu kuhakabhikkhu ahosi, caṇḍālo sāriputto, rājā ānando, purohito pana ahameva ahosi’’nti.</p>

<p rend="centre">Setaketujātakavaṇṇanā dutiyā.</p>

<p rend="hangnum"></p>

<p rend="bodytext"> [378] 3. Darīmukhajātakavaṇṇanā</p>

<p rend="bodytext"><hi rend="bold">Paṅko</hi><pb ed="P" n="3.0238" /><hi rend="bold">ca kāmā</hi>ti idaṃ satthā jetavane viharanto mahābhinikkhamanaṃ ārabbha kathesi. Paccuppannavatthu heṭṭhā kathitameva.</p>

<p rend="bodytext">Atīte rājagahanagare magadharājā nāma rajjaṃ kāresi. Tadā bodhisatto tassa aggamahesiyā kucchimhi nibbatti, brahmadattakumārotissa nāmaṃ akaṃsu. Tassa jātadivaseyeva purohitassapi putto jāyi, tassa mukhaṃ ativiya sobhati, tenassa darīmukhoti nāmaṃ akaṃsu. Te ubhopi rājakuleyeva saṃvaḍḍhā aññamaññaṃ piyasahāyā hutvā soḷasavassakāle takkasilaṃ gantvā sabbasippāni uggaṇhitvā ‘‘sabbasamayasippañca sikkhissāma, desacārittañca jānissāmā’’ti gāmanigamādīsu carantā bārāṇasiṃ patvā devakule vasitvā punadivase bārāṇasiṃ bhikkhāya pavisiṃsu. Tattha ekasmiṃ kule ‘‘brāhmaṇe bhojetvā <pb ed="M" n="3.0224" /> vācanakaṃ dassāmā’’ti pāyāsaṃ pacitvā āsanāni paññattāni honti. Manussā te ubhopi bhikkhāya carante disvā ‘‘brāhmaṇā āgatā’’ti gehaṃ pavesetvā mahāsattassa āsane suddhavatthaṃ paññāpesuṃ, darīmukhassa āsane rattakambalaṃ. Darīmukho taṃ nimittaṃ disvā ‘‘ajja mayhaṃ sahāyo bārāṇasirājā bhavissati, ahaṃ senāpatī’’ti aññāsi. Te tattha bhuñjitvā vācanakaṃ gahetvā <pb ed="V" n="3.0209" /> maṅgalaṃ vatvā nikkhamma taṃ rājuyyānaṃ agamaṃsu. Tattha mahāsatto maṅgalasilāpaṭṭe nipajji, darīmukho panassa pāde parimajjanto nisīdi.</p>

<p rend="bodytext">Tadā bārāṇasirañño matassa sattamo divaso hoti. Purohito rañño sarīrakiccaṃ katvā aputtake rajje sattame divase phussarathaṃ vissajjesi. Phussarathavissajjanakiccaṃ <hi rend="bold">mahājanakajātake</hi> (jā. 2.22.123 ādayo) āvi bhavissati. Phussaratho nagarā nikkhamitvā caturaṅginiyā <pb ed="P" n="3.0239" /> senāya parivuto anekasatehi tūriyehi vajjamānehi uyyānadvāraṃ pāpuṇi. Darīmukho tūriyasaddaṃ sutvā ‘‘sahāyassa me phussaratho āgacchati, ajjevesa rājā hutvā mayhaṃ senāpatiṭṭhānaṃ dassati, ko me gharāvāsenattho, nikkhamitvā pabbajissāmī’’ti bodhisattaṃ anāmantetvāva ekamantaṃ gantvā paṭicchanne aṭṭhāsi. Purohito uyyānadvāre rathaṃ ṭhapetvā uyyānaṃ paviṭṭho bodhisattaṃ maṅgalasilāpaṭṭe nipannaṃ disvā pādesu lakkhaṇāni oloketvā ‘‘ayaṃ puññavā satto dvisahassadīpaparivārānaṃ catunnampi mahādīpānaṃ rajjaṃ kāretuṃ samattho, dhiti panassa kīdisā’’ti sabbatūriyāni paggaṇhāpesi. Bodhisatto pabujjhitvā mukhato sāṭakaṃ apanetvā mahājanaṃ oloketvā puna sāṭakena mukhaṃ paṭicchādetvā thokaṃ nipajjitvā passaddhadaratho uṭṭhāya silāpaṭṭe pallaṅkena nisīdi. Purohito jāṇukena patiṭṭhāya ‘‘deva, rajjaṃ tumhākaṃ pāpuṇātī’’ti āha. ‘‘Aputtakaṃ bhaṇe rajja’’nti. ‘‘Āma, devā’’ti. ‘‘Tena hi sādhū’’ti sampaṭicchi. Te tassa uyyāneyeva abhisekaṃ akaṃsu. So yasamahantatāya darīmukhaṃ asaritvāva rathaṃ abhiruyha mahājanaparivuto nagaraṃ pavisitvā padakkhiṇaṃ katvā rājadvāre ṭhitova amaccānaṃ ṭhānantarāni vicāretvā pāsādaṃ abhiruhi.</p>

<p rend="bodytext">Tasmiṃ <pb ed="M" n="3.0225" /> khaṇe darīmukho ‘‘suññaṃ dāni uyyāna’’nti āgantvā maṅgalasilāya nisīdi, athassa purato paṇḍupalāsaṃ pati. So tasmiṃyeva paṇḍupalāse khayavayaṃ paṭṭhapetvā tilakkhaṇaṃ sammasitvā pathaviṃ unnādento paccekabodhiṃ nibbattesi. Tassa taṅkhaṇaññeva gihiliṅgaṃ antaradhāyi, iddhimayapattacīvaraṃ ākāsato otaritvā sarīre paṭimuñci. Tāvadeva aṭṭhaparikkhāradharo iriyāpathasampanno vassasaṭṭhikatthero viya hutvā <pb ed="P" n="3.0240" /> iddhiyā ākāse uppatitvā himavantapadese nandamūlakapabbhāraṃ agamāsi. Bodhisattopi dhammena rajjaṃ kāresi, yasamahantatāya pana yasena pamatto hutvā cattālīsa vassāni darīmukhaṃ na sari, cattālīse pana saṃvacchare atīte taṃ saritvā ‘‘mayhaṃ sahāyo darīmukho nāma atthi, kahaṃ nu kho so’’ti taṃ daṭṭhukāmo ahosi. So tato paṭṭhāya antepurepi parisamajjhepi ‘‘kahaṃ nu kho mayhaṃ sahāyo darīmukho <pb ed="V" n="3.0210" />, yo me tassa vasanaṭṭhānaṃ katheti, mahantamassa yasaṃ dassāmī’’ti vadati. Evaṃ tassa punappunaṃ taṃ sarantasseva aññāni dasa saṃvaccharāni atikkantāni.</p>

<p rend="bodytext">Darīmukhapaccekabuddhopi paññāsavassaccayena āvajjento ‘‘maṃ kho sahāyo saratī’’ti ñatvā ‘‘idāni so mahallako puttadhītādīhi vuddhippatto, gantvā dhammaṃ kathetvā pabbājessāmi na’’nti iddhiyā ākāsena āgantvā uyyāne otaritvā suvaṇṇapaṭimā viya silāpaṭṭe nisīdi. Uyyānapālo taṃ disvā upasaṅkamitvā ‘‘bhante, kuto tumhe ethā’’ti pucchi. ‘‘Nandamūlakapabbhārato’’ti. ‘‘Ke nāma tumhe’’ti? ‘‘Darīmukhapaccekabuddho nāmāhaṃ, āvuso’’ti. ‘‘Bhante, amhākaṃ rājānaṃ jānāthā’’ti? ‘‘Āma jānāmi, gihikāle no sahāyo’’ti. ‘‘Bhante, rājā tumhe daṭṭhukāmo, kathessāmi tassa tumhākaṃ āgatabhāva’’nti. ‘‘Gaccha kathehī’’ti. So ‘‘sādhū’’ti vatvā turitaturitova gantvā tassa silāpaṭṭe nisinnabhāvaṃ rañño kathesi. Rājā ‘‘āgato kira me sahāyo, passissāmi na’’nti rathaṃ āruyha mahantena parivārena uyyānaṃ gantvā paccekabuddhaṃ vanditvā paṭisanthāraṃ katvā ekamantaṃ nisīdi. Atha naṃ paccekabuddho ‘‘kiṃ, brahmadatta, dhammena rajjaṃ kāresi, agatigamanaṃ na gacchasi, dhanatthāya <pb ed="M" n="3.0226" /> lokaṃ na pīḷesi, dānādīni puññāni karosī’’tiādīni <pb ed="P" n="3.0241" /> vadanto paṭisanthāraṃ katvā ‘‘brahmadatta, mahallakosi, etarahi kāme pahāya pabbajituṃ te samayo’’ti vatvā tassa dhammaṃ desento paṭhamaṃ gāthamāha –</p>

<p rend="hangnum" n="14"><hi rend="paranum">14</hi><hi rend="dot">.</hi></p>

<p rend="gatha1"> ‘‘Paṅko ca kāmā palipo ca kāmā, bhayañca metaṃ timūlaṃ pavuttaṃ;</p>

<p rend="gathalast">Rajo ca dhūmo ca mayā pakāsitā, hitvā tuvaṃ pabbaja brahmadattā’’ti.</p>

<p rend="bodytext">Tattha <hi rend="bold">paṅko</hi>ti udake jātāni tiṇasevālakumudagacchādīni adhippetāni. Yathā hi udakaṃ tarantaṃ tāni laggāpenti sajjāpenti, tathā saṃsārasāgaraṃ tarantassa yogāvacarassa pañca kāmaguṇā sabbe vā pana vatthukāmakilesakāmā laggāpanavasena paṅko nāma. Imasmiñhi paṅke āsattā visattā devāpi manussāpi tiracchānāpi kilamanti rodanti paridevanti. <hi rend="bold">Palipo ca kāmā</hi>ti palipo vuccati mahākaddamo, yamhi laggā sūkaramigādayopi sīhāpi vāraṇāpi attānaṃ uddharitvā gantuṃ na sakkonti, vatthukāmakilesakāmāpi taṃsarikkhatāya ‘‘palipā’’ti vuttā. Paññavantopi hi sattā tesu kāmesu sakiṃ laggakālato paṭṭhāya te kāme padāletvā sīghaṃ uṭṭhāya akiñcanaṃ apalibodhaṃ ramaṇīyaṃ pabbajjaṃ upagantuṃ na sakkonti. <hi rend="bold">Bhayañca meta</hi>nti bhayañca etaṃ, ma-kāro byañjanasandhivasena vutto. <hi rend="bold">Timūla</hi>nti tīhi mūlehi patiṭṭhitaṃ viya <pb ed="V" n="3.0211" /> acalaṃ. Balavabhayassetaṃ nāmaṃ. <hi rend="bold">Pavutta</hi>nti mahārāja, ete kāmā nāma diṭṭhadhammikasamparāyikassa attānuvādabhayādikassa ceva dvattiṃsakammakaraṇachanavutirogavasappavattassa ca bhayassa paccayaṭṭhena balavabhayanti buddhapaccekabuddhabuddhasāvakehi ceva sabbaññubodhisattehi ca pavuttaṃ kathitaṃ, dīpitanti attho. Atha vā <hi rend="bold">bhayañca meta</hi>nti bhayañca mayā etaṃ timūlaṃ pavuttanti evañcettha attho daṭṭhabboyeva.</p>

<p rend="bodytext"><hi rend="bold">Rajo ca dhūmo cā</hi>ti rajadhūmasadisattā ‘‘rajo’’ti ca ‘‘dhūmo’’ti ca mayā pakāsitā. Yathā hi sunhātassa suvilittālaṅkatassa purisassa sarīre sukhumarajaṃ patitaṃ, taṃ sarīraṃ dubbaṇṇaṃ sobhārahitaṃ kiliṭṭhaṃ karoti, evameva iddhibalena ākāsena āgantvā cando viya ca sūriyo viya <pb ed="M" n="3.0227" /> ca loke paññātāpi sakiṃ kāmarajassa anto patitakālato paṭṭhāya guṇavaṇṇaguṇasobhāguṇasuddhīnaṃ upahatattā dubbaṇṇā sobhārahitā kiliṭṭhāyeva honti. Yathā ca dhūmena pahaṭakālato paṭṭhāya suparisuddhāpi bhitti kāḷavaṇṇā hoti, evaṃ atiparisuddhaññāṇāpi <pb ed="P" n="3.0242" /> kāmadhūmena pahaṭakālato paṭṭhāya guṇavināsappattiyā mahājanamajjhe kāḷakāva hutvā paññāyanti. Iti rajadhūmasarikkhatāya ete kāmā ‘‘rajo ca dhūmo cā’’ti mayā tuyhaṃ pakāsitā, tasmā ime kāme hitvā tuvaṃ pabbaja brahmadattāti rājānaṃ pabbajjāya ussāhaṃ janeti.</p>

<p rend="bodytext">Taṃ sutvā rājā kilesehi attano baddhabhāvaṃ kathento dutiyaṃ gāthamāha –</p>

<p rend="hangnum" n="15"><hi rend="paranum">15</hi><hi rend="dot">.</hi></p>

<p rend="gatha1"> ‘‘Gadhito ca ratto ca adhimucchito ca, kāmesvahaṃ brāhmaṇa bhiṃsarūpaṃ;</p>

<p rend="gathalast">Taṃ nussahe jīvikattho pahātuṃ, kāhāmi puññāni anappakānī’’ti.</p>

<p rend="bodytext">Tattha <hi rend="bold">gadhito</hi>ti abhijjhākāyaganthena baddho. <hi rend="bold">Ratto</hi>ti pakatijahāpanena rāgena ratto. <hi rend="bold">Adhimucchito</hi>ti ativiya mucchito. <hi rend="bold">Kāmesvaha</hi>nti duvidhesupi kāmesu ahaṃ. <hi rend="bold">Brāhmaṇā</hi>ti darīmukhapaccekabuddhaṃ ālapati. <hi rend="bold">Bhiṃsarūpa</hi>nti balavarūpaṃ. <hi rend="bold">Taṃ nussahe</hi>ti taṃ duvidhampi kāmaṃ na ussahāmi na sakkomi. <hi rend="bold">Jīvikattho pahātu</hi>nti imāya jīvikāya atthiko ahaṃ taṃ kāmaṃ pahātuṃ na sakkomīti vadati. <hi rend="bold">Kāhāmi puññānī</hi>ti idāni dānasīlauposathakammasaṅkhātāni puññāni anappakāni bahūni karissāmīti.</p>

<p rend="bodytext">Evaṃ kilesakāmo nāmesa sakiṃ allīnakālato paṭṭhāya apanetuṃ na sakkoti, yena saṃkiliṭṭhacitto <pb ed="V" n="3.0212" /> mahāpuriso paccekabuddhena pabbajjāya guṇe kathitepi ‘‘pabbajituṃ na sakkomī’’ti āha. Yoyaṃ dīpaṅkarapādamūle attani sambhavena ñāṇena buddhakaradhamme vicinanto tatiyaṃ nekkhammapāramiṃ disvā –</p>

<p rend="gatha1">‘‘Imaṃ <pb ed="M" n="3.0228" /> tvaṃ tatiyaṃ tāva, daḷhaṃ katvā samādiya;</p>

<p rend="gathalast">Nekkhammapāramitaṃ gaccha, yadi bodhiṃ pattumicchasi.</p>

<p rend="gatha1">‘‘Yathā andughare puriso, ciravuttho dukhaṭṭito;</p>

<p rend="gathalast">Na tattha rāgaṃ janeti, muttiṃyeva gavesati.</p>

<p rend="gatha1">‘‘Tatheva tvaṃ sabbabhave, passa andughare viya;</p>

<p rend="gathalast">Nekkhammābhimukho hutvā, sambodhiṃ pāpuṇissasī’’ti. –</p>

<p rend="unindented">Evaṃ nekkhamme guṇaṃ parikittesi, so paccekabuddhena pabbajjāya vaṇṇaṃ vatvā ‘‘kilese chaḍḍetvā samaṇo hohī’’ti vuccamānopi ‘‘nāhaṃ kilese chaḍḍetvā samaṇo bhavituṃ sakkomī’’ti vadati.</p>

<p rend="bodytext">Imasmiṃ kira loke aṭṭha ummattakā nāma. Tenāhu porāṇā ‘‘aṭṭha puggalā ummattakasaññaṃ paṭilabhanti, kāmummattako lobhavasaṃ gato <pb ed="P" n="3.0243" />, kodhummattako dosavasaṃ gato, diṭṭhummattako vipallāsavasaṃ gato, mohummattako aññāṇavasaṃ gato, yakkhummattako yakkhavasaṃ gato, pittummattako pittavasaṃ gato, surummattako pānavasaṃ gato, byasanummattako sokavasaṃ gato’’ti. Imesu aṭṭhasu ummattakesu mahāsatto imasmiṃ jātake kāmummattako hutvā lobhavasaṃ gato pabbajjāya guṇaṃ na aññāsi.</p>

<p rend="bodytext">Evaṃ anatthakārakaṃ pana imaṃ guṇaparidhaṃsakaṃ lobhajātaṃ kasmā sattā parimuñcituṃ na sakkontīti? Anamatagge saṃsāre anekāni kappakoṭisatasahassāni ekato bandhitabhāvena. Evaṃ santepi taṃ paṇḍitā ‘‘appassādā kāmā’’tiādīnaṃ anekesaṃ paccavekkhaṇānaṃ vasena pajahanti. Teneva darīmukhapaccekabuddho mahāsattena ‘‘pabbajituṃ na sakkomī’’ti vuttepi dhuranikkhepaṃ akatvā uttarimpi ovadanto dve gāthā āha.</p>

<p rend="hangnum" n="16"><hi rend="paranum">16</hi><hi rend="dot">.</hi></p>

<p rend="gatha1"> ‘‘Yo <pb ed="V" n="3.0213" /> atthakāmassa hitānukampino, ovajjamāno na karoti sāsanaṃ;</p>

<p rend="gathalast">Idameva seyyo iti maññamāno, punappunaṃ gabbhamupeti mando.</p>

<p rend="hangnum" n="17"><hi rend="paranum">17</hi><hi rend="dot">.</hi></p>

<p rend="gatha1"> ‘‘So <pb ed="M" n="3.0229" /> ghorarūpaṃ nirayaṃ upeti, subhāsubhaṃ muttakarīsapūraṃ;</p>

<p rend="gathalast">Sattā sakāye na jahanti giddhā, ye honti kāmesu avītarāgā’’ti.</p>

<p rend="bodytext">Tattha <hi rend="bold">atthakāmassā</hi>ti vuḍḍhikāmassa. <hi rend="bold">Hitānukampino</hi>ti hitena muducittena anukampantassa. <hi rend="bold">Ovajjamāno</hi>ti ovadiyamāno. <hi rend="bold">Idameva seyyo</hi>ti yaṃ attanā gahitaṃ aseyyaṃ anuttamampi samānaṃ, taṃ idameva seyyo iti maññamāno. <hi rend="bold">Mando</hi>ti so aññāṇapuggalo mātukucchiyaṃ vāsaṃ nātikkamati, punappunaṃ gabbhaṃ upetiyevāti attho.</p>

<p rend="bodytext"><hi rend="bold">So ghorarūpa</hi>nti mahārāja, so mando taṃ mātukucchiṃ upento ghorarūpaṃ dāruṇajātikaṃ nirayaṃ upeti nāma. Mātukucchi hi nirassādaṭṭhena idha ‘‘nirayo’’ti vutto, ‘‘catukuṭṭikanirayo’’ti vuccati. ‘‘Catukuṭṭikanirayo nāma kataro’’ti vutte mātukucchimeva vattuṃ vaṭṭati. Avīcimahāniraye nibbattasattassa hi aparāparaṃ ādhāvanaparidhāvanaṃ hotiyeva, tasmā taṃ ‘‘catukuṭṭikanirayo’’ti vattuṃ na labbhati, mātukucchiyaṃ pana nava <pb ed="P" n="3.0244" /> vā dasa vā māse catūhipi passehi ito cito ca dhāvituṃ nāma na sakkā, atisambādhe okāse catukoṭena catusaṅkuṭiteneva hutvā acchitabbaṃ, tasmā esa ‘‘catukuṭṭikanirayo’’ti vuccati.</p>

<p rend="bodytext"><hi rend="bold">Subhāsubha</hi>nti subhānaṃ asubhaṃ. Subhānañhi saṃsārabhīrukānaṃ yogāvacarakulaputtānaṃ mātukucchi ekantaṃ asubhasammato. Tena vuttaṃ –</p>

<p rend="gatha1">‘‘Ajaññaṃ jaññasaṅkhātaṃ, asuciṃ sucisammataṃ;</p>

<p rend="gathalast">Nānākuṇapaparipūraṃ, jaññarūpaṃ apassato.</p>

<p rend="gatha1">‘‘Dhiratthumaṃ āturaṃ pūtikāyaṃ, jegucchiyaṃ assuciṃ byādhidhammaṃ;</p>

<p rend="gathalast">Yatthappamattā adhimucchitā pajā, hāpenti maggaṃ sugatūpapattiyā’’ti. (jā. 1.3.128-129);</p>

<p rend="bodytext"><hi rend="bold">Sattā</hi>ti āsattā visattā laggā laggitā <hi rend="bold">sakāye na jahantī</hi>ti taṃ mātukucchiṃ na pariccajanti <pb ed="V" n="3.0214" />. <hi rend="bold">Giddhā</hi>ti gadhitā. <hi rend="bold">Ye hontī</hi>ti ye kāmesu avītarāgā honti, te etaṃ gabbhavāsaṃ na jahantīti.</p>

<p rend="bodytext">Evaṃ <pb ed="M" n="3.0230" /> darīmukhapaccekabuddho gabbhaokkantimūlakañca, parihāramūlakañca dukkhaṃ dassetvā idāni gabbhavuṭṭhānamūlakaṃ dassetuṃ diyaḍḍhagāthamāha.</p>

<p rend="hangnum" n="18"><hi rend="paranum">18</hi><hi rend="dot">.</hi></p>

<p rend="gatha1"> ‘‘Mīḷhena littā ruhirena makkhitā, semhena littā upanikkhamanti;</p>

<p rend="gathalast">Yaṃ yañhi kāyena phusanti tāvade, sabbaṃ asātaṃ dukhameva kevalaṃ.</p>

<p rend="hangnum" n="19"><hi rend="paranum">19</hi><hi rend="dot">.</hi></p>

<p rend="gatha1"> ‘‘Disvā vadāmi na hi aññato savaṃ, pubbenivāsaṃ bahukaṃ sarāmī’’ti.</p>

<p rend="bodytext">Tattha <hi rend="bold">mīḷhena littā</hi>ti mahārāja, ime sattā mātukucchito nikkhamantā na catujjātigandhehi vilimpitvā surabhimālaṃ piḷandhitvā nikkhamanti, purāṇagūthena pana makkhitā palibuddhā hutvā nikkhamanti. <hi rend="bold">Ruhirena makkhitā</hi>ti rattalohitacandanānulittāpi ca hutvā na nikkhamanti, rattalohitamakkhitā pana hutvā nikkhamanti. <hi rend="bold">Semhena littā</hi>ti na cāpi setacandanavilittā nikkhamanti, bahalapicchilasemhalittā pana hutvā nikkhamanti. Itthīnañhi <pb ed="P" n="3.0245" /> gabbhavuṭṭhānakāle etā asuciyo nikkhamanti. <hi rend="bold">Tāvade</hi>ti tasmiṃ samaye. Idaṃ vuttaṃ hoti – mahārāja, ime sattā tasmiṃ mātukucchito nikkhamanasamaye evaṃ mīḷhādilittā nikkhamantā yaṃ yaṃ nikkhamanamaggapadesaṃ vā hatthaṃ vā pādaṃ vā phusanti, taṃ sabbaṃ asātaṃ amadhuraṃ kevalaṃ asammissaṃ dukkhameva phusanti, sukhaṃ nāma tesaṃ tasmiṃ samaye natthīti.</p>

<p rend="bodytext"><hi rend="bold">Disvā vadāmi na hi aññato sava</hi>nti mahārāja, ahaṃ imaṃ ettakaṃ vadanto na aññato savaṃ, aññassa samaṇassa vā brāhmaṇassa vā taṃ sutvā na vadāmi, attano pana paccekabodhiñāṇena disvā paṭivijjhitvā paccakkhaṃ katvā vadāmīti attho. <hi rend="bold">Pubbenivāsaṃ bahuka</hi>nti idaṃ attano ānubhāvaṃ dassento āha. Idaṃ vuttaṃ hoti – mahārāja, ahañhi pubbe nivutthakkhandhapaṭipāṭisaṅkhātaṃ pubbenivāsaṃ bahukaṃ sarāmi, satasahassakappādhikāni dve asaṅkhyeyyāni sarāmīti.</p>

<p rend="bodytext">Idāni satthā abhisambuddho hutvā ‘‘evaṃ so paccekabuddho rājānaṃ subhāsitakathāya saṅgaṇhī’’ti vatvā osāne upaḍḍhagāthamāha –</p>

<p rend="gatha1">‘‘Citrāhi <pb ed="V" n="3.0215" /><pb ed="M" n="3.0231" /> gāthāhi subhāsitāhi, darīmukho nijjhāpayi sumedha’’nti.</p>

<p rend="bodytext">Tattha <hi rend="bold">citrāhī</hi>ti anekatthasannissitāhi. <hi rend="bold">Subhāsitāhī</hi>ti sukathitāhi. <hi rend="bold">Darīmukho nijjhāpayi sumedha</hi>nti bhikkhave, so darīmukhapaccekabuddho taṃ sumedhaṃ sundarapaññaṃ kāraṇākāraṇajānanasamatthaṃ rājānaṃ nijjhāpesi saññāpesi, attano vacanaṃ gaṇhāpesīti attho.</p>

<p rend="bodytext">Evaṃ paccekabuddho kāmesu dosaṃ dassetvā attano vacanaṃ gāhāpetvā ‘‘mahārāja, idāni pabbaja vā mā vā, mayā pana tuyhaṃ kāmesu ādīnavo pabbajjāya ca ānisaṃso kathito, tvaṃ appamatto hohī’’ti vatvā suvaṇṇarājahaṃso viya ākāse uppatitvā valāhakagabbhaṃ maddanto nandamūlakapabbhārameva gato. Mahāsatto dasanakhasamodhānasamujjalaṃ añjaliṃ sirasmiṃ ṭhapetvā namassamāno tasmiṃ dassanavisaye <pb ed="P" n="3.0246" /> atīte jeṭṭhaputtaṃ pakkosāpetvā rajjaṃ paṭicchāpetvā mahājanassa rodantassa paridevantassa kāme pahāya himavantaṃ pavisitvā paṇṇasālaṃ māpetvā isipabbajjaṃ pabbajitvā na cirasseva abhiññā ca samāpattiyo ca nibbattetvā āyupariyosāne brahmalokūpago ahosi.</p>

<p rend="bodytext">Satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne bahū sotāpannādayo ahesuṃ. Tadā rājā ahameva ahosinti.</p>

<p rend="centre">Darīmukhajātakavaṇṇanā tatiyā.</p>

<p rend="hangnum"></p>

<p rend="bodytext"> [379] 4. Nerujātakavaṇṇanā</p>

<p rend="bodytext"><hi rend="bold">Kākolā kākasaṅghā cā</hi>ti idaṃ satthā jetavane viharanto aññataraṃ bhikkhuṃ ārabbha kathesi. So kira satthu santike kammaṭṭhānaṃ gahetvā ekaṃ paccantagāmaṃ agamāsi. Manussā tassa iriyāpathe pasīditvā taṃ bhojetvā paṭiññaṃ gahetvā araññe paṇṇasālaṃ katvā tattha vasāpesuṃ, ativiya cassa sakkāraṃ kariṃsu. Atheke sassatavādā āgamaṃsu. Te tesaṃ vacanaṃ sutvā therassa vādaṃ vissajjetvā sassatavādaṃ gahetvā tesaññeva sakkāraṃ kariṃsu. Tato ucchedavādā āgamaṃsu <pb ed="M" n="3.0232" /> te sassatavādaṃ vissajjetvā ucchedavādameva gaṇhiṃsu. Athaññe acelakā āgamiṃsu. Te ucchedavādaṃ vissajjetvā acelakavādaṃ gaṇhiṃsu. So tesaṃ guṇāguṇaṃ ajānantānaṃ <pb ed="V" n="3.0216" /> manussānaṃ santike dukkhena vasitvā vutthavasso pavāretvā satthu santikaṃ gantvā katapaṭisanthāro ‘‘kahaṃ vassaṃvutthosī’’ti vutte ‘‘paccantaṃ nissāya, bhante’’ti vatvā ‘‘sukhaṃ vutthosī’’ti puṭṭho ‘‘bhante, guṇāguṇaṃ ajānantānaṃ santike dukkhaṃ vutthosmī’’ti āha. Satthā ‘‘bhikkhu porāṇakapaṇḍitā tiracchānayoniyaṃ nibbattāpi guṇāguṇaṃ ajānantehi saddhiṃ ekadivasampi na vasiṃsu, tvaṃ attano guṇāguṇaṃ ajānanaṭṭhāne kasmā vasī’’ti vatvā tena yācito atītaṃ āhari.</p>

<p rend="bodytext">Atīte bārāṇasiyaṃ brahmadatte rajjaṃ kārente bodhisatto suvaṇṇahaṃsayoniyaṃ nibbatti, kaniṭṭhabhātāpissa <pb ed="P" n="3.0247" /> atthi. Te cittakūṭapabbate vasantā himavantapadese sayaṃjātasāliṃ khādanti. Te ekadivasaṃ tattha caritvā cittakūṭaṃ āgacchantā antarāmagge ekaṃ neruṃ nāma kañcanapabbataṃ disvā tassa matthake nisīdiṃsu. Taṃ pana pabbataṃ nissāya vasantā sakuṇasaṅghā catuppadā ca gocarabhūmiyaṃ nānāvaṇṇā honti, pabbataṃ paviṭṭhakālato paṭṭhāya te sabbe tassobhāsena suvaṇṇavaṇṇā honti. Taṃ disvā bodhisattassa kaniṭṭho taṃ kāraṇaṃ ajānitvā ‘‘kiṃ nu kho ettha kāraṇa’’nti bhātarā saddhiṃ sallapanto dve gāthā abhāsi –</p>

<p rend="hangnum" n="20"><hi rend="paranum">20</hi><hi rend="dot">.</hi></p>

<p rend="gatha1"> ‘‘Kākolā kākasaṅghā ca, mayañca patataṃ varā;</p>

<p rend="gathalast">Sabbeva sadisā homa, imaṃ āgamma pabbataṃ.</p>

<p rend="hangnum" n="21"><hi rend="paranum">21</hi><hi rend="dot">.</hi></p>

<p rend="gatha1"> ‘‘Idha sīhā ca byagghā ca, siṅgālā ca migādhamā;</p>

<p rend="gathalast">Sabbeva sadisā honti, ayaṃ ko nāma pabbato’’ti.</p>

<p rend="bodytext">Tattha <hi rend="bold">kākolā</hi>ti vanakākā. <hi rend="bold">Kākasaṅghā</hi>ti pakatikākasaṅghā ca. <hi rend="bold">Patataṃ varā</hi>ti pakkhīnaṃ seṭṭhā. <hi rend="bold">Sadisā homā</hi>ti sadisavaṇṇā homa.</p>

<p rend="bodytext">Tassa <pb ed="M" n="3.0233" /> vacanaṃ sutvā bodhisatto tatiyaṃ gāthamāha –</p>

<p rend="hangnum" n="22"><hi rend="paranum">22</hi><hi rend="dot">.</hi></p>

<p rend="gatha1"> ‘‘Imaṃ nerūti jānanti, manussā pabbatuttamaṃ;</p>

<p rend="gathalast">Idha vaṇṇena sampannā, vasanti sabbapāṇino’’ti.</p>

<p rend="bodytext">Tattha <hi rend="bold">idha vaṇṇenā</hi>ti imasmiṃ nerupabbate obhāsena vaṇṇasampannā hutvā.</p>

<p rend="bodytext">Taṃ <pb ed="V" n="3.0217" /> sutvā kaniṭṭho sesagāthā abhāsi –</p>

<p rend="hangnum" n="23"><hi rend="paranum">23</hi><hi rend="dot">.</hi></p>

<p rend="gatha1"> ‘‘Amānanā yattha siyā, antānaṃ vā vimānanā;</p>

<p rend="gathalast">Hīnasammānanā vāpi, na tattha visatiṃvase.</p>

<p rend="hangnum" n="24"><hi rend="paranum">24</hi><hi rend="dot">.</hi></p>

<p rend="gatha1"> ‘‘Yatthālaso ca dakkho ca, sūro bhīru ca pūjiyā;</p>

<p rend="gathalast">Na tattha santo vasanti, avisesakare nare.</p>

<p rend="hangnum" n="25"><hi rend="paranum">25</hi><hi rend="dot">.</hi></p>

<p rend="gatha1"> ‘‘Nāyaṃ <pb ed="P" n="3.0248" /> neru vibhajati, hīnaukkaṭṭhamajjhime;</p>

<p rend="gathalast">Avisesakaro neru, handa neruṃ jahāmase’’ti.</p>

<p rend="bodytext">Tattha paṭhamagāthāya ayamattho – yattha <hi rend="bold">santānaṃ</hi> paṇḍitānaṃ sīlasampannānaṃ mānanassa abhāvena <hi rend="bold">amānanā</hi> avamaññanā ca avamānavasena <hi rend="bold">vimānanā vā</hi> hīnānaṃ vā dussīlānaṃ sammānanā siyā, tattha nivāse na vaseyya. <hi rend="bold">Pūjiyā</hi>ti ete ettha ekasadisāya pūjāya pūjanīyā honti, samakaṃ sakkāraṃ labhanti. <hi rend="bold">Hīnaukkaṭṭhamajjhime</hi>ti jātigottakulappadesasīlācārañāṇādīhi hīne ca majjhime ca ukkaṭṭhe ca ayaṃ na vibhajati. <hi rend="bold">Handā</hi>ti vavassaggatthe nipāto. <hi rend="bold">Jahāmase</hi>ti pariccajāma. Evañca pana vatvā ubhopi te haṃsā uppatitvā cittakūṭameva gatā.</p>

<p rend="bodytext">Satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne so bhikkhu sotāpattiphale patiṭṭhahi. Tadā kaniṭṭhahaṃso ānando ahosi, jeṭṭhakahaṃso pana ahameva ahosinti.</p>

<p rend="centre">Nerujātakavaṇṇanā catutthā.</p>

<p rend="hangnum"></p>

<p rend="bodytext"> [380] 5. Āsaṅkajātakavaṇṇanā</p>

<p rend="bodytext"><hi rend="bold">Āsāvatī</hi><pb ed="M" n="3.0234" /><hi rend="bold">nāma latā</hi>ti idaṃ satthā jetavane viharanto purāṇadutiyikāpalobhanaṃ ārabbha kathesi. Vatthu <hi rend="bold">indriyajātake</hi> (jā. 1.8.60 ādayo) āvi bhavissati. Idha pana satthā taṃ bhikkhuṃ ‘‘saccaṃ kira tvaṃ ukkaṇṭhitosī’’ti pucchitvā ‘‘saccaṃ, bhante’’ti vutte ‘‘kena <pb ed="V" n="3.0218" /> ukkaṇṭhāpitosī’’ti vatvā ‘‘purāṇadutiyikāya, bhante’’ti vutte ‘‘bhikkhu esā itthī tuyhaṃ anatthakārikā, pubbepi tvaṃ etaṃ nissāya caturaṅginisenaṃ jahitvā himavantapadese mahantaṃ dukkhaṃ anubhavanto tīṇi saṃvaccharāni vasī’’ti vatvā atītaṃ āhari.</p>

<p rend="bodytext">Atīte bārāṇasiyaṃ brahmadatte rajjaṃ kārente bodhisatto kāsigāme brāhmaṇakule nibbattitvā vayappatto takkasilāyaṃ <pb ed="P" n="3.0249" /> uggahitasippo isipabbajjaṃ pabbajitvā vanamūlaphalāhāro abhiññā ca samāpattiyo ca nibbattetvā himavantapadese vasi. Tasmiṃ kāle eko puññasampanno satto tāvatiṃsabhavanato cavitvā tasmiṃ ṭhāne padumasare ekasmiṃ padumagabbhe dārikā hutvā nibbatti, sesapadumesu purāṇabhāvaṃ patvā patantesupi taṃ mahākucchikaṃ hutvā tiṭṭhateva. Tāpaso nahāyituṃ padumasaraṃ gato taṃ disvā ‘‘aññesu padumesu patantesupi idaṃ mahākucchikaṃ hutvā tiṭṭhati, kiṃ nu kho kāraṇa’’nti cintetvā udakasāṭakaṃ nivāsetvā otaranto gantvā taṃ padumaṃ vivaritvā taṃ dārikaṃ disvā dhītusaññaṃ uppādetvā paṇṇasālaṃ ānetvā paṭijaggi. Sā aparabhāge soḷasavassikā hutvā abhirūpā ahosi uttamarūpadharā atikkantā mānusakavaṇṇaṃ, apattā devavaṇṇaṃ. Tadā sakko bodhisattassa upaṭṭhānaṃ āgacchati, so taṃ dārikaṃ disvā ‘‘kuto esā’’ti pucchitvā laddhaniyāmaṃ sutvā ‘‘imissā kiṃ laddhuṃ vaṭṭatī’’ti pucchi. ‘‘Nivāsaṭṭhānaṃ vatthālaṅkārabhojanavidhānaṃ, mārisā’’ti. So ‘‘sādhu, bhante’’ti tassā vasanaṭṭhānassa āsanne phalikapāsādaṃ māpetvā dibbasayanadibbavatthālaṅkāradibbannapānāni māpesi.</p>

<p rend="bodytext">So pāsādo tassā abhiruhanakāle otaritvā bhūmiyaṃ patiṭṭhāti, abhiruḷhakāle laṅghitvā ākāse tiṭṭhati. Sā bodhisattassa <pb ed="M" n="3.0235" /> vattapaṭivattaṃ kurumānā pāsāde vasati. Tameko vanacarako disvā ‘‘ayaṃ, vo bhante, kiṃ hotī’’ti pucchitvā ‘‘dhītā me’’ti sutvā bārāṇasiṃ gantvā ‘‘deva, mayā himavantapadese evarūpā nāma ekassa tāpasassa dhītā diṭṭhā’’ti rañño ārocesi. Taṃ sutvā so savanasaṃsaggena bajjhitvā vanacarakaṃ maggadesakaṃ katvā caturaṅginiyā senāya taṃ ṭhānaṃ gantvā khandhāvāraṃ nivāsāpetvā vanacarakaṃ ādāya amaccagaṇaparivuto assamapadaṃ pavisitvā <pb ed="P" n="3.0250" /> mahāsattaṃ vanditvā ekamantaṃ nisinno ‘‘bhante, itthiyo nāma brahmacariyassa malaṃ, tumhākaṃ dhītaraṃ ahaṃ paṭijaggissāmī’’ti āha. Bodhisatto pana ‘‘kiṃ nu kho etasmiṃ padume’’ti āsaṅkaṃ katvā udakaṃ otaritvā ānītabhāvena tassā kumārikāya āsaṅkāti nāmaṃ akāsi. So taṃ rājānaṃ ‘‘imaṃ gahetvā gacchā’’ti ujukaṃ avatvā ‘‘mahārāja, imāya kumārikāya nāmaṃ jānanto gaṇhitvā gacchā’’ti āha. ‘‘Tumhehi <pb ed="V" n="3.0219" /> kathite ñassāmi, bhante’’ti. ‘‘Ahaṃ te na kathemi, tvaṃ attano paññābalena nāmaṃ jānantova gahetvā yāhī’’ti. So ‘‘sādhū’’ti sampaṭicchitvā tato paṭṭhāya amaccehi saddhiṃ ‘‘kinnāmā nu kho esā’’ti nāmaṃ upadhāreti. So yāni dujjānāni nāmāni, tāni kittetvā ‘‘asukā nāma bhavissatī’’ti bodhisattena saddhiṃ katheti. Bodhisatto ‘‘na evaṃnāmā’’ti paṭikkhipati.</p>

<p rend="bodytext">Rañño ca nāmaṃ upadhārentassa saṃvaccharo atīto. Tadā hatthiassamanusse sīhādayo vāḷā gaṇhanti, dīghajātikaparipantho hoti, makkhikaparipantho hoti, sītena kilamitvā bahū manussā maranti. Atha rājā kujjhitvā ‘‘kiṃ me etāyā’’ti bodhisattassa kathetvā pāyāsi. Āsaṅkā kumārikā taṃ divasaṃ phalikavātapānaṃ vivaritvā attānaṃ dassentī aṭṭhāsi. Rājā taṃ disvā ‘‘mayaṃ tava nāmaṃ jānituṃ na sakkoma, tvaṃ himavanteyeva vasa, mayaṃ gamissāmā’’ti āha. ‘‘Kahaṃ, mahārāja, gacchanto mādisaṃ itthiṃ labhissasi, mama vacanaṃ suṇāhi, tāvatiṃsadevaloke cittalatāvane āsāvatī nāma latā atthi, tassā phalassa abbhantare dibbapānaṃ nibbattaṃ, taṃ ekavāraṃ pivitvā cattāro māse mattā hutvā dibbasayane sayanti, sā pana vassasahassena <pb ed="P" n="3.0251" /> phalati, surāsoṇḍā devaputtā ‘ito phalaṃ labhissāmā’ti dibbapānapipāsaṃ adhivāsetvā vassasahassaṃ <pb ed="M" n="3.0236" /> nibaddhaṃ gantvā taṃ lataṃ ‘arogā nu kho’ti olokenti, tvaṃ pana ekasaṃvacchareneva ukkaṇṭhito, āsāphalavatī nāma sukhā, mā ukkaṇṭhī’’ti vatvā tisso gāthā abhāsi –</p>

<p rend="hangnum" n="26"><hi rend="paranum">26</hi><hi rend="dot">.</hi></p>

<p rend="gatha1"> ‘‘Āsāvatī nāma latā, jātā cittalatāvane;</p>

<p rend="gathalast">Tassā vassasahassena, ekaṃ nibbattate phalaṃ.</p>

<p rend="hangnum" n="27"><hi rend="paranum">27</hi><hi rend="dot">.</hi></p>

<p rend="gatha1"> ‘‘Taṃ devā payirupāsanti, tāva dūraphalaṃ satiṃ;</p>

<p rend="gathalast">Āsīseva tuvaṃ rāja, āsā phalavatī sukhā.</p>

<p rend="hangnum" n="28"><hi rend="paranum">28</hi><hi rend="dot">.</hi></p>

<p rend="gatha1"> ‘‘Āsīsateva so pakkhī, āsīsateva so dijo;</p>

<p rend="gatha2">Tassa cāsā samijjhati, tāva dūragatā satī;</p>

<p rend="gathalast">Āsīseva tuvaṃ rāja, āsā phalavatī sukhā’’ti.</p>

<p rend="bodytext">Tattha <hi rend="bold">āsāvatī</hi>ti evaṃnāmikā. Sā hi yasmā tassā phale āsā uppajjati, tasmā etaṃ <pb ed="V" n="3.0220" /> nāmaṃ labhati. <hi rend="bold">Cittalatāvane</hi>ti evaṃnāmake uyyāne. Tasmiṃ kira uyyāne tiṇarukkhalatādīnaṃ pabhā tattha paviṭṭhapaviṭṭhānaṃ devatānaṃ sarīravaṇṇaṃ cittaṃ karoti, tenassa ‘‘cittalatāvana’’nti nāmaṃ jātaṃ. <hi rend="bold">Payirupāsantī</hi>ti punappunaṃ upenti. <hi rend="bold">Āsīsevā</hi>ti āsīsāhiyeva patthehiyeva, mā āsacchedaṃ karohīti.</p>

<p rend="bodytext">Rājā tassā kathāya bajjhitvā puna amacce sannipātāpetvā dasanāmakaṃ kāretvā nāmaṃ gavesanto aparampi saṃvaccharaṃ vasi. Tassā dasanāmakampi nāmaṃ nāhosi, ‘‘asukā nāmā’’ti vutte bodhisatto paṭikkhipateva. Puna rājā ‘‘kiṃ me imāyā’’ti turaṅgaṃ āruyha pāyāsi. Sāpi puna vātapāne ṭhatvā attānaṃ dassesi. Rājā ‘‘tiṭṭha tvaṃ, mayaṃ gamissāmā’’ti <pb ed="P" n="3.0252" /> āha. ‘‘Kasmā yāsi, mahārājā’’ti? ‘‘Tava nāmaṃ jānituṃ na sakkomī’’ti. ‘‘Mahārāja, kasmā nāmaṃ na jānissasi, āsā nāma asamijjhanakā nāma natthi, eko kira bako pabbatamuddhani ṭhito attanā patthitaṃ labhi, tvaṃ kasmā na labhissasi, adhivāsehi, mahārājā’’ti. Eko kira bako ekasmiṃ padumasare gocaraṃ gahetvā uppatitvā pabbatamatthake nilīyi. So taṃ divasaṃ tattheva vasitvā punadivase cintesi ‘‘ahaṃ imasmiṃ pabbatamatthake sukhaṃ <pb ed="M" n="3.0237" /> nisinno, sace ito anotaritvā ettheva nisinno gocaraṃ gahetvā pānīyaṃ pivitvā imaṃ divasaṃ vaseyyaṃ, bhadrakaṃ vata assā’’ti. Atha taṃ divasameva sakko devarājā asuranimmathanaṃ katvā tāvatiṃsabhavane devissariyaṃ laddhā cintesi ‘mama tāva manoratho matthakaṃ patto, atthi nu kho añño koci aparipuṇṇamanoratho’ti upadhārento taṃ disvā ‘imassa manorathaṃ matthakaṃ pāpessāmī’ti bakassa nisinnaṭṭhānato avidūre ekā nadī atthi, taṃ nadiṃ oghapuṇṇaṃ katvā pabbatamatthakena pesesi. Sopi bako tattheva nisinno macche khāditvā pānīyaṃ pivitvā taṃ divasaṃ tattheva vasi, udakampi bhassitvā gataṃ. ‘‘Evaṃ, mahārāja, bakopi tāva attano āsāphalaṃ labhi, kiṃ tvaṃ na labhissasī’’ti vatvā <hi rend="bold">‘‘āsīsatevā’’</hi>tiādimāha.</p>

<p rend="bodytext">Tattha <hi rend="bold">āsīsatevā</hi>ti āsīsatiyeva patthetiyeva. <hi rend="bold">Pakkhī</hi>ti pakkhehi yuttatāya pakkhī. Dvikkhattuṃ jātatāya <hi rend="bold">dijo. Tāva dūragatā satī</hi>ti pabbatamatthakato macchānañca udakassa ca dūrabhāvaṃ passa, evaṃ dūragatā samānā sakkassa ānubhāvena bakassa āsā pūriyevāti.</p>

<p rend="bodytext">Atha rājā tassā kathaṃ sutvā rūpe bajjhitvā kathāya allīno gantuṃ asakkonto amacce sannipātetvā satanāmaṃ kāresi, satanāmavasena <pb ed="P" n="3.0253" /> nāmaṃ gavesatopissa aññaṃ saṃvaccharaṃ atītaṃ <pb ed="V" n="3.0221" />. So tiṇṇaṃ saṃvaccharānaṃ accayena bodhisattaṃ upasaṅkamitvā satanāmavasena ‘‘asukā nāma bhavissatī’’ti pucchi. ‘‘Na jānāsi, mahārājā’’ti. So ‘‘gamissāma dāni maya’’nti bodhisattaṃ vanditvā pāyāsi. Āsaṅkā kumārikā ca puna phalikavātapānaṃ nissāya ṭhitāva. Rājā taṃ disvā ‘‘tvaṃ accha, mayaṃ gamissāmā’’ti āha. ‘‘Kasmā, mahārājā’’ti. ‘‘Tvaṃ maṃ vacaneneva santappesi, na ca kāmaratiyā, tava madhuravacanena bajjhitvā vasantassa mama tīṇi saṃvaccharāni atikkantāni, idāni gamissāmī’’ti imā gāthā āha –</p>

<p rend="hangnum" n="29"><hi rend="paranum">29</hi><hi rend="dot">.</hi></p>

<p rend="gatha1"> ‘‘Sampesi kho maṃ vācāya, na ca sampesi kammunā;</p>

<p rend="gathalast">Mālā sereyyakasseva, vaṇṇavantā agandhikā.</p>

<p rend="hangnum" n="30"><hi rend="paranum">30</hi><hi rend="dot">.</hi></p>

<p rend="gatha1"> ‘‘Aphalaṃ <pb ed="M" n="3.0238" /> madhuraṃ vācaṃ, yo mittesu pakubbati;</p>

<p rend="gathalast">Adadaṃ avissajaṃ bhogaṃ, sandhi tenassa jīrati.</p>

<p rend="hangnum" n="31"><hi rend="paranum">31</hi><hi rend="dot">.</hi></p>

<p rend="gatha1"> ‘‘Yañhi kayirā tañhi vade, yaṃ na kayirā na taṃ vade;</p>

<p rend="gathalast">Akarontaṃ bhāsamānaṃ, parijānanti paṇḍitā.</p>

<p rend="hangnum" n="32"><hi rend="paranum">32</hi><hi rend="dot">.</hi></p>

<p rend="gatha1"> ‘‘Balañca vata me khīṇaṃ, pātheyyañca na vijjati;</p>

<p rend="gathalast">Saṅke pāṇūparodhāya, handa dāni vajāmaha’’nti.</p>

<p rend="bodytext">Tattha <hi rend="bold">sampesī</hi>ti santappesi pīṇesi. <hi rend="bold">Sereyyakassā</hi>ti suvaṇṇakuraṇḍakassa. Desanāsīsamevetaṃ, yaṃkiñci pana suvaṇṇakuraṇḍakajayasumanādikaṃ aññampi pupphaṃ vaṇṇasampannaṃ agandhakaṃ, sabbaṃ taṃ sandhāyevamāha. <hi rend="bold">Vaṇṇavantā agandhikā</hi>ti yathā sereyyakādīnaṃ mālā vaṇṇavantatāya dassanena tappeti, agandhatāya gandhena na tappeti, evaṃ tvampi dassanena piyavacanena ca santappesi, na kammunāti dīpeti. <hi rend="bold">Adada</hi>nti bhadde, yo ‘‘imaṃ nāma vo bhogaṃ dassāmī’’ti madhuravacanena vatvā taṃ bhogaṃ adadanto avissajjento kevalaṃ madhuravacanameva karoti, tena saddhiṃ assa mittassa <pb ed="P" n="3.0254" /> sandhi jīrati, mittasanthavo na ghaṭīyati. <hi rend="bold">Pātheyyañcā</hi>ti bhadde, mayhaṃ tava madhuravacanena bajjhitvā tīṇi saṃvaccharāni vasantasseva hatthiassarathapattisaṅkhātaṃ balañca khīṇaṃ, manussānaṃ bhattavetanasaṅkhātaṃ pātheyyañca natthi. <hi rend="bold">Saṅke pāṇūparodhāyā</hi>ti svāhaṃ idheva attano jīvitavināsaṃ āsaṅkāmi, handa dānāhaṃ gacchāmīti.</p>

<p rend="bodytext">Āsaṅkā <pb ed="V" n="3.0222" /> kumārikā rañño vacanaṃ sutvā ‘‘mahārāja, tvaṃ mayhaṃ nāmaṃ jānāsi, tayā vuttameva mama nāmaṃ, idaṃ me pitu kathetvā maṃ gaṇhitvā yāhī’’ti raññā saddhiṃ sallapantī āha –</p>

<p rend="hangnum" n="33"><hi rend="paranum">33</hi><hi rend="dot">.</hi></p>

<p rend="gatha1"> ‘‘Etadeva hi me nāmaṃ, yaṃnāmasmi rathesabha;</p>

<p rend="gathalast">Āgamehi mahārāja, pitaraṃ āmantayāmaha’’nti.</p>

<p rend="bodytext">Tassattho – yaṃnāmā ahaṃ asmi, taṃ etaṃ āsaṅkātveva mama nāmanti.</p>

<p rend="bodytext">Taṃ <pb ed="M" n="3.0239" /> sutvā rājā bodhisattassa santikaṃ gantvā ‘‘bhante, tumhākaṃ dhītā āsaṅkā nāmā’’ti āha. ‘‘Nāmaṃ ñātakālato paṭṭhāya taṃ gahetvā gaccha, mahārājā’’ti. So mahāsattaṃ vanditvā phalikavimānadvāraṃ āgantvā āha – ‘‘bhadde, pitarāpi te mayhaṃ dinnā, ehi dāni gamissāmā’’ti. ‘‘Āgamehi, mahārāja, pitaraṃ āmantayāmaha’’nti pāsādā otaritvā mahāsattaṃ vanditvā roditvā khamāpetvā rañño santikaṃ āgatā. Rājā taṃ gahetvā bārāṇasiṃ gantvā puttadhītāhi vaḍḍhanto piyasaṃvāsaṃ vasi. Bodhisatto aparihīnajjhāno brahmaloke uppajji.</p>

<p rend="bodytext">Satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu sotāpattiphale patiṭṭhahi. Tadā āsaṅkā kumārikā purāṇadutiyikā ahosi, rājā ukkaṇṭhitabhikkhu, tāpaso pana ahameva ahosinti.</p>

<p rend="centre">Āsaṅkajātakavaṇṇanā pañcamā.</p>

<p rend="hangnum"></p>

<p rend="bodytext"> [381] 6. Migālopajātakavaṇṇanā</p>

<p rend="bodytext"><hi rend="bold">Na</hi><pb ed="P" n="3.0255" /><hi rend="bold">me ruccī</hi>ti idaṃ satthā jetavane viharanto ekaṃ dubbacabhikkhuṃ ārabbha kathesi. Satthā taṃ bhikkhuṃ pakkosāpetvā ‘‘saccaṃ kira tvaṃ bhikkhu dubbaco’’ti pucchitvā ‘‘āma, bhante’’ti vutte ‘‘na kho bhikkhu idāneva, pubbepi tvaṃ dubbacoyeva, dubbacabhāvañca pana nissāya paṇḍitānaṃ vacanaṃ akaronto verambhavātamukhe byasanaṃ gatosī’’ti vatvā atītaṃ āhari.</p>

<p rend="bodytext">Atīte <pb ed="V" n="3.0223" /> bārāṇasiyaṃ brahmadatte rajjaṃ kārente bodhisatto gijjhayoniyaṃ nibbattitvā apanandagijjho nāma ahosi. So gijjhagaṇaparivuto gijjhakūṭapabbate vasi. Putto panassa migālopo nāma thāmabalasampanno ahosi, so aññesaṃ gijjhānaṃ sīmaṃ atikkamitvā atiuccaṃ uppati. Gijjhā ‘‘putto te atidūraṃ uppatatī’’ti gijjharañño ācikkhiṃsu. So taṃ pakkosetvā ‘‘tvaṃ kira, tāta, atiuccaṃ <pb ed="M" n="3.0240" /> gacchasi, atiuccaṃ gacchanto jīvitakkhayaṃ pāpuṇissasī’’ti vatvā tisso gāthā abhāsi –</p>

<p rend="hangnum" n="34"><hi rend="paranum">34</hi><hi rend="dot">.</hi></p>

<p rend="gatha1"> ‘‘Na me rucci migālopa, yassa te tādisī gatī;</p>

<p rend="gathalast">Atuccaṃ tāta patasi, abhūmiṃ tāta sevasi.</p>

<p rend="hangnum" n="35"><hi rend="paranum">35</hi><hi rend="dot">.</hi></p>

<p rend="gatha1"> ‘‘Catukkaṇṇaṃva kedāraṃ, yadā te pathavī siyā;</p>

<p rend="gathalast">Tato tāta nivattassu, māssu etto paraṃ gami.</p>

<p rend="hangnum" n="36"><hi rend="paranum">36</hi><hi rend="dot">.</hi></p>

<p rend="gatha1"> ‘‘Santi aññepi sakuṇā, pattayānā vihaṅgamā;</p>

<p rend="gathalast">Akkhittā vātavegena, naṭṭhā te sassatīsamā’’ti.</p>

<p rend="bodytext">Tattha <hi rend="bold">migālopā</hi>ti puttaṃ nāmena ālapati. <hi rend="bold">Atuccaṃ tāta patasī</hi>ti tāta, tvaṃ aññesaṃ gijjhānaṃ sīmaṃ atikkamitvā atiuccaṃ gacchasi. <hi rend="bold">Catukkaṇṇaṃva kedāra</hi>nti imināssa sīmaṃ ācikkhati. Idaṃ vuttaṃ hoti – tāta, yadā te ayaṃ mahāpathavī catukkaṇṇaṃ kedāraṃ viya siyā, evaṃ khuddikā <pb ed="P" n="3.0256" /> viya hutvā paññāyetha, atha tvaṃ ettakā ṭhānā nivatteyyāsi, etto paraṃ mā gamīti. <hi rend="bold">Santi aññepī</hi>ti na kevalaṃ tvameva, aññepi gijjhā evaṃ kariṃsūti dīpeti. <hi rend="bold">Akkhittā</hi>ti tepi gijjhā amhākaṃ sīmaṃ atikkamitvā gatā vātavegena ākaḍḍhitā nassiṃsu. <hi rend="bold">Sassatīsamā</hi>ti sassatīhi pathavīpabbatādīhi samaṃ attānaṃ maññamānā attano vassasahassaparimāṇaṃ āyuṃ apūretvāpi antarā naṭṭhāti attho.</p>

<p rend="bodytext">Migālopo anovādakattā pitu vacanaṃ akatvā laṅghanto pitarā akkhātaṃ sīmaṃ disvā taṃ atikkamma kālavāte patvā tepi chinditvā uppatito verambhavātamukhaṃ pakkhandi, atha naṃ verambhavātā pahariṃsu. So tehi pahaṭamattova khaṇḍākhaṇḍaṃ hutvā ākāseyeva antaradhāyi.</p>

<p rend="hangnum" n="37"><hi rend="paranum">37</hi><hi rend="dot">.</hi></p>

<p rend="gatha1"> ‘‘Akatvā <pb ed="V" n="3.0224" /> apanandassa, pitu vuddhassa sāsanaṃ;</p>

<p rend="gathalast">Kālavāte atikkamma, verambhānaṃ vasaṃ agā.</p>

<p rend="hangnum" n="38"><hi rend="paranum">38</hi><hi rend="dot">.</hi></p>

<p rend="gatha1"> ‘‘Tassa puttā ca dārā ca, ye caññe anujīvino;</p>

<p rend="gathalast">Sabbe byasanamāpāduṃ, anovādakare dije.</p>

<p rend="hangnum" n="39"><hi rend="paranum">39</hi><hi rend="dot">.</hi></p>

<p rend="gatha1"> ‘‘Evampi <pb ed="M" n="3.0241" /> idha vuddhānaṃ, yo vākyaṃ nāvabujjhati;</p>

<p rend="gatha2">Atisīmacaro ditto, gijjhovātītasāsano;</p>

<p rend="gathalast">Sabbe byasanaṃ papponti, akatvā vuddhasāsana’’nti. –</p>

<p rend="unindented">Imā tisso abhisambuddhagāthā.</p>

<p rend="bodytext">Tattha <hi rend="bold">anujīvino</hi>ti taṃ nissāya jīvanakā. <hi rend="bold">Anovādakare dije</hi>ti tasmiṃ migālope gijjhe ovādaṃ agaṇhante sabbepi te tena saddhiṃ atisīmaṃ gantvā vināsaṃ pāpuṇiṃsu. <hi rend="bold">Evampī</hi>ti, bhikkhave, yathā so gijjho, evaṃ yo aññopi gahaṭṭho vā pabbajito vā hitānukampakānaṃ vuddhānaṃ vacanaṃ na gaṇhāti, sopi ayaṃ sīmaṃ atikkamitvā caranto ditto gabbito gijjhova byasanaṃ pāpuṇātīti.</p>

<p rend="bodytext">Satthā imaṃ dhammadesanaṃ āharitvā saccāni pakāsetvā jātakaṃ samodhānesi – ‘‘tadā migālopo dubbacabhikkhu ahosi, apanando pana ahameva ahosi’’nti.</p>

<p rend="centre">Migālopajātakavaṇṇanā chaṭṭhā.</p>

<p rend="hangnum"></p>

<p rend="bodytext"> [382] 7. Sirikāḷakaṇṇijātakavaṇṇanā</p>

<p rend="bodytext"><hi rend="bold">Kā</hi><pb ed="P" n="3.0257" /><hi rend="bold">nu kāḷena vaṇṇenā</hi>ti idaṃ satthā jetavane viharanto anāthapiṇḍikaṃ ārabbha kathesi. So hi sotāpattiphale patiṭṭhitakālato paṭṭhāya akhaṇḍāni pañca sīlāni rakkhi, bhariyāpissa puttadhītaropi dāsāpi bhatiṃ gahetvā kammaṃ karontā kammakarāpi sabbe rakkhiṃsuyeva. Athekadivasaṃ bhikkhū dhammasabhāyaṃ kathaṃ samuṭṭhāpesuṃ ‘‘āvuso, anāthapiṇḍiko suciyeva suciparivāro hutvā caratī’’ti. Satthā āgantvā ‘‘kāya nuttha, bhikkhave, etarahi kathāya <pb ed="V" n="3.0225" /> sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbe porāṇakapaṇḍitāpi sucīyeva suciparivārā ahesu’’nti vatvā tehi yācito atītaṃ āhari.</p>

<p rend="bodytext">Atīte <pb ed="M" n="3.0242" /> bārāṇasiyaṃ brahmadatte rajjaṃ kārente bodhisatto seṭṭhi hutvā dānaṃ adāsi, sīlaṃ rakkhi, uposathakammaṃ kari, bhariyāpissa pañca sīlāni rakkhi, puttadhītaropi dāsakammakaraporisāpi pañca sīlāni rakkhiṃsu. So suciparivāraseṭṭhitveva paññāyittha. Athekadivasaṃ so cintesi ‘‘sace mayā suciparivārasīlo koci āgamissati, tassa mama nisīdanapallaṅkaṃ vā nipajjanasayanaṃ vā dātuṃ na yuttaṃ, anucchiṭṭhaṃ aparibhuttaṃ dātuṃ vaṭṭatī’’ti attano vasanaṭṭhāneyeva ekapasse aparibhuttapallaṅkañca senāsanañca paññāpesi. Tasmiṃ samaye cātumahārājikadevalokato virūpakkhamahārājassa dhītā kāḷakaṇṇī ca nāma dhataraṭṭhamahārājassa dhītā sirī ca nāmāti imā dve bahuṃ gandhamālaṃ ādāya ‘‘anotatte kīḷissāmā’’ti anotattatitthaṃ āgacchiṃsu. Tasmiṃ pana dahe bahūni titthāni, tesu buddhānaṃ titthe buddhāyeva nhāyanti, paccekabuddhānaṃ titthe paccekabuddhāva nhāyanti, bhikkhūnaṃ <pb ed="P" n="3.0258" /> titthe bhikkhūva nhāyanti, tāpasānaṃ titthe tāpasāva nhāyanti, cātumahārājikādīsu chasu kāmasaggesu devaputtānaṃ titthe devaputtāva nhāyanti, devadhītānaṃ titthe devadhītāva nhāyanti.</p>

<p rend="bodytext">Tatrimā dve āgantvā ‘‘ahaṃ paṭhamaṃ nhāyissāmi, ahaṃ paṭhama’’nti titthāya kalahaṃ kariṃsu. Kāḷakaṇṇī ‘‘ahaṃ lokaṃ pālemi vicāremi, tasmā paṭhamaṃ nāyituṃ yuttāmhī’’ti vadati. Sirī ‘‘ahaṃ mahājanassa issariyadāyikāya paṭipadāya ṭhitā, tasmā paṭhamaṃ nhāyituṃ yuttāmhī’’ti vadati. Tā ‘‘amhesu paṭhamaṃ nhāyituṃ yuttarūpaṃ vā ayuttarūpaṃ vā cattāro mahārājāno jānissantī’’ti tesaṃ santikaṃ gantvā ‘‘amhesu kā paṭhamaṃ anotattadahe nhāyituṃ yuttarūpā’’ti pucchiṃsu. Dhataraṭṭhavirūpakkhā ‘‘na sakkā amhehi vinicchinitu’’nti virūḷhakavessavaṇānaṃ bhāramakaṃsu. Te ‘‘amhepi na sakkhissāma, sakkassa pādamūle pesessāmā’’ti tā sakkassa santikaṃ pesesuṃ. Sakko tāsaṃ vacanaṃ sutvā cintesi ‘‘imā dvepi mama purisānaññeva dhītaro, na sakkā mayā imaṃ aḍḍaṃ vinicchinitu’’nti. Atha tā sakko āha ‘‘bārāṇasiyaṃ suciparivāro nāma seṭṭhi atthi, tassa ghare anucchiṭṭhasayanañca paññattaṃ, yā tattha nisīdituṃ vā sayituṃ vā labhati, sā paṭhamaṃ nhāyituṃ yuttarūpā’’ti. Taṃ sutvā kāḷakaṇṇī tasmiṃ khaṇeyeva <pb ed="M" n="3.0243" /> nīlavatthaṃ nivāsetvā nīlavilepanaṃ vilimpitvā nīlamaṇipiḷandhanaṃ piḷandhitvā yantapāsāṇo viya devalokato otaritvā majjhimayāmasamanantare seṭṭhino <pb ed="V" n="3.0226" /> pāsādassa upaṭṭhānadvāre sayanassa avidūre ṭhāne nīlarasmiṃ vissajjetvā ākāse aṭṭhāsi. Seṭṭhi oloketvā <pb ed="P" n="3.0259" /> taṃ addasa, sahadassanenevassa sā appiyā ahosi amanāpā. So tāya saddhiṃ sallapanto paṭhamaṃ gāthamāha –</p>

<p rend="hangnum" n="40"><hi rend="paranum">40</hi><hi rend="dot">.</hi></p>

<p rend="gatha1"> ‘‘Kā nu kāḷena vaṇṇena, na cāpi piyadassanā;</p>

<p rend="gathalast">Kā vā tvaṃ kassa vā dhītā, kathaṃ jānemu taṃ maya’’nti.</p>

<p rend="bodytext">Tattha <hi rend="bold">kāḷenā</hi>ti nīlena. <hi rend="bold">Vaṇṇenā</hi>ti sarīravatthābharaṇavaṇṇena. <hi rend="bold">Na cāpi piyadassanā</hi>ti dhātuso, bhikkhave, sattā saṃsandantīti vuttaṃ, ayañca devadhītā anācārā dussīlā, tasmā sā sahadassanenevassa appiyā jātā, tenevamāha. <hi rend="bold">Kā vā tva</hi>nti ‘‘kā ca tvaṃ, ayameva vā pāṭho.</p>

<p rend="bodytext">Taṃ sutvā kāḷakaṇṇī dutiyaṃ gāthamāha –</p>

<p rend="hangnum" n="41"><hi rend="paranum">41</hi><hi rend="dot">.</hi></p>

<p rend="gatha1"> ‘‘Mahārājassahaṃ dhītā, virūpakkhassa caṇḍiyā;</p>

<p rend="gatha2">Ahaṃ kāḷī alakkhikā, kāḷakaṇṇīti maṃ vidū;</p>

<p rend="gathalast">Okāsaṃ yācito dehi, vasemu tava santike’’ti.</p>

<p rend="bodytext">Tattha <hi rend="bold">caṇḍiyā</hi>ti kodhanā. Kodhabhāvena hi mayhaṃ caṇḍīti nāmaṃ kariṃsu. <hi rend="bold">Alakkhikā</hi>ti nippaññā. <hi rend="bold">Maṃ vidū</hi>ti evaṃ maṃ cātumahārājikadevaloke jānanti. <hi rend="bold">Vasemū</hi>ti mayaṃ ajja ekarattaṃ tava santike vaseyyāma, etasmiṃ me anucchiṭṭhāsanasayane okāsaṃ dehīti.</p>

<p rend="bodytext">Tato bodhisatto tatiyaṃ gāthamāha –</p>

<p rend="hangnum" n="42"><hi rend="paranum">42</hi><hi rend="dot">.</hi></p>

<p rend="gatha1"> ‘‘Kiṃsīle kiṃsamācāre, purise nivisase tuvaṃ;</p>

<p rend="gathalast">Puṭṭhā me kāḷi akkhāhi, kathaṃ jānemu taṃ maya’’nti.</p>

<p rend="bodytext">Tattha <hi rend="bold">nivisase</hi>ti tava cittena nivisasi patiṭṭhahasīti.</p>

<p rend="bodytext">Tato <pb ed="M" n="3.0244" /> sā attano guṇaṃ kathentī catutthaṃ gāthamāha –</p>

<p rend="hangnum" n="43"><hi rend="paranum">43</hi><hi rend="dot">.</hi></p>

<p rend="gatha1"> ‘‘Makkhī <pb ed="V" n="3.0227" /> paḷāsī sārambhī, issukī maccharī saṭho;</p>

<p rend="gathalast">So mayhaṃ puriso kanto, laddhaṃ yassa vinassatī’’ti.</p>

<p rend="bodytext">Tassattho – yo puriso attano kataguṇaṃ na jānāti, guṇamakkhī hoti, attano kismiñci kāraṇe kathite ‘‘kiṃ ahaṃ etaṃ na jānāmī’’ti yugaggāhaṃ gaṇhāti <pb ed="P" n="3.0260" />, aññehi kiñci kataṃ disvā sārambhavasena karaṇuttarikaṃ karoti, pare lābhaṃ labhante na tussati, ‘‘mayhaṃ issariyaṃ paresaṃ mā hotu, mayhameva hotū’’ti sakasampattiṃ gopetvā parassa tiṇaggena telabindumpi na deti, kerāṭikalakkhaṇena samannāgato hutvā attano santakaṃ parassa adatvā tehi tehi upāyehi parasantakameva khādati, yassa laddhaṃ dhaññaṃ vā dhanaṃ vā vinassati na tiṭṭhati, surādhutto akkhadhutto itthidhutto vā hutvā laddhaṃ laddhaṃ vināsetiyeva, ayaṃ etehi guṇehi samannāgato puriso mayhaṃ kanto piyo manāpo, evarūpe ahaṃ cittena patiṭṭhahāmīti.</p>

<p rend="bodytext">Sāyeva pañcamachaṭṭhasattamagāthā abhāsi –</p>

<p rend="hangnum" n="44"><hi rend="paranum">44</hi><hi rend="dot">.</hi></p>

<p rend="gatha1"> ‘‘Kodhano upanāhī ca, pisuṇo ca vibhedako;</p>

<p rend="gathalast">Kaṇḍakavāco pharuso, so me kantataro tato.</p>

<p rend="hangnum" n="45"><hi rend="paranum">45</hi><hi rend="dot">.</hi></p>

<p rend="gatha1"> ‘‘Ajja suveti puriso, sadatthaṃ nāvabujjhati;</p>

<p rend="gathalast">Ovajjamāno kuppati, seyyaṃ so atimaññati.</p>

<p rend="hangnum" n="46"><hi rend="paranum">46</hi><hi rend="dot">.</hi></p>

<p rend="gatha1"> ‘‘Davappaluddho puriso, sabbamittehi dhaṃsati;</p>

<p rend="gathalast">So mayhaṃ puriso kanto, tasmiṃ homi anāmayā’’ti.</p>

<p rend="bodytext">Tāpi imināva nayena vitthāretabbā. Saṅkhepattho panettha – <hi rend="bold">kodhano</hi>ti appamattakenāpi kujjhanako. <hi rend="bold">Upanāhī</hi>ti parassa aparādhaṃ hadaye ṭhapetvā sucirenapi tassa anatthakārako. <hi rend="bold">Pisuṇo</hi>ti pisuṇavāco. <hi rend="bold">Vibhedako</hi>ti appamattakenapi mittabhindanako. <hi rend="bold">Kaṇḍakavāco</hi>ti sadosavāco. <hi rend="bold">Pharuso</hi>ti thaddhavāco. <hi rend="bold">Kantataro</hi>ti so puriso mayhaṃ purimāpi kantataro piyataro. <hi rend="bold">Ajja suve</hi>ti ‘‘idaṃ kammaṃ ajja kātabbaṃ, idaṃ sve <pb ed="M" n="3.0245" />, idaṃ tatiyadivasādīsū’’ti evaṃ so sadatthaṃ attano kiccaṃ nāvabujjhati na jānāti. <hi rend="bold">Ovajjamāno</hi>ti ovadiyamāno. <hi rend="bold">Seyyaṃ so atimaññatī</hi>ti jātigottakulappadesasīlācāraguṇehi uttaritaraṃ uttamapuggalaṃ ‘‘tvaṃ mayhaṃ <pb ed="V" n="3.0228" /> kiṃ pahosī’’ti atikkamitvā maññati. <hi rend="bold">Davappaluddho</hi>ti rūpādīsu kāmaguṇesu nirantaradavena paluddho abhibhūto vasaṃ gato. <hi rend="bold">Dhaṃsatī</hi>ti ‘‘tayā mayhaṃ kiṃ kata’’ntiādīni vatvā sabbeheva mittehi dhaṃsati parihāyati. <hi rend="bold">Anāmayā</hi>ti ayaṃ etehi guṇehi samannāgate puggale niddukkhā nissokā homi, taṃ labhitvā aññattha anālayā hutvā vasāmī’’ti.</p>

<p rend="bodytext">Atha <pb ed="P" n="3.0261" /> naṃ garahanto mahāsatto aṭṭhamaṃ gāthamāha –</p>

<p rend="hangnum" n="47"><hi rend="paranum">47</hi><hi rend="dot">.</hi></p>

<p rend="gatha1"> ‘‘Apehi etto tvaṃ kāḷi, netaṃ amhesu vijjati;</p>

<p rend="gathalast">Aññaṃ janapadaṃ gaccha, nigame rājadhāniyo’’ti.</p>

<p rend="bodytext">Tattha <hi rend="bold">apehī</hi>ti apagaccha. <hi rend="bold">Netaṃ amhesū</hi>ti etaṃ makkhādikaṃ tava piyabhāvakaraṇaṃ amhesupi na vijjati natthi. <hi rend="bold">Nigame rājadhāniyo</hi>ti aññe nigamepi aññā rājadhāniyopi gaccha, yattha mayaṃ taṃ na passāma, tattha gacchāti dīpeti.</p>

<p rend="bodytext">Taṃ sutvā kāḷakaṇṇī additā hutvā anantaragāthamāha –</p>

<p rend="hangnum" n="48"><hi rend="paranum">48</hi><hi rend="dot">.</hi></p>

<p rend="gatha1"> ‘‘Ahampi kho taṃ jānāmi, netaṃ tumhesu vijjati;</p>

<p rend="gatha2">Santi loke alakkhikā, saṅgharanti bahuṃ dhanaṃ;</p>

<p rend="gathalast">Ahaṃ devo ca me bhātā, ubho naṃ vidhamāmase’’ti.</p>

<p rend="bodytext">Tattha <hi rend="bold">netaṃ tumhesū</hi>ti yaṃ mama piyabhāvakaraṇaṃ makkhādikaṃ yena ahaṃ attanāpi samannāgatā, taṃ tumhesu natthīti ahampi etaṃ jānāmi. <hi rend="bold">Santi loke alakkhikā</hi>ti aññe pana loke nissīlā nippaññā santi. <hi rend="bold">Saṅgharantī</hi>ti te nissīlā nippaññāpi samānā etehi makkhādīhi bahuṃ dhanaṃ saṅgharanti piṇḍaṃ karonti. <hi rend="bold">Ubho na</hi>nti taṃ pana etehi saṅgharitvā ṭhapitaṃ dhanaṃ ahañca mayhameva bhātā devo ca nāma devaputtoti ubho ekato hutvā vidhamāmase nāsema, amhākaṃ pana devaloke bahū dibbaparibhogā <pb ed="M" n="3.0246" /> atthi dibbāni sayanāni, tvaṃ dadeyyāsi vā no vā, ko me tayā atthoti vatvā pakkāmi.</p>

<p rend="bodytext">Tassā pakkantakāle sirī devadhītā suvaṇṇavaṇṇehi vatthavilepanehi suvaṇṇālaṅkārena āgantvā <pb ed="V" n="3.0229" /> upaṭṭhānadvāre pītarasmiṃ vissajjetvā samehi pādehi samaṃ pathaviyaṃ patiṭṭhāya sagāravā aṭṭhāsi. Taṃ disvā mahāsatto paṭhamaṃ gāthamāha –</p>

<p rend="hangnum" n="49"><hi rend="paranum">49</hi><hi rend="dot">.</hi></p>

<p rend="gatha1"> ‘‘Kā nu dibbena vaṇṇena, pathabyā supatiṭṭhitā;</p>

<p rend="gathalast">Kā vā tvaṃ kassa vā dhītā, kathaṃ jānemu taṃ maya’’nti.</p>

<p rend="bodytext">Tattha <pb ed="P" n="3.0262" /><hi rend="bold">dibbenā</hi>ti visiṭṭhena uttamena.</p>

<p rend="bodytext">Taṃ sutvā sirī dutiyaṃ gāthamāha –</p>

<p rend="hangnum" n="50"><hi rend="paranum">50</hi><hi rend="dot">.</hi></p>

<p rend="gatha1"> ‘‘Mahārājassahaṃ dhītā, dhataraṭṭhassa sirīmato;</p>

<p rend="gatha2">Ahaṃ sirī ca lakkhī ca, bhūripaññāti maṃ vidū;</p>

<p rend="gathalast">Okāsaṃ yācito dehi, vasemu tava santike’’ti.</p>

<p rend="bodytext">Tattha <hi rend="bold">sirī ca lakkhī cā</hi>ti sirīti ca lakkhīti ca ahamevaṃnāmā, na aññā. <hi rend="bold">Bhūripaññāti maṃ vidū</hi>ti maṃ cātumahārājikadevaloke pathavīsamāya vipulāya paññāya samannāgatāti jānanti. <hi rend="bold">Vasemu tava santike</hi>ti tava anucchiṭṭhāsane ceva anucchiṭṭhasayane ca ekarattiṃ vaseyyāma, okāsaṃ me dehīti.</p>

<p rend="bodytext">Tato paraṃ bodhisatto āha –</p>

<p rend="hangnum" n="51"><hi rend="paranum">51</hi><hi rend="dot">.</hi></p>

<p rend="gatha1"> ‘‘Kiṃsīle kiṃsamācāre, purise nivisase tuvaṃ;</p>

<p rend="gathalast">Puṭṭhā me lakkhi akkhāhi, kathaṃ jānemu taṃ mayaṃ.</p>

<p rend="hangnum" n="52"><hi rend="paranum">52</hi><hi rend="dot">.</hi></p>

<p rend="gatha1"> ‘‘Yo cāpi sīte atha vāpi uṇhe, vātātape ḍaṃsasarīsape ca;</p>

<p rend="gathalast">Khudhaṃ pipāsaṃ abhibhuyya sabbaṃ, rattindivaṃ yo satataṃ niyutto.</p>

<p rend="hangnum" n="53"><hi rend="paranum">53</hi><hi rend="dot">.</hi></p>

<p rend="gatha1"> ‘‘Kālāgatañca <pb ed="M" n="3.0247" /> na hāpeti atthaṃ, so me manāpo nivise ca tamhi;</p>

<p rend="gathalast">Akkodhano mittavā cāgavā ca, sīlūpapanno asaṭhojubhūto.</p>

<p rend="hangnum" n="54"><hi rend="paranum">54</hi><hi rend="dot">.</hi></p>

<p rend="gatha1"> ‘‘Saṅgāhako <pb ed="V" n="3.0230" /> sakhilo saṇhavāco, mahattapattopi nivātavutti;</p>

<p rend="gathalast">Tasmiṃhaṃ pose vipulā bhavāmi, ūmi samuddassa yathāpi vaṇṇaṃ.</p>

<p rend="hangnum" n="55"><hi rend="paranum">55</hi><hi rend="dot">.</hi></p>

<p rend="gatha1"> ‘‘Yo cāpi mitte atha vā amitte, seṭṭhe sarikkhe atha vāpi hīne;</p>

<p rend="gathalast">Atthaṃ carantaṃ atha vā anatthaṃ, āvī raho saṅgahameva vatte.</p>

<p rend="hangnum" n="56"><hi rend="paranum">56</hi><hi rend="dot">.</hi></p>

<p rend="gatha1"> ‘‘Vācaṃ <pb ed="P" n="3.0263" /> na vajjā pharusaṃ kadāci, matassa jīvassa ca tassa homi;</p>

<p rend="gatha2">Etesaṃ yo aññataraṃ labhitvā, kantā sirī majjati appapañño;</p>

<p rend="gathalast">Taṃ dittarūpaṃ visamaṃ carantaṃ, karīsaṭhānaṃva vivajjayāmi.</p>

<p rend="hangnum" n="57"><hi rend="paranum">57</hi><hi rend="dot">.</hi></p>

<p rend="gatha1"> ‘‘Attanā kurute lakkhiṃ, alakkhiṃ kurutattanā;</p>

<p rend="gathalast">Na hi lakkhiṃ alakkhiṃ vā, añño aññassa kārako’’ti.</p>

<p rend="unindented">Seṭṭhissa pucchā hoti, siriyā vissajjanā.</p>

<p rend="bodytext">Tattha <hi rend="bold">ḍaṃsasarīsape cā</hi>ti ḍaṃsā vuccanti piṅgalamakkhikā, sabbāpi vā makkhikājātikā idha ‘‘ḍaṃsā’’ti adhippetā. <hi rend="bold">Sarīsapā</hi>ti dīghajātikā. Ḍaṃsā ca sarīsapā ca ḍaṃsasarīsapā, tasmiṃ ḍaṃsasarīsape sati. Idaṃ vuttaṃ hoti – yo mahāseṭṭhi sīte vā uṇhe vā vātātape vā ḍaṃsasarīsape vā sati etehi sītādīhi pīḷiyamānopi etāni ceva sītādīni khudhañca pipāsañcāti sabbampetaṃ parissayaṃ abhibhuyya abhibhavitvā tiṇaṃ viya agaṇetvā rattindivaṃ kasivaṇijjādīsu ceva dānasīlādīsu ca satataṃ attano kammesu niyutto attānaṃ yojetvā vattati.</p>

<p rend="bodytext"><hi rend="bold">Kālāgatañcā</hi>ti <pb ed="M" n="3.0248" /> kasikālādīsu kasiādīni dhanapariccāgasīlarakkhaṇadhammassavanādikālesu ca dhanapariccajanādippabhedaṃ diṭṭhadhammasamparāye sukhāvahaṃ atthaṃ na hāpeti, yuttappayuttakāle karotiyeva, so mayhaṃ manāpo tasmiñca purise ahaṃ nivisāmīti. <hi rend="bold">Akkodhano</hi>ti adhivāsanakhantiyā samannāgato. <hi rend="bold">Mittavā</hi>ti kalyāṇamittena samannāgato. <hi rend="bold">Cāgavā</hi>ti dhanapariccāgayutto.</p>

<p rend="bodytext"><hi rend="bold">Saṅgāhako</hi>ti mittasaṅgahaāmisasaṅgahadhammasaṅgahānaṃ kārako. <hi rend="bold">Sakhilo</hi>ti muduvāco. <hi rend="bold">Saṇhavāco</hi>ti <pb ed="V" n="3.0231" /> madhuravacano. <hi rend="bold">Mahattapattopi nivātavuttī</hi>ti mahantaṃ ṭhānaṃ vipulaṃ issariyaṃ pattopi yasena anuddhato nīcavutti paṇḍitānaṃ ovādakaro hoti. <hi rend="bold">Tasmiṃhaṃ pose</hi>ti tasmiṃ ahaṃ purise. <hi rend="bold">Vipulā bhavāmī</hi>ti akhuddakā homi. So hi mahatiyā siriyā padaṭṭhānaṃ. <hi rend="bold">Ūmi samuddassa yathāpi vaṇṇa</hi>nti yathā nāma samuddassa vaṇṇaṃ olokentānaṃ uparūpari āgacchamānā ūmi vipulā viya khāyati, evamahaṃ tasmiṃ puggale vipulā homīti dīpeti.</p>

<p rend="bodytext"><hi rend="bold">Āvī raho</hi>ti sammukhā ca parammukhā ca. <hi rend="bold">Saṅgahameva vatte</hi>ti etasmiṃ mittādibhede puggale catubbidhaṃ saṅgahameva vatteti pavatteti.</p>

<p rend="bodytext"><hi rend="bold">Na vajjā</hi>ti yo kadāci kismiñci kāle pharusavacanaṃ na vadeyya, madhuravacanova hoti. <hi rend="bold">Matassa jīvassa cā</hi>ti <pb ed="P" n="3.0264" /> tassāhaṃ puggalassa matassapi jīvantassapi bhattikā homi, idhalokepi paralokepi tādisameva bhajāmīti dasseti. <hi rend="bold">Etesaṃ yo</hi>ti etesaṃ sītābhibhavanādīnaṃ heṭṭhā vuttaguṇānaṃ yo puggalo ekampi guṇaṃ labhitvā pamajjati pamussati, puna nānuyuñjatīti attho. <hi rend="bold">Kantā sirī, kantasiriṃ, kantaṃ siri</hi>nti tayopi pāṭhā, tesaṃ vasena ayaṃ atthayojanā – yo puggalo siriṃ labhitvā ‘‘kantā me siri yathāṭhāne ṭhitā’’ti etesaṃ aññataraṃ guṇaṃ pamajjati, yo vā puggalo kantasiriṃ piyasiriṃ icchanto etesaṃ guṇānaṃ aññataraṃ labhitvā pamajjati, yo vā puggalo siriṃ labhitvā kantaṃ manāpaṃ siriṃ etesaṃ guṇānaṃ aññataraṃ pamajjati. <hi rend="bold">Appapañño</hi>ti nippañño. <hi rend="bold">Taṃ dittarūpaṃ visamaṃ caranta</hi>nti taṃ ahaṃ dittasabhāvaṃ gabbitasabhāvaṃ <pb ed="M" n="3.0249" /> kāyaduccaritādibhedaṃ visamaṃ carantaṃ sucijātiko manusso gūthakūpaṃ viya dūrato vivajjayāmīti.</p>

<p rend="bodytext"><hi rend="bold">Añño aññassa kārako</hi>ti evaṃ sante lakkhiṃ vā alakkhiṃ vā añño puriso aññassa kārako nāma natthi, yo koci attanā attano lakkhiṃ vā alakkhiṃ vā karotīti.</p>

<p rend="bodytext">Evaṃ mahāsatto deviyā vacanaṃ abhinanditvā ‘‘idaṃ anucchiṭṭhaṃ āsanañca sayanañca tuyhaṃyeva anucchavikaṃ, pallaṅke ca sayane ca nisīda ceva nipajja cā’’ti āha. Sā tattha vasitvā paccūsakāle nikkhamitvā cātumahārājikadevalokaṃ gantvā anotattadahe paṭhamaṃ nahāyi. Tampi sayanaṃ siridevatāya paribhuttabhāvā sirisayanaṃ nāma jātaṃ. Sirisayanassa ayaṃ vaṃso, iminā kāraṇena yāvajjatanā ‘‘sirisayana’’nti vuccati.</p>

<p rend="bodytext">Satthā <pb ed="V" n="3.0232" /> imaṃ dhammadesanaṃ āharitvā jātakaṃ samodhānesi – ‘‘tadā siridevī uppalavaṇṇā ahosi, suciparivāraseṭṭhi pana ahameva ahosi’’nti.</p>

<p rend="centre">Sirikāḷakaṇṇijātakavaṇṇanā sattamā.</p>

<p rend="hangnum"></p>

<p rend="bodytext"> [383] 8. Kukkuṭajātakavaṇṇanā</p>

<p rend="bodytext"><hi rend="bold">Sucittapattachadanā</hi>ti <pb ed="P" n="3.0265" /> idaṃ satthā jetavane viharanto ekaṃ ukkaṇṭhitabhikkhuṃ ārabbha kathesi. Tañhi bhikkhuṃ satthā ‘‘kasmā ukkaṇṭhitosī’’ti pucchitvā ‘‘ekaṃ alaṅkatapaṭiyattaṃ itthiṃ disvā kilesavasena, bhante’’ti vutte ‘‘bhikkhu itthiyo nāma vañcetvā upalāpetvā attano vasaṃ gatakāle vināsaṃ pāpenti, lolabiḷārī viya hontī’’ti vatvā atītaṃ āhari.</p>

<p rend="bodytext">Atīte bārāṇasiyaṃ brahmadatte rajjaṃ kārente bodhisatto araññe kukkuṭayoniyaṃ nibbattitvā anekasatakukkuṭaparivāro araññe <pb ed="M" n="3.0250" /> vasati. Tassa avidūre ekā biḷārikāpi vasati. Sā ṭhapetvā bodhisattaṃ avasese kukkuṭe upāyena vañcetvā khādi. Bodhisatto tassā gahaṇaṃ na gacchati. Sā cintesi ‘‘ayaṃ kukkuṭo ativiya saṭho amhākañca saṭhabhāvaṃ upāyakusalabhāvañca na jānāti, imaṃ mayā ‘ahaṃ bhariyā te bhavissāmī’ti upalāpetvā attano vasaṃ āgatakāle khādituṃ vaṭṭatī’’ti. Sā tena nisinnarukkhassa mūlaṃ gantvā vaṇṇasambhāsanapubbaṅgamāya vācāya taṃ yācamānā paṭhamaṃ gāthamāha –</p>

<p rend="hangnum" n="58"><hi rend="paranum">58</hi><hi rend="dot">.</hi></p>

<p rend="gatha1"> ‘‘Sucittapattachadana, tambacūḷa vihaṅgama;</p>

<p rend="gathalast">Oroha dumasākhāya, mudhā bhariyā bhavāmi te’’ti.</p>

<p rend="bodytext">Tattha <hi rend="bold">sucittapattachadanā</hi>ti sucittehi pattehi katacchadana. <hi rend="bold">Mudhā</hi>ti vinā mūlena na kiñci gahetvā ahaṃ bhariyā te bhavāmi.</p>

<p rend="bodytext">Taṃ sutvā bodhisatto ‘‘imāya mama sabbe ñātakā khāditā, idāni maṃ upalāpetvā khāditukāmā ahosi, uyyojessāmi na’’nti cintetvā dutiyaṃ gāthamāha –</p>

<p rend="hangnum" n="59"><hi rend="paranum">59</hi><hi rend="dot">.</hi></p>

<p rend="gatha1"> ‘‘Catuppadī <pb ed="V" n="3.0233" /> tvaṃ kalyāṇi, dvipadāhaṃ manorame;</p>

<p rend="gathalast">Migī pakkhī asaññuttā, aññaṃ pariyesa sāmika’’nti.</p>

<p rend="bodytext">Tattha <pb ed="P" n="3.0266" /><hi rend="bold">migī</hi>ti biḷāriṃ sandhāyāha. <hi rend="bold">Asaññuttā</hi>ti jayampatikā bhavituṃ ayuttā asambandhā, natthi tesaṃ īdiso sambandhoti dīpeti.</p>

<p rend="bodytext">Taṃ sutvā tato sā ‘‘ayaṃ ativiya saṭho, yena kenaci upāyena vañcetvā naṃ khādissāmī’’ti cintetvā tatiyaṃ gāthamāha –</p>

<p rend="hangnum" n="60"><hi rend="paranum">60</hi><hi rend="dot">.</hi></p>

<p rend="gatha1"> ‘‘Komārikā te hessāmi, mañjukā piyabhāṇinī;</p>

<p rend="gathalast">Vinda maṃ ariyena vedena, sāvaya maṃ yadicchasī’’ti.</p>

<p rend="bodytext">Tattha <hi rend="bold">komārikā</hi>ti ahaṃ ettakaṃ kālaṃ aññaṃ purisaṃ na jānāmi, tava komārikā bhariyā bhavissāmīti vadati. <hi rend="bold">Mañjukā piyabhāṇinī</hi>ti tava madhurakathā piyabhāṇinīyeva bhavissāmi. <hi rend="bold">Vinda ma</hi>nti paṭilabha maṃ. <hi rend="bold">Ariyena vedenā</hi>ti sundarena paṭilābhena. Ahampi hi ito pubbe purisasamphassaṃ na jānāmi, tvampi itthisamphassaṃ na jānāsi, iti pakatiyā brahmacārī <pb ed="M" n="3.0251" /> brahmacāriniṃ maṃ niddosena lābhena labha. Yadi maṃ icchasi, atha me vacanaṃ na saddahasi, dvādasayojanāya bārāṇasiyā bheriṃ carāpetvā ‘‘ayaṃ me dāsī’’ti sāvaya, maṃ attano dāsaṃ katvā gaṇhāhīti vadati.</p>

<p rend="bodytext">Tato bodhisatto ‘‘imaṃ tajjetvā palāpetuṃ vaṭṭatī’’ti cintetvā catutthaṃ gāthamāha –</p>

<p rend="hangnum" n="61"><hi rend="paranum">61</hi><hi rend="dot">.</hi></p>

<p rend="gatha1"> ‘‘Kuṇapādini lohitape, cori kukkuṭapothini;</p>

<p rend="gathalast">Na tvaṃ ariyena vedena, mamaṃ bhattāramicchasī’’ti.</p>

<p rend="bodytext">Tattha <hi rend="bold">na tvaṃ ariyenā</hi>ti tvaṃ ariyena brahmacariyavāsalābhena maṃ bhattāraṃ na icchasi, vañcetvā pana maṃ khāditukāmāsi, nassa pāpeti taṃ palāpesi. Sā pana palāyitvāva gatā, na puna oloketumpi visahi.</p>

<p rend="hangnum" n="62"><hi rend="paranum">62</hi><hi rend="dot">.</hi></p>

<p rend="gatha1"> ‘‘Evampi <pb ed="V" n="3.0234" /> caturā nārī, disvāna sadhanaṃ naraṃ;</p>

<p rend="gathalast">Nenti saṇhāhi vācāhi, biḷārī viya kukkuṭaṃ.</p>

<p rend="hangnum" n="63"><hi rend="paranum">63</hi><hi rend="dot">.</hi></p>

<p rend="gatha1"> ‘‘Yo ca uppatitaṃ atthaṃ, na khippamanubujjhati;</p>

<p rend="gathalast">Amittavasamanveti, pacchā ca anutappati.</p>

<p rend="hangnum" n="64"><hi rend="paranum">64</hi><hi rend="dot">.</hi></p>

<p rend="gatha1"> ‘‘Yo <pb ed="P" n="3.0267" /> ca uppatitaṃ atthaṃ, khippameva nibodhati;</p>

<p rend="gathalast">Muccate sattusambādhā, kukkuṭova biḷāriyā’’ti. – imā abhisambuddhagāthā;</p>

<p rend="bodytext">Tattha <hi rend="bold">caturā</hi>ti cāturiyena samannāgatā. <hi rend="bold">Nārī</hi>ti itthiyo. <hi rend="bold">Nentī</hi>ti attano vasaṃ upanenti. <hi rend="bold">Biḷārī viyā</hi>ti yathā sā biḷārī taṃ kukkuṭaṃ netuṃ vāyamati, evaṃ aññāpi nāriyo nentiyeva. <hi rend="bold">Uppatitaṃ attha</hi>nti uppannaṃ kiñcideva atthaṃ. <hi rend="bold">Na anubujjhatī</hi>ti yathāsabhāvena na jānāti, pacchā ca anutappati. <hi rend="bold">Kukkuṭovā</hi>ti yathā so ñāṇasampanno kukkuṭo biḷārito mutto, evaṃ sattusambādhato muccatīti attho.</p>

<p rend="bodytext">Satthā <pb ed="M" n="3.0252" /> imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu sotāpattiphale patiṭṭhahi. Tadā kukkuṭarājā ahameva ahosinti.</p>

<p rend="centre">Kukkuṭajātakavaṇṇanā aṭṭhamā.</p>

<p rend="hangnum"></p>

<p rend="bodytext"> [384] 9. Dhammadhajajātakavaṇṇanā</p>

<p rend="bodytext"><hi rend="bold">Dhammaṃ caratha ñātayo</hi>ti idaṃ satthā jetavane viharanto ekaṃ kuhakabhikkhuṃ ārabbha kathesi. Tadā hi satthā ‘‘na, bhikkhave, ayaṃ idāneva kuhako, pubbepi kuhakoyevā’’ti vatvā atītaṃ āhari.</p>

<p rend="bodytext">Atīte bārāṇasiyaṃ brahmadatte rajjaṃ kārente bodhisatto sakuṇayoniyaṃ nibbattitvā vayappatto sakuṇasaṅghaparivuto samuddamajjhe dīpake vasi. Athekacce kāsiraṭṭhavāsino vāṇijā disākākaṃ gahetvā nāvāya samuddaṃ pakkhandiṃsu, samuddamajjhe nāvā bhijji. So disākāko taṃ dīpakaṃ gantvā cintesi ‘‘ayaṃ mahāsakuṇasaṅgho, mayā kuhakakammaṃ katvā etesaṃ aṇḍakāni <pb ed="V" n="3.0235" /> ceva chāpake ca varaṃ varaṃ khādituṃ vaṭṭatī’’ti. So otaritvā sakuṇasaṅghassa majjhe mukhaṃ vivaritvā ekena pādena pathaviyaṃ aṭṭhāsi. ‘‘Ko nāma tvaṃ, sāmī’’ti sakuṇehi puṭṭho ‘‘ahaṃ dhammiko nāmā’’ti āha. ‘‘Kasmā pana ekena pādena ṭhitosī’’ti? ‘‘Mayā dutiye pāde nikkhitte <pb ed="P" n="3.0268" /> pathavī dhāretuṃ na sakkotī’’ti. ‘‘Atha kasmā mukhaṃ vivaritvā tiṭṭhasī’’ti? ‘‘Ahaṃ aññaṃ āhāraṃ na khādāmi, vātameva khādāmī’’ti. Evañca pana vatvā te sakuṇe āmantetvā ‘‘ovādaṃ vo dassāmi, taṃ suṇāthā’’ti tesaṃ ovādavasena paṭhamaṃ gāthamāha –</p>

<p rend="hangnum" n="65"><hi rend="paranum">65</hi><hi rend="dot">.</hi></p>

<p rend="gatha1"> ‘‘Dhammaṃ caratha ñātayo, dhammaṃ caratha bhaddaṃ vo;</p>

<p rend="gathalast">Dhammacārī sukhaṃ seti, asmiṃ loke paramhi cā’’ti.</p>

<p rend="bodytext"><hi rend="bold">Tattha dhammaṃ carathā</hi>ti kāyasucaritādibhedaṃ dhammaṃ karotha.<hi rend="bold"> Ñātayo</hi>ti te ālapati. <hi rend="bold">Dhammaṃ caratha bhaddaṃ vo</hi>ti ekavāraṃ caritvā mā osakkatha, punappunaṃ caratha, evaṃ bhaddaṃ vo bhavissati. <hi rend="bold">Sukhaṃ setī</hi>ti desanāsīsametaṃ, dhammacārī pana sukhaṃ tiṭṭhati gacchati nisīdati seti, sabbiriyāpathesu sukhito hotīti dīpeti.</p>

<p rend="bodytext">Sakuṇā <pb ed="M" n="3.0253" /> ‘‘ayaṃ kāko kohaññena aṇḍakāni khādituṃ evaṃ vadatī’’ti ajānitvā taṃ dussīlaṃ vaṇṇentā dutiyaṃ gāthamāhaṃsu –</p>

<p rend="hangnum" n="66"><hi rend="paranum">66</hi><hi rend="dot">.</hi></p>

<p rend="gatha1"> ‘‘Bhaddako vatayaṃ pakkhī, dijo paramadhammiko;</p>

<p rend="gathalast">Ekapādena tiṭṭhanto, dhammamevānusāsatī’’ti.</p>

<p rend="bodytext">Tattha <hi rend="bold">dhammamevā</hi>ti sabhāvameva. <hi rend="bold">Anusāsatī</hi>ti kathesi.</p>

<p rend="bodytext">Sakuṇā tassa dussīlassa saddahitvā ‘‘tvaṃ kira sāmi aññaṃ gocaraṃ na gaṇhasi, vātameva bhakkhasi, tena hi amhākaṃ aṇḍakāni ca chāpake ca olokeyyāsī’’ti vatvā gocarāya gacchanti. So pāpo tesaṃ gatakāle aṇḍakāni ca chāpake ca kucchipūraṃ khāditvā tesaṃ āgamanakāle upasantūpasanto hutvā mukhaṃ vivaritvā ekena pādena tiṭṭhati. Sakuṇā āgantvā puttake apassantā ‘‘ko nu kho khādatī’’ti mahāsaddena viravanti, ‘‘ayaṃ kāko dhammiko’’ti tasmiṃ āsaṅkāmattampi na karonti. Athekadivasaṃ mahāsatto cintesi ‘‘idha pubbe koci <pb ed="V" n="3.0236" /> paripantho natthi, imassa āgatakālato paṭṭhāya jāto, imaṃ pariggaṇhituṃ vaṭṭatī’’ti. So sakuṇehi saddhiṃ gocarāya gacchanto viya hutvā nivattitvā paṭicchannaṭṭhāne aṭṭhāsi. Kākopi <pb ed="P" n="3.0269" /> ‘‘gatā sakuṇā’’ti nirāsaṅko hutvā uṭṭhāya gantvā aṇḍakāni ca chāpake ca khāditvā punāgantvā mukhaṃ vivaritvā ekena pādena aṭṭhāsi.</p>

<p rend="bodytext">Sakuṇarājā sakuṇesu āgatesu sabbe sannipātāpetvā ‘‘ahaṃ vo ajja puttakānaṃ paripanthaṃ pariggaṇhanto imaṃ pāpakākaṃ khādantaṃ addasaṃ, etha naṃ gaṇhāmā’’ti sakuṇasaṅghaṃ āmantetvā parivāretvā ‘‘sace palāyati, gaṇheyyātha na’’nti vatvā sesagāthā abhāsi –</p>

<p rend="hangnum" n="67"><hi rend="paranum">67</hi><hi rend="dot">.</hi></p>

<p rend="gatha1"> ‘‘Nāssa sīlaṃ vijānātha, anaññāya pasaṃsatha;</p>

<p rend="gathalast">Bhutvā aṇḍañca potañca, dhammo dhammoti bhāsati.</p>

<p rend="hangnum" n="68"><hi rend="paranum">68</hi><hi rend="dot">.</hi></p>

<p rend="gatha1"> ‘‘Aññaṃ bhaṇati vācāya, aññaṃ kāyena kubbati;</p>

<p rend="gathalast">Vācāya no ca kāyena, na taṃ dhammaṃ adhiṭṭhito.</p>

<p rend="hangnum" n="69"><hi rend="paranum">69</hi><hi rend="dot">.</hi></p>

<p rend="gatha1"> ‘‘Vācāya <pb ed="M" n="3.0254" /> sakhilo manoviduggo, channo kūpasayova kaṇhasappo;</p>

<p rend="gathalast">Dhammadhajo gāmanigamāsu sādhu, dujjāno purisena bālisena.</p>

<p rend="hangnum" n="70"><hi rend="paranum">70</hi><hi rend="dot">.</hi></p>

<p rend="gatha1"> ‘‘Imaṃ tuṇḍehi pakkhehi, pādā cimaṃ viheṭhatha;</p>

<p rend="gathalast">Chavañhimaṃ vināsetha, nāyaṃ saṃvāsanāraho’’ti.</p>

<p rend="bodytext">Tattha <hi rend="bold">nāssa sīla</hi>nti na assa sīlaṃ. <hi rend="bold">Anaññāyā</hi>ti ajānitvā. <hi rend="bold">Bhutvā</hi>ti khāditvā. <hi rend="bold">Vācāya no ca kāyenā</hi>ti ayañhi vacaneneva dhammaṃ carati, kāyena pana na karoti. <hi rend="bold">Na taṃ dhammaṃ adhiṭṭhito</hi>ti tasmā jānitabbo yathāyaṃ dhammaṃ bhaṇati, na taṃ adhiṭṭhito, tasmiṃ dhamme na adhiṭṭhito. <hi rend="bold">Vācāya sakhilo</hi>ti vacanena mudu. <hi rend="bold">Manoviduggo</hi>ti manasā viduggo duppaveso visamo. <hi rend="bold">Channo</hi>ti yasmiṃ bile sayati, tena channo. <hi rend="bold">Kūpasayo</hi>ti bilāsayo. <hi rend="bold">Dhammadhajo</hi>ti sucaritadhammaṃ dhajaṃ katvā vicaraṇena dhammaddhajo. <hi rend="bold">Gāmanigamāsu sādhū</hi>ti gāmesu ca nigamesu ca sādhu bhaddako sambhāvito. <hi rend="bold">Dujjāno</hi>ti ayaṃ evarūpo dussīlo paṭicchannakammanto bālisena aññāṇena purisena na sakkā jānituṃ. <hi rend="bold">Pādā cima</hi>nti attano attano pādena ca imaṃ. <hi rend="bold">Viheṭhathā</hi>ti paharatha hanatha. <hi rend="bold">Chava</hi>nti lāmakaṃ. <hi rend="bold">Nāya</hi>nti ayaṃ amhehi saddhiṃ ekasmiṃ ṭhāne saṃvāsaṃ na arahatīti.</p>

<p rend="bodytext">Evañca <pb ed="V" n="3.0237" /><pb ed="P" n="3.0270" /> pana vatvā sakuṇajeṭṭhako sayameva laṅghitvā tassa sīsaṃ tuṇḍena pahari, avasesā sakuṇā tuṇḍanakhapādapakkhehi pahariṃsu. So tattheva jīvitakkhayaṃ pāpuṇi.</p>

<p rend="bodytext">Satthā imaṃ dhammadesanaṃ āharitvā jātakaṃ samodhānesi – ‘‘tadā kuhakakāko idāni kuhakabhikkhu ahosi, sakuṇarājā pana ahameva ahosi’’nti.</p>

<p rend="centre">Dhammadhajajātakavaṇṇanā navamā.</p>

<p rend="hangnum"></p>

<p rend="bodytext"> [385] 10. Nandiyamigarājajātakavaṇṇanā</p>

<p rend="bodytext"><hi rend="bold">Sace</hi><pb ed="M" n="3.0255" /><hi rend="bold">brāhmaṇa gacchesī</hi>ti idaṃ satthā jetavane viharanto ekaṃ mātuposakabhikkhuṃ ārabbha kathesi. Tañhi satthā ‘‘saccaṃ kira tvaṃ bhikkhu gihī posesī’’ti pucchitvā ‘‘saccaṃ, bhante’’ti vutte ‘‘kiṃ te hontī’’ti vutte ‘‘mātāpitaro me, bhante’’ti vutte ‘‘sādhu sādhu bhikkhu porāṇakapaṇḍitānaṃ vaṃsaṃ pālesi, porāṇakapaṇḍitā hi tiracchānayoniyaṃ nibbattitvāpi mātāpitūnaṃ jīvitaṃ adaṃsū’’ti vatvā atītaṃ āhari.</p>

<p rend="bodytext">Atīte kosalaraṭṭhe sākete kosalarāje rajjaṃ kārente bodhisatto migayoniyaṃ nibbattitvā vayappatto nandiyamigo nāma hutvā sīlācārasampanno mātāpitaro posesi. Tadā kosalarājā migavittakova ahosi. So pana manussānaṃ kasikammādīni kātuṃ adatvā mahāparivāro devasikaṃ migavaṃ gacchati. Manussā sannipatitvā ‘‘ayyā, ayaṃ rājā amhākaṃ kammacchedaṃ karoti, gharāvāsopi nassati, yaṃnūna mayaṃ ajjunavanaṃ uyyānaṃ parikkhipitvā dvāraṃ yojetvā porakkhaṇiṃ khaṇitvā tiṇāni āropetvā daṇḍamuggarādihatthā araññaṃ pavisitvā gumbe paharantā mige nīharitvā parivāretvā gorūpāni viya vajaṃ uyyānaṃ pavesetvā dvāraṃ pidahitvā rañño ārocetvā attano kammaṃ kareyyāmā’’ti mantayiṃsu. ‘‘Attheso upāyo’’ti sabbe ekacchandā hutvā uyyānaṃ sajjetvā araññaṃ pavisitvā yojanamattaṭṭhānaṃ <pb ed="P" n="3.0271" /> parikkhipiṃsu.</p>

<p rend="bodytext">Tasmiṃ khaṇe nandiyo ekasmiṃ khuddakagumbe mātāpitaro gahetvā bhūmiyaṃ nipanno hoti. Manussā nānāphalakāvudhahatthā bāhunā bāhuṃ pīḷetvā taṃ gumbaṃ parikkhipiṃsu. Athekacce mige olokentā taṃ gumbaṃ pavisiṃsu. Nandiyo te disvā ‘‘ajja mayā jīvitaṃ pariccajitvā mātāpitūnaṃ <pb ed="V" n="3.0238" /> jīvitaṃ dātuṃ vaṭṭatī’’ti cintetvā uṭṭhāya mātāpitaro vanditvā ‘‘ammatāta, ime manussā imaṃ gumbaṃ pavisitvā amhe tayopi passissanti, tumhe ekena upāyena jīveyyātha, jīvitaṃ vo seyyo, ahaṃ tumhākaṃ jīvitadānaṃ datvā manussehi gumbapariyante ṭhatvā gumbe pahaṭamatteyeva nikkhamissāmi, atha te ‘imasmiṃ khuddakagumbe ekoyeva migo bhavissatī’ti maññamānā gumbaṃ na pavisissanti, tumhe appamattā hothā’’ti <pb ed="M" n="3.0256" /> mātāpitaro khamāpetvā gamanasajjo aṭṭhāsi. So manussehi gumbapariyante ṭhatvā unnādetvā gumbe pahaṭamatteyeva tato nikkhami. Te ‘‘ekovettha migo bhavissatī’’ti gumbaṃ na pavisiṃsu. Atha nandiyo gantvā migānaṃ antaraṃ pāvisi. Manussā parivāretvā sabbe mige uyyānaṃ pavesetvā dvāraṃ thaketvā rañño ārocetvā sakasakaṭṭhānāni agamaṃsu.</p>

<p rend="bodytext">Tato paṭṭhāya rājā sayameva gantvā ekaṃ migaṃ vijjhitvā taṃ gahetvā ehīti ekaṃ pesetvā āharāpesi. Migā vāraṃ ṭhapayiṃsu, pattavāro migo ekamante tiṭṭhati, taṃ vijjhitvā gaṇhanti. Nandiyo pokkharaṇiyaṃ pānīyaṃ pivati, tiṇāni khādati, vāro panassa na tāva pāpuṇāti. Atha bahūnaṃ divasānaṃ accayena tassa mātāpitaro taṃ daṭṭhukāmā hutvā ‘‘amhākaṃ putto nandiyamigarājā nāgabalo thāmasampanno, sace jīvati, avassaṃ vatiṃ laṅghitvā amhākaṃ dassanatthāya āgamissati, sāsanamassa pesessāmā’’ti <pb ed="P" n="3.0272" /> cintetvā maggasamīpe ṭhatvā ekaṃ brāhmaṇaṃ disvā ‘‘ayya, kahaṃ gacchasī’’ti mānusikāya vācāya pucchitvā ‘‘sāketa’’nti vutte puttassa sāsanaṃ pahiṇantā paṭhamaṃ gāthamāhaṃsu –</p>

<p rend="hangnum" n="71"><hi rend="paranum">71</hi><hi rend="dot">.</hi></p>

<p rend="gatha1"> ‘‘Sace brāhmaṇa gacchesi, sākete ajjunaṃ vanaṃ;</p>

<p rend="gatha2">Vajjāsi nandiyaṃ nāma, puttaṃ asmākamorasaṃ;</p>

<p rend="gathalast">Mātā pitā ca te vuddhā, te taṃ icchanti passitu’’nti.</p>

<p rend="bodytext">Tassattho – sace, tvaṃ brāhmaṇa, sāketaṃ gacchasi, sākete ajjunavanaṃ nāma uyyānaṃ atthi, tattha amhākaṃ putto nandiyo nāma migo atthi, taṃ vadeyyāsi ‘‘mātāpitaro te vuḍḍhā yāva na maranti, tāva taṃ passituṃ icchantī’’ti.</p>

<p rend="bodytext">So ‘‘sādhū’’ti sampaṭicchitvā sāketaṃ gantvā punadivase uyyānaṃ pavisitvā ‘‘nandiyamigo nāma kataro’’ti pucchi. Migo āgantvā tassa samīpe ṭhatvā ‘‘aha’’nti āha. Brāhmaṇo tamatthaṃ ārocesi. Nandiyo taṃ sutvā ‘‘gaccheyyāmahaṃ, brāhmaṇa, vatiṃ laṅghitvā <pb ed="V" n="3.0239" /> no na gaccheyyaṃ, mayā pana rañño santakaṃ nivāpapānabhojanaṃ bhuttaṃ, taṃ me iṇaṭṭhāne ṭhitaṃ, imesañca migānaṃ majjhe ciravutthosmi, tassa me rañño ceva <pb ed="M" n="3.0257" /> etesañca sotthibhāvaṃ akatvā attano balaṃ adassetvā gamanaṃ nāma na yuttaṃ, attano vāre pana sampatte ahaṃ etesaṃ sotthibhāvaṃ katvā sukhito āgacchissāmī’’ti tamatthaṃ pakāsento dve gāthā abhāsi –</p>

<p rend="hangnum" n="72"><hi rend="paranum">72</hi><hi rend="dot">.</hi></p>

<p rend="gatha1"> ‘‘Bhuttā mayā nivāpāni, rājino pānabhojanaṃ;</p>

<p rend="gathalast">Taṃ rājapiṇḍaṃ avabhottuṃ, nāhaṃ brāhmaṇa mussahe.</p>

<p rend="hangnum" n="73"><hi rend="paranum">73</hi><hi rend="dot">.</hi></p>

<p rend="gatha1"> ‘‘Odahissāmahaṃ passaṃ, khurappānissa rājino;</p>

<p rend="gathalast">Tadāhaṃ sukhito mutto, api passeyya mātara’’nti.</p>

<p rend="bodytext">Tattha <hi rend="bold">nivāpānī</hi>ti tesu tesu ṭhānesu nivutāni nivāpāni. <hi rend="bold">Pānabhojana</hi>nti pānīyañca avasesatiṇañca. <hi rend="bold">Taṃ rājapiṇḍa</hi>nti taṃ rañño santakaṃ saṅkaḍḍhitvā samodhānakaṭṭhena piṇḍaṃ. <hi rend="bold">Avabhottu</hi>nti dubbhuttaṃ bhuñjituṃ <pb ed="P" n="3.0273" />. Rañño hi kiccaṃ anipphādento taṃ avabhuttaṃ bhuñjati nāma, svāhaṃ evaṃ avabhottuṃ na ussahāmīti vadati. <hi rend="bold">Brāhmaṇa mussahe</hi>ti cettha <hi rend="bold">brāhmaṇā</hi>ti ālapanaṃ, ma-kāro padasandhivasena vutto.</p>

<p rend="bodytext"><hi rend="bold">Odahissāmahaṃ passaṃ, khurappānissa rājino</hi>ti ahaṃ, brāhmaṇa, attano vāre sampatte khurappaṃ sannayhitvā āgatassa rañño migayūthato nikkhamitvā ekamante ṭhatvā ‘‘maṃ vijjha, mahārājā’’ti vatvā attano mahāphāsukapassaṃ odahissāmi oḍḍessāmi. <hi rend="bold">Sukhito mutto</hi>ti tadā ahaṃ maraṇabhayā mutto sukhito niddukkho raññā anuññāto api nāma mātaraṃ passeyyanti.</p>

<p rend="bodytext">Taṃ sutvā brāhmaṇo pakkāmi. Aparabhāge tassa vāradivase rājā mahantena parivārena uyyānaṃ āgacchi. Mahāsatto ekamante aṭṭhāsi. Rājā ‘‘migaṃ vijjhissāmī’’ti khurappaṃ sannayhi. Mahāsatto yathā aññe maraṇabhayatajjitā palāyanti, evaṃ apalāyitvā nibbhayo hutvā mettaṃ purecārikaṃ katvā mahāphāsukapassaṃ odahitvā niccalova aṭṭhāsi. Rājā tassa mettānubhāvena saraṃ vissajjetuṃ nāsakkhi. Mahāsatto ‘‘kiṃ, mahārāja, saraṃ na muccesi, muñcāhī’’ti āha. ‘‘Na sakkomi, migarājā’’ti. ‘‘Tena hi guṇavantānaṃ guṇaṃ jāna, mahārājā’’ti. Tadā <pb ed="M" n="3.0258" /> rājā bodhisatte pasīditvā dhanuṃ chaḍḍetvā ‘‘imaṃ acittakaṃ kaliṅgarakaṇḍampi <pb ed="V" n="3.0240" /> tāva tava guṇaṃ jānāti, ahaṃ sacittako manussabhūtopi tava guṇaṃ na jānāmi, migarāja, mayhaṃ khama, abhayaṃ te dammī’’ti āha. ‘‘Mahārāja, mayhaṃ tāva abhayaṃ desi, ayaṃ pana uyyāne migagaṇo kiṃ karissatī’’ti? ‘‘Etassapi abhayaṃ dammī’’ti. Evaṃ mahāsatto <hi rend="bold">nigrodhajātake</hi> (jā. 1.1.12) vuttanayeneva sabbesaṃ araññe migānaṃ ākāsagatasakuṇānaṃ jalacaramacchānañca abhayaṃ dāpetvā rājānaṃ pañcasu sīlesu patiṭṭhāpetvā ‘‘mahārāja, raññā nāma agatigamanaṃ pahāya dasa rājadhamme akopentena dhammena samena rajjaṃ kāretuṃ vaṭṭatī’’ti.</p>

<p rend="gatha1">‘‘Dānaṃ <pb ed="P" n="3.0274" /> sīlaṃ pariccāgaṃ, ajjavaṃ maddavaṃ tapaṃ;</p>

<p rend="gathalast">Akkodhaṃ avihiṃsañca, khantiñca avirodhanaṃ.</p>

<p rend="gatha1">‘‘Iccete kusale dhamme, ṭhite passāmi attani;</p>

<p rend="gathalast">Tato me jāyate pīti, somanassañcanappaka’’nti. (jā. 2.21.176-177) –</p>

<p rend="unindented">Evaṃ vutte rājadhamme gāthābandheneva desetvā katipāhaṃ rañño santike vasitvā nagare sabbasattānaṃ abhayadānapakāsanatthaṃ suvaṇṇabheriṃ carāpetvā ‘‘appamatto hohi, mahārājā’’ti vatvā mātāpitūnaṃ dassanatthāya gato.</p>

<p rend="hangnum" n="74"><hi rend="paranum">74</hi><hi rend="dot">.</hi></p>

<p rend="gatha1"> ‘‘Migarājā pure āsiṃ, kosalassa niketane;</p>

<p rend="gathalast">Nandiyo nāma nāmena, abhirūpo catuppado.</p>

<p rend="hangnum" n="75"><hi rend="paranum">75</hi><hi rend="dot">.</hi></p>

<p rend="gatha1"> ‘‘Taṃ maṃ vadhitumāgacchi, dāyasmiṃ ajjune vane;</p>

<p rend="gathalast">Dhanuṃ ārajjaṃ katvāna, usuṃ sannayha kosalo.</p>

<p rend="hangnum" n="76"><hi rend="paranum">76</hi><hi rend="dot">.</hi></p>

<p rend="gatha1"> ‘‘Tassāhaṃ odahiṃ passaṃ, khurappānissa rājino;</p>

<p rend="gathalast">Tadāhaṃ sukhito mutto, mātaraṃ daṭṭhumāgato’’ti. –</p>

<p rend="unindented">Imā tisso abhisambuddhagāthā honti.</p>

<p rend="bodytext">Tattha <pb ed="V" n="3.0241" /><hi rend="bold">kosalassa niketane</hi>ti kosalassa rañño niketane vasanaṭṭhāne, tassa santike araññasminti attho. <hi rend="bold">Dāyasmi</hi>nti migānaṃ vasanatthāya dinnauyyāne. <hi rend="bold">Ārajjaṃ katvānā</hi>ti jiyāya saddhiṃ ekato katvā <pb ed="M" n="3.0259" />, āropetvāti attho. <hi rend="bold">Sannayhā</hi>ti sannayhitvā yojetvā. <hi rend="bold">Odahi</hi>nti oḍḍesiṃ. <hi rend="bold">Mātaraṃ daṭṭhumāgato</hi>ti desanāsīsametaṃ, rañño dhammaṃ desetvā sabbasattānaṃ abhayatthāya suvaṇṇabheriṃ carāpetvā mātāpitaro daṭṭhuṃ āgatosmīti attho.</p>

<p rend="bodytext">Satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne mātuposakabhikkhu sotāpattiphale patiṭṭhahi. Tadā mātāpitaro mahārājakulāni ahesuṃ, brāhmaṇo sāriputto, rājā ānando, nandiyamigarājā pana ahameva ahosinti.</p>

<p rend="centre">Nandiyamigarājajātakavaṇṇanā dasamā.</p>

<p rend="centre">Avāriyavaggo paṭhamo.</p>

<p rend="title">2. Kharaputtavaggo</p>

<p rend="hangnum"></p>

<p rend="bodytext"> [386] 1. Kharaputtajātakavaṇṇanā</p>

<p rend="bodytext"><hi rend="bold">Saccaṃ</hi><pb ed="V" n="3.0242" /><pb ed="P" n="3.0275" /><hi rend="bold">kirevamāhaṃsū</hi>ti idaṃ satthā jetavane viharanto purāṇadutiyikāpalobhanaṃ ārabbha kathesi. Tañhi bhikkhuṃ satthā ‘‘saccaṃ kira tvaṃ bhikkhu ukkaṇṭhitosī’’ti pucchitvā ‘‘āma, bhante’’ti vutte ‘‘kena ukkaṇṭhāpitosī’’ti vatvā ‘‘purāṇadutiyikāyā’’ti vutte ‘‘bhikkhu ayaṃ te itthī anatthakārikā, pubbepi tvaṃ imaṃ nissāya aggiṃ pavisitvā maranto paṇḍite nissāya jīvitaṃ labhī’’ti vatvā atītaṃ āhari.</p>

<p rend="bodytext">Atīte bārāṇasiyaṃ senake nāma raññe rajjaṃ kārente bodhisatto sakkattaṃ kāresi. Tadā senakassa rañño ekena nāgarājena saddhiṃ mittabhāvo hoti. So kira nāgarājā nāgabhavanā nikkhamitvā thale gocaraṃ gaṇhanto carati. Atha naṃ gāmadārakā disvā ‘‘sappo aya’’nti leḍḍudaṇḍādīhi pahariṃsu. Atha rājā uyyānaṃ kīḷituṃ gacchanto disvā ‘‘kiṃ ete dārakā karontī’’ti pucchitvā ‘‘ekaṃ sappaṃ paharantī’’ti sutvā ‘‘paharituṃ mā detha, palāpetha ne’’ti palāpesi. Nāgarājā jīvitaṃ <pb ed="M" n="3.0260" /> labhitvā nāgabhavanaṃ gantvā bahūni ratanāni ādāya aḍḍharattasamaye rañño sayanagharaṃ pavisitvā tāni ratanāni datvā ‘‘mahārāja, mayā tumhe nissāya jīvitaṃ laddha’’nti raññā saddhiṃ mittabhāvaṃ katvā punappunaṃ gantvā rājānaṃ passati. So attano nāgamāṇavikāsu ekaṃ kāmesu atittaṃ nāgamāṇavikaṃ rakkhaṇatthāya rañño santike ṭhapetvā ‘‘yadā etaṃ na passasi, tadā imaṃ mantaṃ parivatteyyāsī’’ti tassa ekaṃ mantaṃ adāsi.</p>

<p rend="bodytext">So ekadivasaṃ uyyānaṃ gantvā nāgamāṇavikāya saddhiṃ pokkharaṇiyaṃ udakakīḷaṃ kīḷi. Nāgamāṇavikā ekaṃ udakasappaṃ disvā attabhāvaṃ vijahitvā tena saddhiṃ asaddhammaṃ paṭisevi. Rājā taṃ apassanto ‘‘kahaṃ nu <pb ed="P" n="3.0276" /> kho gatā’’ti mantaṃ parivattetvā anācāraṃ karontiṃ disvā veḷupesikāya pahari. Sā kujjhitvā tato nāgabhavanaṃ gantvā ‘‘kasmā āgatāsī’’ti puṭṭhā ‘‘tumhākaṃ sahāyo maṃ attano vacanaṃ agaṇhantiṃ piṭṭhiyaṃ paharī’’ti pahāraṃ dassesi. Nāgarājā tathato <pb ed="V" n="3.0243" /> ajānitvāva cattāro nāgamāṇavake āmantetvā ‘‘gacchatha, senakassa sayanagharaṃ pavisitvā nāsavātena taṃ bhusaṃ viya viddhaṃsethā’’ti pesesi. Te gantvā rañño sirisayane nipannakāle gabbhaṃ pavisiṃsu. Tesaṃ pavisanavelāyameva rājā deviṃ āha – ‘‘jānāsi nu kho bhadde, nāgamāṇavikāya gataṭṭhāna’’nti? ‘‘Na jānāmi, devā’’ti. ‘‘Ajja sā amhākaṃ pokkharaṇiyaṃ kīḷanakāle attabhāvaṃ vijahitvā ekena udakasappena saddhiṃ anācāraṃ akāsi, atha naṃ ahaṃ ‘evaṃ mā karī’ti sikkhāpanatthāya veḷupesikāya pahariṃ, sā ‘nāgabhavanaṃ gantvā sahāyassa me aññaṃ kiñci kathetvā mettiṃ bhindeyyā’ti me bhayaṃ uppajjatī’’ti. Taṃ sutvā nāgamāṇavakā tatova nivattitvā nāgabhavanaṃ gantvā nāgarājassa tamatthaṃ ārocesuṃ. So saṃvegappatto hutvā taṅkhaṇaññeva rañño sayanagharaṃ āgantvā tamatthaṃ ācikkhitvā khamāpetvā ‘‘idaṃ me daṇḍakamma’’nti sabbarutajānanaṃ nāma mantaṃ datvā ‘‘ayaṃ, mahārāja, anaggho manto, sace imaṃ mantaṃ aññassa dadeyyāsi, datvāva aggiṃ pavisitvā mareyyāsī’’ti āha. Rājā ‘‘sādhū’’ti sampaṭicchi. So tato paṭṭhāya kipillikānampi saddaṃ jānāti.</p>

<p rend="bodytext">Tassekadivasaṃ <pb ed="M" n="3.0261" /> mahātale nisīditvā madhuphāṇitehi khādanīyaṃ khādantassa ekaṃ madhubindu ca phāṇitabindu ca pūvakhaṇḍañca bhūmiyaṃ pati. Ekā kipillikā taṃ disvā ‘‘rañño mahātale madhucāṭi bhinnā, phāṇitasakaṭaṃ pūvasakaṭaṃ <pb ed="P" n="3.0277" /> nikkujjitaṃ, madhuphāṇitañca pūvañca khādathā’’ti viravantī vicarati. Atha rājā tassā ravaṃ sutvā hasi. Rañño samīpe ṭhitā devī ‘‘kiṃ nu kho disvā rājā hasī’’ti cintesi. Tasmiṃ khādanīyaṃ khāditvā nhatvā pallaṅke nisinne ekaṃ makkhikaṃ sāmiko ‘‘ehi bhadde, kilesaratiyā ramissāmā’’ti āha. Atha naṃ sā ‘‘adhivāsehi tāva sāmi, idāni rañño gandhe āharissanti, tassa vilimpantassa pādamūle gandhacuṇṇaṃ patissati, ahaṃ tattha vaṭṭetvā sugandhā bhavissāmi, tato rañño piṭṭhiyaṃ nipajjitvā ramissāmā’’ti āha. Rājā tampi saddaṃ sutvā hasi. Devīpi ‘‘kiṃ nu kho disvā hasī’’ti puna cintesi. Puna rañño sāyamāsaṃ bhuñjantassa ekaṃ bhattasitthaṃ bhūmiyaṃ pati. Kipillikā ‘‘rājakule bhattasakaṭaṃ bhaggaṃ, bhattaṃ bhuñjathā’’ti viravi. Taṃ sutvā rājā punapi hasi. Devī suvaṇṇakaṭacchuṃ gahetvā rājānaṃ parivisantī ‘‘maṃ nu kho disvā rājā hasatī’’ti vitakkesi.</p>

<p rend="bodytext">Sā raññā saddhiṃ sayanaṃ āruyha nipajjanakāle ‘‘kiṃkāraṇā deva, hasī’’ti pucchi. So ‘‘kiṃ te mama hasitakāraṇenā’’ti vatvā punappunaṃ nibaddho kathesi. Atha naṃ sā ‘‘tumhākaṃ jānanamantaṃ mayhaṃ dethā’’ti vatvā ‘‘na sakkā dātu’’nti paṭikkhittāpi punappunaṃ nibandhi <pb ed="V" n="3.0244" />. Rājā ‘‘sacāhaṃ imaṃ mantaṃ tuyhaṃ dassāmi, marissāmī’’ti āha. ‘‘Marantopi mayhaṃ dehi, devā’’ti. Rājā mātugāmavasiko hutvā ‘‘sādhū’’ti sampaṭicchitvā ‘‘imissā mantaṃ datvā aggiṃ pavisissāmī’’ti rathena uyyānaṃ pāyāsi.</p>

<p rend="bodytext">Tasmiṃ khaṇe sakko lokaṃ olokento imaṃ kāraṇaṃ disvā ‘‘ayaṃ bālarājā mātugāmaṃ nissāya ‘aggiṃ pavisissāmī’ti gacchati, jīvitamassa dassāmī’’ti sujaṃ asurakaññaṃ ādāya bārāṇasiṃ āgantvā taṃ ajikaṃ <pb ed="P" n="3.0278" /> katvā attanā ajo hutvā ‘‘mahājano mā passatū’’ti adhiṭṭhāya rañño rathassa purato ahosi. Taṃ rājā ceva rathe yuttasindhavā ca passanti, añño koci na passati. Ajo kathāsamuṭṭhāpanatthaṃ rathapurato ajikāya saddhiṃ methunaṃ dhammaṃ paṭisevanto viya <pb ed="M" n="3.0262" /> ahosi. Tameko rathe yuttasindhavo disvā ‘‘samma ajarāja, mayaṃ pubbe ‘ajā kira bālā ahirikā’ti assumha, na ca taṃ passimha, tvaṃ pana raho paṭicchannaṭṭhāne kattabbaṃ anācāraṃ amhākaṃ ettakānaṃ passantānaññeva karosi, na lajjasi, taṃ no pubbe sutaṃ iminā diṭṭhena sametī’’ti vatvā paṭhamaṃ gāthamāha –</p>

<p rend="hangnum" n="77"><hi rend="paranum">77</hi><hi rend="dot">.</hi></p>

<p rend="gatha1"> ‘‘Saccaṃ kirevamāhaṃsu, vastaṃ bāloti paṇḍitā;</p>

<p rend="gathalast">Passa bālo rahokammaṃ, āvikubbaṃ na bujjhatī’’ti.</p>

<p rend="bodytext">Tattha <hi rend="bold">vasta</hi>nti ajaṃ. <hi rend="bold">Paṇḍitā</hi>ti ñāṇasampannā taṃ bāloti vadanti, saccaṃ kira vadanti. <hi rend="bold">Passā</hi>ti ālapanaṃ, passathāhi attho. <hi rend="bold">Na bujjhatī</hi>ti evaṃ kātuṃ ayuttanti na jānāti.</p>

<p rend="bodytext">Taṃ sutvā ajo dve gāthā abhāsi –</p>

<p rend="hangnum" n="78"><hi rend="paranum">78</hi><hi rend="dot">.</hi></p>

<p rend="gatha1"> ‘‘Tvaṃ khopi samma bālosi, kharaputta vijānahi;</p>

<p rend="gathalast">Rajjuyā hi parikkhitto, vaṅkoṭṭho ohitomukho.</p>

<p rend="hangnum" n="79"><hi rend="paranum">79</hi><hi rend="dot">.</hi></p>

<p rend="gatha1"> ‘‘Aparampi samma te bālyaṃ, yo mutto na palāyasi;</p>

<p rend="gathalast">So ca bālataro samma, yaṃ tvaṃ vahati senaka’’nti.</p>

<p rend="bodytext">Tattha <hi rend="bold">tvaṃ khopi sammā</hi>ti samma sindhava mayāpi kho tvaṃ bālataro. <hi rend="bold">Kharaputtā</hi>ti so kira gadrabhassa jātako, tena taṃ evamāha. <hi rend="bold">Vijānahī</hi>ti ahameva bāloti evaṃ jānāhi. <hi rend="bold">Parikkhitto</hi>ti <pb ed="V" n="3.0245" /> yugena saddhiṃ gīvāya parikkhitto. <hi rend="bold">Vaṅkoṭṭho</hi>ti vaṅkaoṭṭho. <hi rend="bold">Ohitomukho</hi>ti mukhabandhanena pihitamukho. <hi rend="bold">Yo mutto na palāyasī</hi>ti yo tvaṃ rathato mutto samāno muttakāle palāyitvā araññaṃ na pavisasi, taṃ te apalāyanaṃ aparampi bālyaṃ <pb ed="P" n="3.0279" />, <hi rend="bold">so ca bālataro</hi>ti yaṃ tvaṃ senakaṃ vahasi, so senako tayāpi bālataro.</p>

<p rend="bodytext">Rājā tesaṃ ubhinnampi kathaṃ jānāti, tasmā taṃ suṇanto saṇikaṃ rathaṃ pesesi. Sindhavopi tassa kathaṃ sutvā puna catutthaṃ gāthamāha –</p>

<p rend="hangnum" n="80"><hi rend="paranum">80</hi><hi rend="dot">.</hi></p>

<p rend="gatha1"> ‘‘Yaṃ nu samma ahaṃ bālo, ajarāja vijānahi;</p>

<p rend="gathalast">Atha kena senako bālo, taṃ me akkhāhi pucchito’’ti.</p>

<p rend="bodytext">Tattha <pb ed="M" n="3.0263" /><hi rend="bold">ya</hi>nti karaṇatthe paccattavacanaṃ. <hi rend="bold">Nū</hi>ti anussavatthe nipāto. Idaṃ vuttaṃ hoti – samma ajarāja, yena tāva tiracchānagatattena kāraṇena ahaṃ bālo, taṃ tvaṃ kāraṇaṃ jānāhi, sakkā etaṃ tayā ñātuṃ, ahañhi tiracchānagatattāva bālo, tasmā maṃ kharaputtātiādīni vadanto suṭṭhu vadasi, ayaṃ pana senako rājā kena kāraṇena bālo, taṃ me kāraṇaṃ pucchito akkhāhīti.</p>

<p rend="bodytext">Taṃ sutvā ajo ācikkhanto pañcamaṃ gāthamāha –</p>

<p rend="hangnum" n="81"><hi rend="paranum">81</hi><hi rend="dot">.</hi></p>

<p rend="gatha1"> ‘‘Uttamatthaṃ labhitvāna, bhariyāya yo padassati;</p>

<p rend="gathalast">Tena jahissatattānaṃ, sā cevassa na hessatī’’ti.</p>

<p rend="bodytext">Tattha <hi rend="bold">uttamattha</hi>nti sabbarutajānanamantaṃ. <hi rend="bold">Tenā</hi>ti tassā mantappadānasaṅkhātena kāraṇena taṃ datvā aggiṃ pavisanto attānañca jahissati, sā cassa bhariyā na bhavissati, tasmā esa tayāpi bālataro, yo laddhaṃ yasaṃ rakkhituṃ na sakkotīti.</p>

<p rend="bodytext">Rājā tassa vacanaṃ sutvā ‘‘ajarāja, amhākaṃ sotthiṃ karontopi tvaññeva karissasi, kathehi tāva no kattabbayuttaka’’nti āha. Atha naṃ ajarājā ‘‘mahārāja, imesaṃ sattānaṃ attanā añño piyataro nāma natthi, ekaṃ piyabhaṇḍaṃ nissāya <pb ed="P" n="3.0280" /> attānaṃ nāsetuṃ laddhayasaṃ pahātuṃ na vaṭṭatī’’ti vatvā chaṭṭhaṃ gāthamāha –</p>

<p rend="hangnum" n="82"><hi rend="paranum">82</hi><hi rend="dot">.</hi></p>

<p rend="gatha1"> ‘‘Na <pb ed="V" n="3.0246" /> ve piyammeti janinda tādiso, attaṃ niraṃkatvā piyāni sevati;</p>

<p rend="gathalast">Attāva seyyo paramā ca seyyo, labbhā piyā ocitatthena pacchā’’ti.</p>

<p rend="bodytext">Tattha <hi rend="bold">piyamme</hi>ti piyaṃ me, ayameva vā pāṭho. Idaṃ vuttaṃ hoti – janinda, tādiso tumhādiso yasamahatte ṭhito puggalo ekaṃ piyabhaṇḍaṃ nissāya ‘‘idaṃ piyaṃ me’’ti attaṃ niraṃkatvā attānaṃ chaḍḍetvā tāni piyāni na sevateva. Kiṃkāraṇā? <hi rend="bold">Attāva seyyo paramā ca seyyo</hi>ti, yasmā sataguṇena sahassaguṇena attāva seyyo varo <pb ed="M" n="3.0264" /> uttamo, paramā ca seyyo, paramā uttamāpi aññasmā piyabhaṇḍāti attho. Ettha hi ca-kāro pi-kāratthe nipātoti daṭṭhabbo. <hi rend="bold">Labbhā piyā ocitatthena pacchā</hi>ti ocitatthena vaḍḍhitatthena yasasampannena purisena pacchā piyā nāma sakkā laddhuṃ, na tassā kāraṇā attā nāsetabboti.</p>

<p rend="bodytext">Evaṃ mahāsatto rañño ovādaṃ adāsi. Rājā tussitvā ‘‘ajarāja, kuto āgatosī’’ti pucchi. Sakko ahaṃ, mahārāja, tava anukampāya taṃ maraṇā mocetuṃ āgatomhīti. Devarāja, ahaṃ etissā ‘‘mantaṃ dassāmī’’ti avacaṃ, idāni ‘‘kiṃ karomī’’ti? ‘‘Mahārāja, tumhākaṃ ubhinnampi vināsena kiccaṃ natthi, ‘sippassa upacāro’ti vatvā etaṃ katipaye pahāre paharāpehi, iminā upāyena na gaṇhissatī’’ti. Rājā ‘‘sādhū’’ti sampaṭicchi. Mahāsatto rañño ovādaṃ datvā sakaṭṭhānameva gato. Rājā uyyānaṃ gantvā deviṃ pakkosāpetvā āha ‘‘gaṇhissasi bhadde, manta’’nti? ‘‘Āma, devā’’ti. ‘‘Tena hi upacāraṃ karomī’’ti. ‘‘Ko upacāro’’ti? ‘‘Piṭṭhiyaṃ pahārasate <pb ed="P" n="3.0281" /> pavattamāne saddaṃ kātuṃ na vaṭṭatī’’ti. Sā mantalobhena ‘‘sādhū’’ti sampaṭicchi. Rājā coraghātake pakkosāpetvā kasā gāhāpetvā ubhosu passesu paharāpesi. Sā dve tayo pahāre adhivāsetvā tato paraṃ ‘‘na me mantena attho’’ti ravi. Atha naṃ rājā ‘‘tvaṃ maṃ māretvā mantaṃ gaṇhitukāmāsī’’ti piṭṭhiyaṃ niccammaṃ kāretvā vissajjāpesi. Sā tato paṭṭhāya puna kathetuṃ nāsakkhi.</p>

<p rend="bodytext">Satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu sotāpattiphale patiṭṭhahi. Tadā rājā ukkaṇṭhitabhikkhu ahosi, devī purāṇadutiyikā, asso sāriputto, sakko pana ahameva ahosinti.</p>

<p rend="centre">Kharaputtajātakavaṇṇanā paṭhamā.</p>

<p rend="hangnum"></p>

<p rend="bodytext"> [387] 2. Sūcijātakavaṇṇanā</p>

<p rend="bodytext"><hi rend="bold">Akakkasaṃ</hi><pb ed="V" n="3.0247" /><pb ed="M" n="3.0265" /><hi rend="bold">apharusa</hi>nti idaṃ satthā jetavane viharanto paññāpāramiṃ ārabbha kathesi. Vatthu <hi rend="bold">mahāumaṅgajātake</hi> (jā. 2.22.590 ādayo) āvi bhavissati. Tadā pana satthā bhikkhū āmantetvā ‘‘na, bhikkhave, idāneva, pubbepi tathāgato paññavā upāyakusaloyevā’’ti vatvā atītaṃ āhari.</p>

<p rend="bodytext">Atīte bārāṇasiyaṃ brahmadatte rajjaṃ kārente bodhisatto kāsiraṭṭhe kammārakule nibbattitvā vayappatto pariyodātasippo ahosi. Mātāpitaro panassa daliddā, tesaṃ gāmato avidūre añño sahassakuṭiko kammāragāmo. Tattha kammārasahassajeṭṭhako kammāro rājavallabho aḍḍho mahaddhano, tassekā dhītā ahosi uttamarūpadharā devaccharāpaṭibhāgā janapadakalyāṇilakkhaṇehi samannāgatā. Sāmantagāmesu manussā vāsipharasuphālapācanādikārāpanatthāya taṃ gāmaṃ gantvā yebhuyyena taṃ kumārikaṃ passanti, te attano attano gāmaṃ gantvā nisinnaṭṭhānādīsu tassā rūpaṃ <pb ed="P" n="3.0282" /> vaṇṇenti. Bodhisatto taṃ sutvā savanasaṃsaggena bajjhitvā ‘‘pādaparicārikaṃ naṃ karissāmī’’ti uttamajātikaṃ ayaṃ gahetvā ekaṃ sukhumaṃ ghanaṃ sūciṃ katvā pāse vijjhitvā udake uppilāpetvā aparampi tathārūpameva tassā kosakaṃ katvā pāse vijjhi. Iminā niyāmena tassā satta kosake akāsi, ‘‘kathaṃ akāsī’’ti na vattabbaṃ. Bodhisattānañhi ñāṇamahantatāya karaṇaṃ samijjhatiyeva. So taṃ sūciṃ nāḷikāya pakkhipitvā ovaṭṭikāya katvā taṃ gāmaṃ gantvā kammārajeṭṭhakassa vasanavīthiṃ pucchitvā tattha gantvā dvāre ṭhatvā ‘‘ko mama hatthato evarūpaṃ nāma sūciṃ mūlena kiṇituṃ icchatī’’ti sūciṃ vaṇṇento jeṭṭhakakammārassa gharadvārasamīpe ṭhatvā paṭhamaṃ gāthamāha –</p>

<p rend="hangnum" n="83"><hi rend="paranum">83</hi><hi rend="dot">.</hi></p>

<p rend="gatha1"> ‘‘Akakkasaṃ apharusaṃ, kharadhotaṃ supāsiyaṃ;</p>

<p rend="gathalast">Sukhumaṃ tikhiṇaggañca, ko sūciṃ ketumicchatī’’ti.</p>

<p rend="bodytext">Tassattho – mama paṭalassa vā tilakassa vā odhino vā abhāvena <hi rend="bold">akakkasaṃ,</hi> sumaṭṭhatāya <hi rend="bold">apharusaṃ,</hi> kharena pāsāṇena dhotattā <hi rend="bold">kharadhotaṃ,</hi> sundarena suviddhena pāsena samannāgatattā <hi rend="bold">supāsiyaṃ</hi><pb ed="M" n="3.0266" />, saṇhatāya <hi rend="bold">sukhumaṃ,</hi> aggassa tikhiṇatāya <hi rend="bold">tikhiṇaggaṃ</hi> sūciṃ mama hatthato mūlaṃ datvā ko kiṇituṃ icchatīti.</p>

<p rend="bodytext">Evañca <pb ed="V" n="3.0248" /> pana vatvā punapi taṃ vaṇṇento dutiyaṃ gāthamāha –</p>

<p rend="hangnum" n="84"><hi rend="paranum">84</hi><hi rend="dot">.</hi></p>

<p rend="gatha1"> ‘‘Sumajjañca supāsañca, anupubbaṃ suvaṭṭitaṃ;</p>

<p rend="gathalast">Ghanaghātimaṃ paṭithaddhaṃ, ko sūciṃ ketumicchatī’’ti.</p>

<p rend="bodytext">Tattha <hi rend="bold">sumajjañcā</hi>ti kuruvindakacuṇṇena suṭṭhu majjitaṃ. <hi rend="bold">Supāsañcā</hi>ti saṇhena pāsavedhakena viddhattā sundarapāsaṃ. <hi rend="bold">Ghanaghātima</hi>nti yā ghātiyamānā adhikaraṇiṃ anupavisati, ayaṃ ‘‘ghanaghātimā’’ti vuccati, tādisinti attho. <hi rend="bold">Paṭithaddha</hi>nti thaddhaṃ amudukaṃ.</p>

<p rend="bodytext">Tasmiṃ <pb ed="P" n="3.0283" /> khaṇe sā kumārikā bhuttapātarāsaṃ pitaraṃ darathapaṭippassambhanatthaṃ cūḷasayane nipannaṃ tālavaṇṭena bījayamānā bodhisattassa madhurasaddaṃ sutvā allamaṃsapiṇḍena hadaye pahaṭā viya ghaṭasahassena nibbāpitadarathā viya hutvā ‘‘ko nu kho esa atimadhurena saddena kammārānaṃ vasanagāme sūciṃ vikkiṇāti, kena nu kho kammena āgato, jānissāmi na’’nti tālavaṇṭaṃ ṭhapetvā gehā nikkhamma bahiāḷindake ṭhatvā tena saddhiṃ kathesi. Bodhisattānañhi patthitaṃ nāma samijjhati, so hi tassāyevatthāya taṃ gāmaṃ āgato. Sā ca tena saddhiṃ kathentī ‘‘māṇava, sakalaraṭṭhavāsino sūciādīnaṃ atthāya imaṃ gāmaṃ āgacchanti, tvaṃ bālatāya kammāragāme sūciṃ vikkiṇituṃ icchasi, sacepi divasaṃ sūciyā vaṇṇaṃ bhāsissasi, na te koci hatthato sūciṃ gaṇhissati, sace tvaṃ mūlaṃ laddhuṃ icchasi, aññaṃ gāmaṃ yāhī’’ti vatvā dve gāthā abhāsi –</p>

<p rend="hangnum" n="84"><hi rend="paranum">84</hi><hi rend="dot">.</hi></p>

<p rend="gatha1"> ‘‘Itodāni patāyanti, sūciyo baḷisāni ca;</p>

<p rend="gathalast">Koyaṃ kammāragāmasmiṃ, sūciṃ vikketumicchati.</p>

<p rend="hangnum" n="85"><hi rend="paranum">85</hi><hi rend="dot">.</hi></p>

<p rend="gatha1"> ‘‘Ito satthāni gacchanti, kammantā vividhā puthū;</p>

<p rend="gathalast">Koyaṃ kammāragāmasmiṃ, sūciṃ vikketumicchatī’’ti.</p>

<p rend="bodytext">Tattha <hi rend="bold">itodānī</hi>ti imasmiṃ raṭṭhe idāni sūciyo ca baḷisāni ca aññāni ca upakaraṇāni imamhā kammāragāmā patāyanti nikkhamanti, taṃ taṃ disaṃ pattharantā niggacchanti. <hi rend="bold">Koya</hi>nti evaṃ sante ko ayaṃ imasmiṃ kammāragāme <pb ed="M" n="3.0267" /> sūciṃ vikkiṇituṃ icchati. <hi rend="bold">Satthānī</hi>ti bārāṇasiṃ <pb ed="V" n="3.0249" /> gacchantāni nānappakārāni satthāni itova gacchanti. <hi rend="bold">Vividhā puthū</hi>ti nānappakārā bahū kammantāpi sakalaraṭṭhavāsīnaṃ ito gahitaupakaraṇeheva pavattanti.</p>

<p rend="bodytext">Bodhisatto tassā vacanaṃ sutvā ‘‘bhadde, tvaṃ ajānantī aññāṇena evaṃ vadesī’’ti vatvā dve gāthā abhāsi –</p>

<p rend="hangnum" n="86"><hi rend="paranum">86</hi><hi rend="dot">.</hi></p>

<p rend="gatha1"> ‘‘Sūciṃ <pb ed="P" n="3.0284" /> kammāragāmasmiṃ, vikketabbā pajānatā;</p>

<p rend="gathalast">Ācariyāva jānanti, kammaṃ sukatadukkaṭaṃ.</p>

<p rend="hangnum" n="87"><hi rend="paranum">87</hi><hi rend="dot">.</hi></p>

<p rend="gatha1"> ‘‘Imañce te pitā bhadde, sūciṃ jaññā mayā kataṃ;</p>

<p rend="gathalast">Tayā ca maṃ nimanteyya, yañcatthaññaṃ ghare dhana’’nti.</p>

<p rend="bodytext">Tattha <hi rend="bold">sūci</hi>nti vibhattivipallāso kato. Idaṃ vuttaṃ hoti – sūci nāma pajānatā paṇḍitena purisena kammāragāmasmiṃyeva vikketabbā. Kiṃkāraṇā? <hi rend="bold">Ācariyāva jānanti, kammaṃ sukatadukkaṭa</hi>nti, tassa tassa sippassa ācariyāva tasmiṃ tasmiṃ sippe sukatadukkaṭakammaṃ jānanti, svāhaṃ kammārakammaṃ ajānantānaṃ gahapatikānaṃ gāmaṃ gantvā mama sūciyā sukatadukkaṭabhāvaṃ kathaṃ jānāpessāmi, imasmiṃ pana gāme mama balaṃ jānāpessāmīti. Evaṃ bodhisatto imāya gāthāya attano balaṃ vaṇṇesi.</p>

<p rend="bodytext"><hi rend="bold">Tayā ca maṃ nimanteyyā</hi>ti bhadde sace tava pitā imaṃ mayā kataṃ sūciṃ ‘‘īdisā vā esā, evaṃ vā katā’’ti jāneyya, ‘‘imaṃ me dhītaraṃ tava pādaparicārikaṃ dammi, gaṇhāhi na’’nti evaṃ tayā ca maṃ nimanteyya. <hi rend="bold">Yañcatthaññaṃ ghare dhana</hi>nti yañca aññaṃ saviññāṇakaṃ vā aviññāṇakaṃ vā ghare dhanaṃ atthi, tena maṃ nimanteyya. ‘‘Yañcassañña’’ntipi pāṭho, yañca assa ghare aññaṃ dhanaṃ atthīti attho.</p>

<p rend="bodytext">Kammārajeṭṭhako sabbaṃ tesaṃ kathaṃ sutvā ‘‘ammā’’ti dhītaraṃ pakkositvā ‘‘kena saddhiṃ sallapasī’’ti pucchi. Tāta, eko puriso sūciṃ vikkiṇāti, tena saddhiṃ sallapemīti. ‘‘Tena hi pakkosāhi na’’nti. Sā gantvā pakkosi. Bodhisatto gehaṃ pavisitvā kammārajeṭṭhakaṃ vanditvā ekamantaṃ <pb ed="M" n="3.0268" /> aṭṭhāsi. Atha naṃ so ‘‘kataragāmavāsikosī’’ti pucchi. ‘‘Ahaṃ asukagāmavāsikomhi asukakammārassa putto’’ti. ‘‘Kasmā idhāgatosī’’ti. ‘‘Sūcivikkayatthāyā’’ti <pb ed="V" n="3.0250" />. ‘‘Āhara, sūciṃ te passāmā’’ti <pb ed="P" n="3.0285" />. Bodhisatto attano guṇaṃ sabbesaṃ majjhe pakāsetukāmo ‘‘nanu ekakānaṃ olokitato sabbesaṃ majjhe oloketuṃ varatara’’nti āha. So ‘‘sādhu, tātā’’ti sabbe kammāre sannipātāpetvā tehi parivuto ‘‘āhara, tāta, mayaṃ passāma te sūci’’nti āha. ‘‘Ācariya, ekaṃ adhikaraṇiñca udakapūrañca kaṃsathālaṃ āharāpethā’’ti. So āharāpesi. Bodhisatto ovaṭṭikato sūcināḷikaṃ nīharitvā adāsi. Kammārajeṭṭhako tato sūciṃ nīharitvā ‘‘tāta, ayaṃ sūcī’’ti pucchi. ‘‘Nāyaṃ sūci, kosako eso’’ti. So upadhārento neva antaṃ, na koṭiṃ addasa. Bodhisatto āharāpetvā nakhena kosakaṃ apanetvā ‘‘ayaṃ sūci, ayaṃ kosako’’ti mahājanassa dassetvā sūciṃ ācariyassa hatthe, kosakaṃ pādamūle ṭhapesi. Puna tena ‘‘ayaṃ maññe sūcī’’ti vutto ‘‘ayampi sūcikosakoyevā’’ti vatvā nakhena paharanto paṭipāṭiyā cha sūcikosake kammārajeṭṭhakassa pādamūle ṭhapetvā ‘‘ayaṃ sūcī’’ti tassa hatthe ṭhapesi. Kammārasahassāni aṅguliyo phoṭesuṃ, celukkhepā pavattiṃsu.</p>

<p rend="bodytext">Atha naṃ kammārajeṭṭhako ‘‘tāta, imāya sūciyā kiṃ bala’’nti pucchi. ‘‘Ācariya balavatā purisena adhikaraṇiṃ ukkhipāpetvā adhikaraṇiyā heṭṭhā udakapātiṃ ṭhapāpetvā adhikaraṇiyā majjhe imaṃ sūciṃ paharathā’’ti. So tathā kāretvā adhikaraṇiyā majjhe sūciṃ aggena pahari. Sā adhikaraṇiṃ vinivijjhitvā udakapiṭṭhe kesaggamattampi uddhaṃ vā adho vā ahutvā tiriyaṃ patiṭṭhāsi. Sabbe kammārā ‘‘amhehi ettakaṃ kālaṃ ‘kammārā nāma edisā hontī’ti sutivasenapi na sutapubba’’nti aṅguliyo phoṭetvā celukkhepasahassaṃ pavattayiṃsu <pb ed="P" n="3.0286" />. Kammārajeṭṭhako dhītaraṃ pakkositvā tasmiññeva parisamajjhe ‘‘ayaṃ kumārikā tuyhameva anucchavikā’’ti udakaṃ pātetvā adāsi. So aparabhāge kammārajeṭṭhakassa accayena tasmiṃ gāme kammārajeṭṭhako ahosi.</p>

<p rend="bodytext">Satthā <pb ed="M" n="3.0269" /> imaṃ dhammadesanaṃ āharitvā jātakaṃ samodhānesi – ‘‘tadā kammārajeṭṭhakassa dhītā rāhulamātā ahosi, paṇḍitakammāraputto pana ahameva ahosi’’nti.</p>

<p rend="centre">Sūcijātakavaṇṇanā dutiyā.</p>

<p rend="hangnum"></p>

<p rend="bodytext"> [388] 3. Tuṇḍilajātakavaṇṇanā</p>

<p rend="bodytext"><hi rend="bold">Navachannake</hi>ti <pb ed="V" n="3.0251" /> idaṃ satthā jetavane viharanto ekaṃ maraṇabhīrukaṃ bhikkhuṃ ārabbha kathesi. So kira sāvatthivāsī kulaputto buddhasāsane pabbajitvā maraṇabhīruko ahosi, appamattakampi sākhācalanaṃ daṇḍakapatanaṃ sakuṇacatuppadasaddaṃ vā aññaṃ vā tathārūpaṃ sutvā maraṇabhayatajjito hutvā kucchiyaṃ viddhasaso viya kampanto vicari. Bhikkhū dhammasabhāyaṃ kathaṃ samuṭṭhāpesuṃ ‘‘āvuso, asuko kira bhikkhu maraṇabhīruko appamattakampi saddaṃ sutvā vikampamāno palāyati, imesañca sattānaṃ maraṇameva dhuvaṃ, jīvitaṃ addhuvaṃ, nanu tadeva yoniso manasi kātabba’’nti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte taṃ bhikkhuṃ pakkosāpetvā ‘‘saccaṃ kira tvaṃ bhikkhu maraṇabhīruko’’ti vatvā ‘‘āma, bhante’’ti tena paṭiññāto ‘‘na, bhikkhave, idāneva, pubbepesa maraṇabhīrukoyevā’’ti vatvā atītaṃ āhari.</p>

<p rend="bodytext">Atīte bārāṇasiyaṃ brahmadatte rajjaṃ kārente bodhisatto sūkariyā kucchimhi paṭisandhiṃ gaṇhi. Sūkarī pariṇatagabbhā dve putte vijāyi. Sā ekadivasaṃ te gahetvā ekasmiṃ āvāṭe nipajji. Athekā bārāṇasidvāragāmavāsinī mahallikā kappāsakhettato pacchipuṇṇaṃ kappāsaṃ ādāya <pb ed="P" n="3.0287" /> yaṭṭhiyā bhūmiṃ ākoṭentī āgacchi. Sūkarī taṃ saddaṃ sutvā maraṇabhayena puttake chaḍḍetvā palāyi. Mahallikā sūkarapotake disvā puttasaññaṃ paṭilabhitvā pacchiyaṃ pakkhipitvā gharaṃ netvā jeṭṭhakassa mahātuṇḍilo, kaniṭṭhassa cūḷatuṇḍiloti nāmaṃ karitvā te puttake viya posesi. Te aparabhāge vaḍḍhitvā thūlasarīrā <pb ed="M" n="3.0270" /> ahesuṃ. Mahallikā ‘‘ime no mūlena dehī’’ti vuccamānāpi ‘‘puttā me’’ti vatvā kassaci na deti. Athekasmiṃ chaṇakāle dhuttā suraṃ pivantā maṃse khīṇe ‘‘kuto nu kho maṃsaṃ labhissāmā’’ti vīmaṃsantā mahallikāya gehe sūkarānaṃ atthibhāvaṃ ñatvā mūlaṃ gahetvā tattha gantvā ‘‘amma, mūlaṃ gahetvā ekaṃ no sūkaraṃ dehī’’ti āhaṃsu. Sā ‘‘alaṃ, tātā, puttā me ete, puttaṃ nāma maṃsaṃ khādanatthāya kiṇantānaṃ dadantā nāma natthī’’ti paṭikkhipi. Dhuttā ‘‘amma, manussānaṃ sūkarā nāma puttā na honti, dehi no’’ti punappunaṃ yācantāpi alabhitvā mahallikaṃ suraṃ pāyetvā mattakāle ‘‘amma, sūkarehi kiṃ karissasi, mūlaṃ gahetvā paribbayaṃ karohī’’ti tassā hatthe kahāpaṇe ṭhapayiṃsu.</p>

<p rend="bodytext">Sā kahāpaṇe gahetvā ‘‘tātā, mahātuṇḍilaṃ dātuṃ na sakkomi. Cūḷatuṇḍilaṃ pana gaṇhathā’’ti <pb ed="V" n="3.0252" /> āha. ‘‘Kahaṃ so’’ti? ‘‘Ayaṃ etasmiṃ gaccheti, saddamassa dehī’’ti. ‘‘Āhāraṃ na passāmī’’ti. Dhuttā mūlena ekaṃ bhattapātiṃ āharāpesuṃ. Mahallikā taṃ gahetvā dvāre ṭhapitaṃ sūkaradoṇiṃ pūretvā doṇisamīpe aṭṭhāsi. Tiṃsamattāpi dhuttā pāsahatthā tattheva aṭṭhaṃsu. Mahallikā ‘‘tāta, cūḷatuṇḍila, ehī’’ti tassa saddamakāsi. Taṃ sutvā <pb ed="P" n="3.0288" /> mahātuṇḍilo ‘‘ettakaṃ kālaṃ mama mātarā cūḷatuṇḍilassa saddo na dinnapubbo, maṃyeva paṭhamaṃ saddāyati, avassaṃ ajja amhākaṃ bhayaṃ uppannaṃ bhavissatī’’ti aññāsi. So kaniṭṭhaṃ āmantesi ‘‘tāta, mama mātā taṃ pakkosati, gaccha tāva jānāhī’’ti. So gacchā nikkhamitvā bhattadoṇisamīpe tesaṃ ṭhitabhāvaṃ disvā ‘‘ajja me maraṇaṃ uppanna’’nti maraṇabhayatajjito nivattitvā kampamāno bhātu santikaṃ āgantvā thambhituṃ nāsakkhi, kampamāno paribbhami. Mahātuṇḍilo taṃ disvā ‘‘tāta, tvaṃ ajja pana pavedhasi paribbhamasi, pavisanaṭṭhānaṃ olokesi, kiṃ nāmetaṃ karosī’’ti pucchi. So attanā diṭṭhakāraṇaṃ kathento paṭhamaṃ gāthamāha –</p>

<p rend="hangnum" n="88"><hi rend="paranum">88</hi><hi rend="dot">.</hi></p>

<p rend="gatha1"> ‘‘Navachannakedāni diyyati, puṇṇāyaṃ doṇi suvāminī ṭhitā;</p>

<p rend="gathalast">Bahuke jane pāsapāṇike, no ca kho me paṭibhāti bhuñjitu’’nti.</p>

<p rend="bodytext">Tattha <pb ed="M" n="3.0271" /><hi rend="bold">navachannakedāni diyyatī</hi>ti bhātika, pubbe amhākaṃ kuṇḍakayāgu vā jhāmabhattaṃ vā diyyati, ajja pana navachannakaṃ navākāraṃ dānaṃ diyyati. <hi rend="bold">Puṇṇāyaṃ doṇī</hi>ti ayaṃ amhākaṃ bhattadoṇi suddhabhattassa puṇṇā. <hi rend="bold">Suvāminī ṭhitā</hi>ti ayyāpi no tassā santike ṭhitā. <hi rend="bold">Bahuke jane</hi>ti na kevalañca ayyāva, aññopi bahuko jano pāsapāṇiko ṭhito. <hi rend="bold">No ca kho me paṭibhātī</hi>ti ayaṃ evaṃ etesaṃ ṭhitabhāvopi idaṃ bhattaṃ bhuñjitumpi mayhaṃ na paṭibhāti, na ruccatīti attho.</p>

<p rend="bodytext">Taṃ sutvā mahāsatto ‘‘tāta cūḷatuṇḍila, mama kira mātā ettheva sūkare posentī nāma yadatthaṃ poseti, svāssā attho <pb ed="P" n="3.0289" /> ajja matthakaṃ patto, tvaṃ mā cintayī’’ti vatvā madhurena sarena buddhalīḷāya dhammaṃ desento dve gāthā abhāsi –</p>

<p rend="hangnum" n="89"><hi rend="paranum">89</hi><hi rend="dot">.</hi></p>

<p rend="gatha1"> ‘‘Tasasi bhamasi leṇamicchasi, attāṇosi kuhiṃ gamissasi;</p>

<p rend="gathalast">Appossukko bhuñja tuṇḍila, maṃsatthāya hi positāmhase.</p>

<p rend="hangnum" n="90"><hi rend="paranum">90</hi><hi rend="dot">.</hi></p>

<p rend="gatha1"> ‘‘Ogaha <pb ed="V" n="3.0253" /> rahadaṃ akaddamaṃ, sabbaṃ sedamalaṃ pavāhaya;</p>

<p rend="gathalast">Gaṇhāhi navaṃ vilepanaṃ, yassa gandho na kadāci chijjatī’’ti.</p>

<p rend="bodytext">Tattha <hi rend="bold">tasasi bhamasī</hi>ti maraṇabhayena uttasasi, teneva kilamanto bhamasi. <hi rend="bold">Leṇamicchasī</hi>ti patiṭṭhaṃ olokesi. <hi rend="bold">Attāṇosī</hi>ti tāta, pubbe amhākaṃ mātā paṭisaraṇaṃ ahosi, sā ajja pana nirapekkhā amhe chaḍḍesi, idāni kuhiṃ gamissasi. <hi rend="bold">Ogahā</hi>ti ogāha, ayameva vā pāṭho. <hi rend="bold">Pavāhayā</hi>ti pavāhehi, hārehīti attho. <hi rend="bold">Na chijjatī</hi>ti na nassati. Idaṃ vuttaṃ hoti – tāta, sace maraṇato tasasi, akaddamaṃ pokkharaṇiṃ otaritvā tava sarīre sabbaṃ sedañca malañca pavāhetvā surabhigandhavilepanaṃ vilimpāti.</p>

<p rend="bodytext">Tassa dasa pāramiyo āvajjetvā mettāpāramiṃ purecārikaṃ katvā paṭhamaṃ padaṃ udāharantasseva saddo sakalaṃ dvādasayojanikaṃ bārāṇasiṃ ajjhottharitvā gato. Sutasutakkhaṇeyeva rājauparājādayo ādiṃ <pb ed="M" n="3.0272" /> katvā bārāṇasivāsino āgamaṃsu. Anāgatāpi gehe ṭhitāva suṇiṃsu. Rājapurisā gacche chinditvā bhūmiṃ samaṃ katvā vālukaṃ okiriṃsu. Dhuttānaṃ surāmado chijji. Pāse chaḍḍetvā dhammaṃ suṇamānā aṭṭhaṃsu. Mahallikāyapi surāmado chijji. Mahāsatto mahājanamajjhe cūḷatuṇḍilassa dhammadesanaṃ ārabhi. Taṃ <pb ed="P" n="3.0290" /> sutvā cūḷatuṇḍilo ‘‘mayhaṃ bhātā evaṃ vadeti, amhākañca vaṃse pokkharaṇiṃ otaritvā nahānaṃ, sarīrato sedamalapavāhanaṃ, purāṇavilepanaṃ hāretvā navavilepanagahaṇañca kismiñci kāle natthi, kiṃ nu kho sandhāya bhātā maṃ eva māhā’’ti pucchanto catutthaṃ gāthamāha –</p>

<p rend="hangnum" n="91"><hi rend="paranum">91</hi><hi rend="dot">.</hi></p>

<p rend="gatha1"> ‘‘Katamo rahado akaddamo, kiṃsu sedamalanti vuccati;</p>

<p rend="gathalast">Katamañca navaṃ vilepanaṃ, yassa gandho na kadāci chijjatī’’ti.</p>

<p rend="bodytext">Taṃ sutvā mahāsatto ‘‘tena hi kaniṭṭha ohitasoto suṇāhī’’ti buddhalīḷāya dhammaṃ desento imā gāthā abhāsi –</p>

<p rend="hangnum" n="92"><hi rend="paranum">92</hi><hi rend="dot">.</hi></p>

<p rend="gatha1"> ‘‘Dhammo rahado akaddamo, pāpaṃ sedamalanti vuccati;</p>

<p rend="gathalast">Sīlañca navaṃ vilepanaṃ, tassa gandho na kadāci chijjati.</p>

<p rend="hangnum" n="93"><hi rend="paranum">93</hi><hi rend="dot">.</hi></p>

<p rend="gatha1"> ‘‘Nandanti <pb ed="V" n="3.0254" /> sarīraghātino, na ca nandanti sarīradhārino;</p>

<p rend="gathalast">Puṇṇāya ca puṇṇamāsiyā, ramamānāva jahanti jīvita’’nti.</p>

<p rend="bodytext">Tattha <hi rend="bold">dhammo</hi>ti pañcasīlaaṭṭhasīladasasīlāni tīṇi sucaritāni sattatiṃsabodhipakkhiyadhammā amatamahānibbānanti sabbopesa dhammo nāma. <hi rend="bold">Akaddamo</hi>ti rāgadosamohamānadiṭṭhikilesakaddamānaṃ abhāvena akaddamo. Iminā sesadhammato vinivattetvā nibbānameva dasseti. ‘‘Yāvatā, bhikkhave, dhammā saṅkhatā vā asaṅkhatā vā, virāgo tesaṃ dhammānaṃ aggamakkhāyati, yadidaṃ madanimmadano pipāsavinayo ālayasamugghāto vaṭṭupacchedo taṇhakkhayo virāgo nirodho nibbāna’’nti (a. ni. 4.34; itivu. 90) hi vuttaṃ, tadeva dassento, tāta cūḷatuṇḍila, ahaṃ nibbānataḷākaṃ ‘‘rahado’’ti kathemi. Jātijarābyādhimaraṇādīni hi tattha natthi, sace maraṇato muñcitukāmo, nibbānagāminiṃ paṭipadaṃ gaṇhāti. Upanissayapaccayavasena kira bodhisatto evaṃ kathesi.</p>

<p rend="bodytext"><hi rend="bold">Pāpaṃ</hi><pb ed="M" n="3.0273" /><hi rend="bold">sedamala</hi>nti <pb ed="P" n="3.0291" /> tāta cūḷatuṇḍila, pāpaṃ sedamalasadisattā ‘‘sedamala’’nti porāṇakapaṇḍitehi kathitaṃ. Taṃ panetaṃ ekavidhena pāpaṃ yadidaṃ manopadoso, duvidhena pāpaṃ pāpakañca sīlaṃ, pāpikā ca diṭṭhi, tividhena pāpaṃ tīṇi duccaritāni, catubbidhena pāpaṃ cattāri agatigamanāni, pañcavidhena pāpaṃ pañca cetokhilā, chabbidhena pāpaṃ cha agāravā, sattavidhena pāpaṃ satta asaddhammā, aṭṭhavidhena pāpaṃ aṭṭha micchattā, navavidhena pāpaṃ nava āghātavatthūni, dasavidhena pāpaṃ dasa akusalakammapathā, bahuvidhena pāpaṃ rāgo doso mohoti ekakadukatikādivasena vibhattā akusalā dhammā, iti sabbampetaṃ pāpaṃ ‘‘sarīranissitasedamalasadisa’’nti paṇḍitehi kathitaṃ.</p>

<p rend="bodytext"><hi rend="bold">Sīla</hi>nti pañcasīlaṃ dasasīlaṃ catupārisuddhisīlaṃ. ‘‘Idaṃ, tāta, sīlaṃ catujjātigandhavilepanasadisa’’nti vadati. <hi rend="bold">Tassā</hi>ti tassa silassa gandho tīsu vayesu kadāci na chijjati, sakalalokaṃ pattharitvā gacchati.</p>

<p rend="gatha1">‘‘Na pupphagandho paṭivātameti, na candanaṃ taggaramallikā vā;</p>

<p rend="gathalast">Satañca gandho paṭivātameti, sabbā disā sappuriso pavāyati.</p>

<p rend="gatha1">‘‘Candanaṃ <pb ed="V" n="3.0255" /> tagaraṃ vāpi, uppalaṃ atha vassikī;</p>

<p rend="gathalast">Etesaṃ gandhajātānaṃ, sīlagandho anuttaro.</p>

<p rend="gatha1">‘‘Appamatto ayaṃ gandho, yvāyaṃ tagaracandanaṃ;</p>

<p rend="gathalast">Yo ca sīlavataṃ gandho, vāti devesu uttamo’’ti. (dha. pa. 54-56);</p>

<p rend="bodytext"><hi rend="bold">Nandanti sarīraghātino</hi>ti tāta cūḷatuṇḍila, ime aññāṇamanussā ‘‘madhuramaṃsaṃ khādissāma, puttadārampi khādāpessāmā’’ti pāṇātipātaṃ karontā nandanti tussanti, pāṇātipāto āsevito bhāvito bahulīkato nirayasaṃvattaniko hoti, tiracchānayoni…pe… pettivisayasaṃvattaniko hoti, yo sabbalahuko pāṇātipātassa vipāko, so manussabhūtassa appāyukasaṃvattaniko hotīti imaṃ pāṇātipāte ādīnavaṃ na jānanti. Ajānantā –</p>

<p rend="gatha1">‘‘Madhuvā <pb ed="M" n="3.0274" /> maññati bālo, yāva pāpaṃ na paccati;</p>

<p rend="gathalast">Yadā ca paccati pāpaṃ, bālo dukkhaṃ nigacchatī’’ti. (dha. pa. 69) –</p>

<p rend="unindented">Madhurasaññino hutvā –</p>

<p rend="gatha1">‘‘Caranti bālā dummedhā, amitteneva attanā;</p>

<p rend="gathalast">Karontā pāpakaṃ kammaṃ, yaṃ hoti kaṭukapphala’’nti. (dha. pa. 66) –</p>

<p rend="unindented">Ettakampi na jānanti.</p>

<p rend="gatha1">‘‘Na taṃ kammaṃ kataṃ sādhu, yaṃ katvā anutappati;</p>

<p rend="gathalast">Yassa assumukho rodaṃ, vipākaṃ paṭisevatī’’ti. (dha. pa. 67);</p>

<p rend="bodytext"><hi rend="bold">Na ca nandanti sarīradhārino</hi>ti tāta cūḷatuṇḍila, ye panete sarīradhārino sattā, te attano maraṇe <pb ed="P" n="3.0292" /> āgacchante ṭhapetvā sīhamigarājahatthājānīyaassājānīyakhīṇāsave avasesā bodhisattaṃ ādiṃ katvā abhāyantā nāma natthi.</p>

<p rend="gatha1">‘‘Sabbe <pb ed="V" n="3.0256" /> tasanti daṇḍassa, sabbe bhāyanti maccuno;</p>

<p rend="gathalast">Attānaṃ upamaṃ katvā, na haneyya na ghātaye’’ti. (dha. pa. 129);</p>

<p rend="bodytext"><hi rend="bold">Puṇṇāyā</hi>ti guṇapuṇṇāya. <hi rend="bold">Puṇṇamāsiyā</hi>ti puṇṇacandayuttāya, māsaṃ vā pūretvā ṭhitāya. Tadā kira puṇṇamāsī uposathadivaso hoti. <hi rend="bold">Ramamānāva jahanti jīvita</hi>nti tāta cūḷatuṇḍila, mā soci mā paridevi, maraṇassa nāma te bhāyanti, yesaṃ abbhantare sīlādiguṇā natthi. Mayaṃ pana sīlācārasampannā puññavanto, tasmā amhādisā sattā ramamānāva jahanti jīvitanti.</p>

<p rend="bodytext">Evaṃ mahāsatto madhurena sarena buddhalīḷāya dhammaṃ desesi. Mahājanakāyā aṅguliyo phoṭesuṃ, celukkhepā ca pavattiṃsu, sādhukārasaddapuṇṇaṃ antalikkhaṃ ahosi. Bārāṇasirājā bodhisattaṃ rajjena pūjetvā mahallikāya yasaṃ datvā ubhopi te gandhodakena nhāpetvā gandhādīhi vilimpāpetvā gīvāsu maṇiratanāni piḷandhāpetvā gharaṃ netvā puttaṭṭhāne ṭhapetvā mahantena parivārena paṭijaggi. Bodhisatto rañño <pb ed="M" n="3.0275" /> pañca sīlāni adāsi. Sabbe bārāṇasivāsino ca kāsiraṭṭhavāsino ca pañca sīlāni rakkhiṃsu. Mahāsatto nesaṃ pakkhadivasesu dhammaṃ desesi, vinicchaye nisīditvā aḍḍe tīresi. Tasmiṃ dharamāne kūṭaḍḍakārakā nāma nāhesuṃ. Aparabhāge rājā kālamakāsi. Mahāsatto tassa sarīraparihāraṃ kāretvā vinicchaye potthake likhāpetvā ‘‘imaṃ potthakaṃ oloketvā aḍḍaṃ tīreyyāthā’’ti vatvā mahājanassa dhammaṃ desetvā appamādena ovādaṃ datvā sabbesaṃ rodantānaṃ paridevantānaññeva saddhiṃ cūḷatuṇḍilena araññaṃ pāvisi. Tadā bodhisattassa ovādo saṭṭhi vassasahassāni pavatti.</p>

<p rend="bodytext">Satthā <pb ed="P" n="3.0293" /> imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne so maraṇabhīruko bhikkhu sotāpattiphale patiṭṭhahi.</p>

<p rend="bodytext">Tadā rājā ānando ahosi, cūḷatuṇḍilo maraṇabhīruko bhikkhu, parisā buddhaparisā, mahātuṇḍilo pana ahameva ahosinti.</p>

<p rend="centre">Tuṇḍilajātakavaṇṇanā tatiyā.</p>

<p rend="hangnum"></p>

<p rend="bodytext"> [389] 4. Suvaṇṇakakkaṭakajātakavaṇṇanā</p>

<p rend="bodytext"><hi rend="bold">Siṅgīmigo</hi>ti <pb ed="V" n="3.0257" /> idaṃ satthā veḷuvane viharanto ānandattherassa attano atthāya jīvitapariccāgaṃ ārabbha kathesi. Vatthu yāva dhanuggahapayojanā <hi rend="bold">khaṇḍahālajātake</hi> (jā. 2.22.982 ādayo) dhanapālavissajjanaṃ <hi rend="bold">cūḷahaṃsamahāhaṃsajātake</hi> (jā. 1.15.133 ādayo) kathitaṃ. Tadā hi bhikkhū dhammasabhāyaṃ kathaṃ samuṭṭhāpesuṃ ‘‘āvuso, dhammabhaṇḍāgārikaānandatthero sekkhapaṭisambhidāppatto hutvā dhanapālake āgacchante sammāsambuddhassa jīvitaṃ pariccajī’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepi ānando mayhaṃ jīvitaṃ pariccajiyevā’’ti vatvā atītaṃ āhari.</p>

<p rend="bodytext">Atīte rājagahassa pubbapasse sālindiyo nāma brāhmaṇagāmo hoti. Tadā bodhisatto tasmiṃ gāme kassakabrāhmaṇakule nibbattitvā <pb ed="M" n="3.0276" /> vayappatto kuṭumbaṃ saṇṭhapetvā tassa gāmassa pubbuttarāya disāya ekasmiṃ gāmakhette karīsasahassamattaṃ kasiṃ kāresi. So ekadivasaṃ manussehi saddhiṃ khettaṃ gantvā kammakāre ‘‘kasathā’’ti āṇāpetvā mukhadhovanatthāya khettakoṭiyaṃ mahantaṃ sobbhaṃ upasaṅkami. Tasmiṃ kho pana sobbhe eko suvaṇṇavaṇṇo kakkaṭako paṭivasati abhirūpo pāsādiko. Bodhisatto dantakaṭṭhaṃ khāditvā taṃ sobbhaṃ otari. Tassa mukhadhovanakāle <pb ed="P" n="3.0294" /> kakkaṭako santikaṃ āgamāsi. Atha naṃ so ukkhipitvā attano uttarisāṭakantare nipajjāpetvā gahetvā khette kattabbakiccaṃ katvā gacchanto tattheva naṃ sobbhe pakkhipitvā gehaṃ agamāsi. Tato paṭṭhāya khettaṃ āgacchanto paṭhamaṃ taṃ sobbhaṃ gantvā kakkaṭakaṃ ukkhipitvā uttarisāṭakantare nipajjāpetvā pacchā kammantaṃ vicāresi. Iti tesaṃ aññamaññaṃ vissāso daḷho ahosi.</p>

<p rend="bodytext">Bodhisatto nibaddhaṃ khettaṃ āgacchati, akkhīsu ca panassa pañca pasādā tīṇi maṇḍalāni visuddhāni hutvā paññāyanti. Athassa khettakoṭiyaṃ ekasmiṃ tāle kākakulāvake kākī akkhīni disvā khāditukāmā hutvā kākaṃ āha – ‘‘sāmi, dohaḷo me uppanno’’ti. ‘‘Kiṃ dohaḷo nāmā’’ti? ‘‘Etassa brāhmaṇassa akkhīni khāditukāmāmhī’’ti. ‘‘Duddohaḷo te uppanno, ko etāni āharituṃ sakkhissatī’’ti. ‘‘Tvaṃ na sakkosī’’ti ahampetaṃ jānāmi, yo panesa tālassa avidūre vammiko, ettha kaṇhasappo vasati. ‘‘Taṃ upaṭṭhaha, so etaṃ ḍaṃsitvā māressati, athassa akkhīni uppāṭetvā tvaṃ āharissasī’’ti <pb ed="V" n="3.0258" />. So ‘‘sādhū’’ti sampaṭicchitvā tato paṭṭhāya kaṇhasappaṃ upaṭṭhahi. Bodhisattenapi vāpitasassānaṃ gabbhaggahaṇakāle kakkaṭako mahā ahosi. Athekadivasaṃ sappo kākamāha ‘‘samma, tvaṃ nibaddhaṃ maṃ upaṭṭhahasi, kiṃ te karomī’’ti. ‘‘Sāmi, tumhākaṃ dāsiyā etassa khettasāmikassa akkhīsu dohaḷo uppajji, svāhaṃ tumhākaṃ ānubhāvena tassa akkhīni labhissāmīti tumhe upaṭṭhahāmī’’ti. Sappo ‘‘hotu, nayidaṃ garukaṃ, labhissasī’’ti taṃ assāsetvā puna divase brāhmaṇassa āgamanamagge kedāramariyādaṃ <pb ed="P" n="3.0295" /><pb ed="M" n="3.0277" /> nissāya tiṇehi paṭicchanno hutvā tassāgamanaṃ olokento nipajji.</p>

<p rend="bodytext">Bodhisatto āgacchanto paṭhamaṃ sobbhaṃ otaritvā mukhaṃ dhovitvā sinehaṃ paccupaṭṭhāpetvā suvaṇṇakakkaṭakaṃ āliṅgetvā uttarisāṭakantare nipajjāpetvā khettaṃ pāvisi. Sappo taṃ āgacchantaṃ disvāva vegena pakkhanditvā piṇḍikamaṃse ḍaṃsitvā tattheva pātetvā vammikaṃ sandhāya palāyi. Bodhisattassa patanañca kakkaṭakassa sāṭakantarato laṅghanañca kākassa āgantvā bodhisattassa ure nilīyanañca apacchāapurimaṃ ahosi. Kāko nilīyitvā akkhīni tuṇḍena pahari. Kakkaṭako ‘‘imaṃ kākaṃ nissāya mama sahāyassa bhayaṃ uppannaṃ, etasmiṃ gahite sappo āgacchissatī’’ti saṇḍāsena gaṇhanto viya kākaṃ gīvāyaṃ aḷena daḷhaṃ gahetvā kilametvā thokaṃ sithilamakāsi. Kāko ‘‘kissa maṃ samma, chaḍḍetvā palāyasi, esa maṃ kakkaṭako bhiyyo viheṭheti, yāva na marāmi, tāva ehī’’ti sappaṃ pakkosanto paṭhamaṃ gāthamāha –</p>

<p rend="hangnum" n="94"><hi rend="paranum">94</hi><hi rend="dot">.</hi></p>

<p rend="gatha1"> ‘‘Siṅgīmigo āyatacakkhunetto, aṭṭhittaco vārisayo alomo;</p>

<p rend="gathalast">Tenābhibhūto kapaṇaṃ rudāmi, hare sakhā kissa nu maṃ jahāsī’’ti.</p>

<p rend="bodytext">Tattha <hi rend="bold">siṅgīmigo</hi>ti siṅgīsuvaṇṇavaṇṇatāya vā aḷasaṅkhātānaṃ vā siṅgānaṃ atthitāya kakkaṭako vutto. <hi rend="bold">Āyatacakkhunetto</hi>ti dīghehi cakkhusaṅkhātehi nettehi samannāgato. Aṭṭhimeva taco assāti <hi rend="bold">aṭṭhittaco. Hare sakhā</hi>ti ālapanametaṃ, ambho sahāyāti attho.</p>

<p rend="bodytext">Sappo taṃ sutvā mahantaṃ phaṇaṃ katvā kākaṃ assāsento agamāsi. Satthā imamatthaṃ dīpento abhisambuddho hutvā dutiyaṃ gāthamāha –</p>

<p rend="hangnum" n="95"><hi rend="paranum">95</hi><hi rend="dot">.</hi></p>

<p rend="gatha1"> ‘‘So <pb ed="V" n="3.0259" /><pb ed="P" n="3.0296" /><pb ed="M" n="3.0278" /> passasanto mahatā phaṇena, bhujaṅgamo kakkaṭamajjhapatto;</p>

<p rend="gathalast">Sakhā sakhāraṃ paritāyamāno, bhujaṅgamaṃ kakkaṭako gahesī’’ti.</p>

<p rend="bodytext">Tattha <hi rend="bold">kakkaṭamajjhapatto</hi>ti kakkaṭakaṃ sampatto. <hi rend="bold">Sakhā sakhāra</hi>nti sahāyo sahāyaṃ. ‘‘Sakaṃ sakhāra’’ntipi pāṭho, attano sahāyanti attho. <hi rend="bold">Paritāyamāno</hi>ti rakkhamāno. <hi rend="bold">Gahesī</hi>ti dutiyena aḷena gīvāyaṃ daḷhaṃ gahesi.</p>

<p rend="bodytext">Atha naṃ kilametvā thokaṃ sithilamakāsi. Atha sappo ‘‘kakkaṭakā nāma neva kākamaṃsaṃ khādanti, na sappamaṃsaṃ, atha kena nu kho kāraṇena ayaṃ amhe gaṇhī’’ti cintetvā taṃ pucchanto tatiyaṃ gāthamāha –</p>

<p rend="hangnum" n="96"><hi rend="paranum">96</hi><hi rend="dot">.</hi></p>

<p rend="gatha1"> ‘‘Na vāyasaṃ no pana kaṇhasappaṃ, ghāsatthiko kakkaṭako adeyya;</p>

<p rend="gathalast">Pucchāmi taṃ āyatacakkhunetta, atha kissa hetumha ubho gahītā’’ti.</p>

<p rend="bodytext">Tattha <hi rend="bold">ghāsatthiko</hi>ti āhāratthiko hutvā. <hi rend="bold">Adeyyā</hi>tiādiyeyya, na-kārena yojetvā na gaṇhīti attho.</p>

<p rend="bodytext">Taṃ sutvā kakkaṭako gahaṇakāraṇaṃ kathento dve gāthā abhāsi –</p>

<p rend="hangnum" n="97"><hi rend="paranum">97</hi><hi rend="dot">.</hi></p>

<p rend="gatha1"> ‘‘Ayaṃ puriso mama atthakāmo, yo maṃ gahetvāna dakāya neti;</p>

<p rend="gathalast">Tasmiṃ mate dukkhamanappakaṃ me, ahañca eso ca ubho na homa.</p>

<p rend="hangnum" n="98"><hi rend="paranum">98</hi><hi rend="dot">.</hi></p>

<p rend="gatha1"> ‘‘Mamañca disvāna pavaddhakāyaṃ, sabbo jano hiṃsitumeva micche;</p>

<p rend="gathalast">Sāduñca thūlañca muduñca maṃsaṃ, kākāpi maṃ disva viheṭhayeyyu’’nti.</p>

<p rend="bodytext">Tattha <pb ed="P" n="3.0297" /><pb ed="M" n="3.0279" /><hi rend="bold">aya</hi>nti bodhisattaṃ niddisati. <hi rend="bold">Atthakāmo</hi>ti hitakāmo. <hi rend="bold">Dakāya netī</hi>ti yo maṃ sampiyāyamāno uttarisāṭakena gahetvāna udakāya neti, attano vasanakasobbhaṃ pāpeti. <hi rend="bold">Tasmiṃ mate</hi>ti sace so imasmiṃ ṭhāne marissati, etasmiṃ mate mama kāyikaṃ cetasikaṃ mahantaṃ dukkhaṃ bhavissatīti dīpeti. <hi rend="bold">Ubho na homā</hi>ti dvepi janā na bhavissāma. <hi rend="bold">Mamañca disvānā</hi>ti gāthāya ayamattho – idañca aparaṃ kāraṇaṃ, imasmiṃ mate anāthaṃ nippaccayaṃ maṃ pavaḍḍhitakāyaṃ <pb ed="V" n="3.0260" /> disvā sabbo jano ‘‘imassa kakkaṭakassa sāduñca thūlañca muduñca maṃsa’’nti maṃ māretuṃ iccheyya, na kevalañca jano manusso, tiracchānabhūtā kākāpi maṃ disvā viheṭhayeyyuṃ viheseyyuṃ māreyyuṃ.</p>

<p rend="bodytext">Taṃ sutvā sappo cintesi ‘‘ekenupāyena imaṃ vañcetvā kākañca attānañca mocessāmī’’ti. Atha naṃ vañcetukāmo chaṭṭhaṃ gāthamāha –</p>

<p rend="hangnum" n="99"><hi rend="paranum">99</hi><hi rend="dot">.</hi></p>

<p rend="gatha1"> ‘‘Sacetassa hetumha ubho gahītā, uṭṭhātu pose visamāvamāmi;</p>

<p rend="gathalast">Mamañca kākañca pamuñca khippaṃ, pure visaṃ gāḷhamupeti macca’’nti.</p>

<p rend="bodytext">Tattha <hi rend="bold">sacetassa hetū</hi>ti sace etassa kāraṇā. <hi rend="bold">Uṭṭhātū</hi>ti nibbiso hotu. <hi rend="bold">Visamāvamāmī</hi>ti ahamassa visaṃ ākaḍḍhāmi, nibbisaṃ naṃ karomi. <hi rend="bold">Pure visaṃ gāḷhamupeti macca</hi>nti imañhi maccaṃ mayā anāvamiyamānaṃ visaṃ gāḷhaṃ balavaṃ hutvā upagaccheyya, taṃ yāva na upagacchati, tāvadeva amhe dvepi jane khippaṃ muñcāti.</p>

<p rend="bodytext">Taṃ sutvā kakkaṭako cintesi ‘‘ayaṃ ekenupāyena maṃ dvepi jane vissajjāpetvā palāyitukāmo, mayhaṃ upāyakosallaṃ na jānāti, ahaṃ dāni yathā sappo sañcarituṃ sakkoti, evaṃ aḷaṃ sithilaṃ karissāmi, kākaṃ pana neva vissajjessāmī’’ti evaṃ cintetvā sattamaṃ gāthamāha –</p>

<p rend="hangnum" n="100"><hi rend="paranum">100</hi><hi rend="dot">.</hi></p>

<p rend="gatha1"> ‘‘Sappaṃ <pb ed="P" n="3.0298" /> pamokkhāmi na tāva kākaṃ, paṭibandhako hohiti tāva kāko;</p>

<p rend="gathalast">Purisañca disvāna sukhiṃ arogaṃ, kākaṃ pamokkhāmi yatheva sappa’’nti.</p>

<p rend="bodytext">Tattha <pb ed="M" n="3.0280" /><hi rend="bold">paṭibandhako</hi>ti pāṭibhogo. <hi rend="bold">Yatheva sappa</hi>nti yathā bhavantaṃ sappaṃ muñcāmi, tathā kākaṃ pamokkhāmi, kevalaṃ tvaṃ imassa brāhmaṇassa sarīrato sīghaṃ visaṃ āvamāhīti.</p>

<p rend="bodytext">Evañca pana vatvā tassa sukhasañcāraṇatthaṃ aḷaṃ sithilamakāsi. Sappo visaṃ āvamitvā mahāsattassa sarīraṃ nibbisaṃ akāsi. So niddukkho uṭṭhāya pakativaṇṇeneva aṭṭhāsi. Kakkaṭako ‘‘sace ime dvepi janā arogā bhavissanti, mayhaṃ sahāyassa vaḍḍhi nāma na bhavissati, vināsessāmi ne’’ti cintetvā kattarikāya uppalamakuḷaṃ viya aḷehi ubhinnampi <pb ed="V" n="3.0261" /> sīsaṃ kappetvā jīvitakkhayaṃ pāpesi. Kākīpi tamhā ṭhānā palāyi. Bodhisatto sappassa sarīraṃ daṇḍake veṭhetvā gumbapiṭṭhe khipi. Suvaṇṇakakkaṭakaṃ sobbhe vissajjetvā nhatvā sālindiyagāmameva gato. Tato paṭṭhāya kakkaṭakena saddhiṃ adhikataro vissāso ahosi.</p>

<p rend="bodytext">Satthā imaṃ dhammadesanaṃ āharitvā saccāni pakāsetvā jātakaṃ samodhānento osānagāthamāha –</p>

<p rend="hangnum" n="101"><hi rend="paranum">101</hi><hi rend="dot">.</hi></p>

<p rend="gatha1"> ‘‘Kāko tadā devadatto ahosi, māro pana kaṇhasappo ahosi;</p>

<p rend="gathalast">Ānandabhaddo kakkaṭako ahosi, ahaṃ tadā brāhmaṇo homi satthā’’ti.</p>

<p rend="bodytext">Saccapariyosāne bahū sotāpannādayo ahesuṃ. Kākī pana gāthāya na vuttā, sā ciñcamāṇavikā ahosīti.</p>

<p rend="centre">Suvaṇṇakakkaṭakajātakavaṇṇanā catutthā.</p>

<p rend="hangnum"></p>

<p rend="bodytext"> [390] 5. Mayhakajātakavaṇṇanā</p>

<p rend="bodytext"><hi rend="bold">Sakuṇo</hi><pb ed="P" n="3.0299" /><hi rend="bold">mayhako nāmā</hi>ti idaṃ satthā jetavane viharanto āgantukaseṭṭhiṃ ārabbha kathesi. Sāvatthiyañhi āgantukaseṭṭhi nāma aḍḍho ahosi mahaddhano. So neva attanā bhoge bhuñji, na paresaṃ adāsi, nānaggarase paṇīte bhojane upanīte taṃ na bhuñjati, bilaṅgadutiyaṃ <pb ed="M" n="3.0281" /> kaṇājakaṃ eva bhuñjati, dhūpitavāsitesu kāsikavatthesu upanītesu tāni hāretvā thūlathūlasāṭake nivāseti, ājānīyayutte maṇikanakavicitte rathe upanīte tampi harāpetvā kattararathakena gacchati, suvaṇṇacchatte dhāriyamāne taṃ apanetvā paṇṇacchattena dhāriyamānena. So yāvajīvaṃ dānādīsu puññesu ekampi akatvā kālaṃ katvā roruvaniraye nibbatti. Tassa aputtakaṃ sāpateyyaṃ rājabalaṃ sattahi rattidivasehi rājakulaṃ pavesesi. Tasmiṃ pavesite rājā bhuttapātarāso jetavanaṃ gantvā satthāraṃ vanditvā nisinno ‘‘kiṃ, mahārāja, buddhupaṭṭhānaṃ na karosī’’ti vutte ‘‘bhante, sāvatthiyaṃ āgantukaseṭṭhino nāma kālakatassa assāmikadhane amhākaṃ ghare āhariyamāneyeva satta rattidivasā gatā, so pana etaṃ dhanaṃ labhitvāpi neva attanā paribhuñji, na paresaṃ adāsi, rakkhasapariggahitapokkharaṇī viyassa <pb ed="V" n="3.0262" /> dhanaṃ ahosi, so ekadivasampi paṇītabhojanādīnaṃ rasaṃ ananubhavitvāva maraṇamukhaṃ paviṭṭho, evaṃ maccharī apuññasatto kiṃ katvā ettakaṃ dhanaṃ labhi, kena cassa bhogesu cittaṃ na ramī’’ti satthāraṃ pucchi. Satthā ‘‘mahārāja, dhanalābho ca, dhanaṃ laddhā aparibhuñjanakāraṇañca teneva kata’’nti vatvā tena yācito atītaṃ āhari.</p>

<p rend="bodytext">Atīte bārāṇasiyaṃ brahmadatte rajjaṃ kārente bārāṇasiseṭṭhi assaddho ahosi maccharī, na kassaci kiñci deti, na kañci saṅgaṇhāti. So ekadivasaṃ rājupaṭṭhānaṃ gacchanto tagarasikhiṃ nāma paccekabuddhaṃ piṇḍāya carantaṃ disvā vanditvā ‘‘laddhā, bhante, bhikkhā’’ti pucchitvā ‘‘nanu carāma mahāseṭṭhī’’ti vutte purisaṃ <pb ed="P" n="3.0300" /> āṇāpesi ‘‘gaccha, imaṃ amhākaṃ gharaṃ ānetvā mama pallaṅke nisīdāpetvā amhākaṃ paṭiyattabhattassa pattaṃ pūretvā dāpehī’’ti. So paccekabuddhaṃ gharaṃ netvā nisīdāpetvā seṭṭhibhariyāya ācikkhi. Sā nānaggarasabhattassa pattaṃ pūretvā tassa adāsi. So bhattaṃ gahetvā seṭṭhinivesanā nikkhamitvā antaravīthiyaṃ paṭipajji. Seṭṭhi rājakulato paccāgacchanto taṃ disvā vanditvā ‘‘laddhaṃ, bhante, bhatta’’nti pucchi. ‘‘Laddhaṃ mahāseṭṭhī’’ti. So pattaṃ oloketvā cittaṃ pasādetuṃ nāsakkhi <pb ed="M" n="3.0282" />, ‘‘imaṃ me bhattaṃ dāsā vā kammakarā vā bhuñjitvā dukkarampi kammaṃ kareyyuṃ, aho vata me jānī’’ti aparacetanaṃ paripuṇṇaṃ kātuṃ nāsakkhi. Dānañhi nāma tisso cetanā paripuṇṇaṃ kātuṃ sakkontasseva mahapphalaṃ hoti.</p>

<p rend="gatha1">‘‘Pubbeva dānā sumanā bhavāma, dadampi ve attamanā bhavāma;</p>

<p rend="gathalast">Datvāpi ve nānutappāma pacchā, tasmā hi amhaṃ daharā namiyyare. (jā. 1.10.95);</p>

<p rend="gatha1">‘‘Pubbeva dānā sumano, dadaṃ cittaṃ pasādaye;</p>

<p rend="gathalast">Datvā attamano hoti, esā yaññassa sampadā’’. (a. ni. 6.37; pe. va. 305);</p>

<p rend="bodytext">Iti, mahārāja, āgantukaseṭṭhi tagarasikhipaccekabuddhassa dinnapaccayena bahuṃ dhanaṃ labhi, datvā aparacetanaṃ paṇītaṃ kātuṃ asamatthatāya bhoge bhuñjituṃ nāsakkhīti. ‘‘Puttaṃ pana kasmā na labhi, bhante’’ti? Satthā ‘‘puttassa alabhanakāraṇampi teneva kataṃ, mahārājā’’ti vatvā tena yācito atītaṃ āhari.</p>

<p rend="bodytext">Atīte <pb ed="V" n="3.0263" /> bārāṇasiyaṃ brahmadatte rajjaṃ kārente bodhisatto asītikoṭivibhave seṭṭhikule nibbattitvā vayappatto mātāpitūnaṃ accayena kaniṭṭhaṃ saṅgaṇhitvā kuṭumbaṃ vicārento gharadvāre dānasālaṃ kāretvā mahādānaṃ pavattento agāraṃ ajjhāvasi. Athassa eko putto jāyi. So tassa padasā gamanakāle kāmesu ādīnavaṃ nekkhamme cānisaṃsaṃ disvā saddhiṃ puttadārena sabbaṃ gharavibhavaṃ <pb ed="P" n="3.0301" /> kaniṭṭhassa niyyātetvā ‘‘appamatto dānaṃ pavattehī’’ti ovādaṃ datvā isipabbajjaṃ pabbajitvā abhiññā ca samāpattiyo ca nibbattetvā himavantapadese vihāsi. Kaniṭṭhopissa ekaṃ puttaṃ paṭilabhi. So taṃ vaḍḍhantaṃ disvā cintesi ‘‘mama bhātu putte jīvante kuṭumbaṃ bhinditvā dvidhā bhavissati, bhātu puttaṃ māressāmī’’ti. Atha naṃ ekadivasaṃ nadiyaṃ opilāpetvā māresi. Tamenaṃ nhatvā āgataṃ bhātu jāyā ‘‘kuhiṃ mama putto’’ti pucchi. ‘‘Nadiyaṃ udakaṃ kīḷi, atha naṃ udake vicinanto nāddasa’’nti. Sā roditvā kanditvā tuṇhī ahosi.</p>

<p rend="bodytext">Bodhisatto <pb ed="M" n="3.0283" /> taṃ pavattiṃ ñatvā ‘‘idaṃ kiccaṃ pākaṭaṃ karissāmī’’ti ākāsenāgantvā bārāṇasiyaṃ otaritvā sunivattho supāruto tassa gharadvāre ṭhatvā dānasālaṃ adisvā ‘‘dānasālāpi iminā asappurisena nāsitā’’ti cintesi. Kaniṭṭho tassa āgatabhāvaṃ ñatvā āgantvā mahāsattaṃ vanditvā pāsādaṃ āropetvā subhojanaṃ bhojesi. So bhattakiccāvasāne sukhakathāya nisinno ‘‘dārako na paññāyati, kahaṃ nu kho’’ti pucchi. ‘‘Mato, bhante’’ti. ‘‘Kena kāraṇenā’’ti? ‘‘Udakakīḷanaṭṭhāne asukakāraṇenāti na jānāmī’’ti. ‘‘Kiṃ tvaṃ asappurisa na jānissasi, tayā katakiccaṃ mayhaṃ pākaṭaṃ, nanu tvaṃ iminā nāma kāraṇena taṃ māresi, kiṃ nu tvaṃ rājādīnaṃ vasena nassamānaṃ dhanaṃ rakkhituṃ sakkuṇeyyāsi, mayhakasakuṇassa ca tuyhañca kiṃ nānākaraṇa’’nti? Athassa mahāsatto buddhalīḷāya dhammaṃ desento imā gāthā abhāsi –</p>

<p rend="hangnum" n="102"><hi rend="paranum">102</hi><hi rend="dot">.</hi></p>

<p rend="gatha1"> ‘‘Sakuṇo mayhako nāma, girisānudarīcaro;</p>

<p rend="gathalast">Pakkaṃ pipphalimāruyha, ‘mayhaṃ mayha’nti kandati.</p>

<p rend="hangnum" n="103"><hi rend="paranum">103</hi><hi rend="dot">.</hi></p>

<p rend="gatha1"> ‘‘Tassevaṃ <pb ed="P" n="3.0302" /> vilapantassa, dijasaṅghā samāgatā;</p>

<p rend="gathalast">Bhutvāna pipphaliṃ yanti, vilapatveva so dijo.</p>

<p rend="hangnum" n="104"><hi rend="paranum">104</hi><hi rend="dot">.</hi></p>

<p rend="gatha1"> ‘‘Evameva <pb ed="V" n="3.0264" /> idhekacco, saṅgharitvā bahuṃ dhanaṃ;</p>

<p rend="gathalast">Nevattano na ñātīnaṃ, yathodhiṃ paṭipajjati.</p>

<p rend="hangnum" n="105"><hi rend="paranum">105</hi><hi rend="dot">.</hi></p>

<p rend="gatha1"> ‘‘Na so acchādanaṃ bhattaṃ, na mālaṃ na vilepanaṃ;</p>

<p rend="gathalast">Anubhoti sakiṃ kiñci, na saṅgaṇhāti ñātake.</p>

<p rend="hangnum" n="106"><hi rend="paranum">106</hi><hi rend="dot">.</hi></p>

<p rend="gatha1"> ‘‘Tassevaṃ vilapantassa, mayhaṃ mayhanti rakkhato;</p>

<p rend="gatha2">Rājāno atha vā corā, dāyādā yeva appiyā;</p>

<p rend="gathalast">Dhanamādāya gacchanti, vilapatveva so naro.</p>

<p rend="hangnum" n="107"><hi rend="paranum">107</hi><hi rend="dot">.</hi></p>

<p rend="gatha1"> ‘‘Dhīro bhoge adhigamma, saṅgaṇhāti ca ñātake;</p>

<p rend="gathalast">Tena so kittiṃ pappoti, pecca sagge pamodatī’’ti.</p>

<p rend="bodytext">Tattha <pb ed="M" n="3.0284" /><hi rend="bold">mayhako</hi>ti ‘‘mayhaṃ mayha’’nti viravanavasena evaṃladdhanāmo. Girisānudarīsu caratīti <hi rend="bold">girisānudarīcaro. Pakkaṃ pipphali</hi>nti himavantapadese ekaṃ phalabharitaṃ pipphalirukkhaṃ. <hi rend="bold">Kandatī</hi>ti dijagaṇe taṃ rukkhaṃ parivāretvā pakkāni khādante vāretuṃ ‘‘mayhaṃ mayha’’nti paridevanto vicarati. <hi rend="bold">Tassevaṃ vilapantassā</hi>ti tassa vilapantasseva. <hi rend="bold">Bhutvāna vipphaliṃ yantī</hi>ti taṃ pipphalirukkhaṃ paribhuñjitvā aññaṃ phalasampannaṃ rukkhaṃ gacchanti. <hi rend="bold">Vilapatvevā</hi>ti so pana dijo vilapatiyeva. <hi rend="bold">Yathodhi</hi>nti yathākoṭṭhāsaṃ, mātāpitābhātubhaginīputtadhītādīnaṃ upabhogaparibhogavasena yo yo koṭṭhāso dātabbo, taṃ taṃ na detīti attho.</p>

<p rend="bodytext"><hi rend="bold">Saki</hi>nti ekavārampi nānubhoti. ‘‘Saka’’ntipi pāṭho, attano santakampīti attho. <hi rend="bold">Na saṅgaṇhātī</hi>ti bhattacchādanabījanaṅgalādidānavasena na saṅgaṇhāti. <hi rend="bold">Vilapatveva so naro</hi>ti etesu rājādīsu dhanaṃ gahetvā gacchantesu kevalaṃ so puriso vilapatiyeva. <hi rend="bold">Dhīro</hi>ti paṇḍito. <hi rend="bold">Saṅgaṇhātī</hi>ti attano santikaṃ āgate dubbalañātake bhattacchādanabījanaṅgalādidānena saṅgaṇhāti. <hi rend="bold">Tenā</hi>ti so puriso tena ñātisaṅgahena catuparisamajjhe kittiñca attano vaṇṇabhaṇanañca pāpuṇāti, pecca sagge devanagare pamodati.</p>

<p rend="bodytext">Evaṃ <pb ed="P" n="3.0303" /> mahāsatto tassa dhammaṃ desetvā dānaṃ pākatikaṃ kāretvā himavantameva gantvā aparihīnajjhāno brahmalokūpago ahosi.</p>

<p rend="bodytext">Satthā <pb ed="V" n="3.0265" /> imaṃ dhammadesanaṃ āharitvā ‘‘iti kho, mahārāja, āgantukaseṭṭhi bhātu puttassa māritattā ettakaṃ kālaṃ neva puttaṃ, na dhītaraṃ alabhī’’ti vatvā jātakaṃ samodhānesi – ‘‘tadā kaniṭṭho āgantukaseṭṭhi ahosi, jeṭṭhako pana ahameva ahosi’’nti.</p>

<p rend="centre">Mayhakajātakavaṇṇanā pañcamā.</p>

<p rend="hangnum"></p>

<p rend="bodytext"> [391] 6. Vijjādharajātakavaṇṇanā</p>

<p rend="bodytext"><hi rend="bold">Dubbaṇṇarūpa</hi>nti <pb ed="M" n="3.0285" /> idaṃ satthā jetavane viharanto lokatthacariyaṃ ārabbha kathesi. Vatthu <hi rend="bold">mahākaṇhajātake</hi> (jā. 1.12.61 ādayo) āvi bhavissati. Tadā pana satthā ‘‘na, bhikkhave, idāneva, pubbepi tathāgato lokatthacariyaṃ cariyevā’’ti vatvā atītaṃ āhari.</p>

<p rend="bodytext">Atīte bārāṇasiyaṃ brahmadatte rajjaṃ kārente bodhisatto sakko ahosi. Tadā eko vijjādharo vijjaṃ parivattetvā aḍḍharattasamaye āgantvā bārāṇasirañño aggamahesiyā saddhiṃ aticarati, tassā paricārikāyo sañjāniṃsu. Sā sayameva rājānaṃ upasaṅkamitvā ‘‘deva, eko puriso aḍḍharattasamaye sirigabbhaṃ pavisitvā maṃ dūsetī’’ti āha. ‘‘Sakkhissasi pana kiñci saññāṇaṃ kātu’’nti? ‘‘Sakkomi, devā’’ti sā jātihiṅgulikapātiṃ āharāpetvā tassa purisassa rattiṃ āgantvā abhiramitvā gacchantassa piṭṭhiyaṃ pañcaṅgulikaṃ datvā pātova rañño ārocesi. Rājā manusse āṇāpesi ‘‘gacchatha, sabbadisāsu oloketvā piṭṭhiyaṃ katajātihiṅgulapañcaṅgulikapurisaṃ gaṇhathā’’ti. Vijjādharopi rattiṃ anācāraṃ katvā divā susāne sūriyaṃ namassanto ekapādena tiṭṭhati. Rājapurisā taṃ disvā parivārayiṃsu. So ‘‘pākaṭaṃ me kammaṃ jāta’’nti <pb ed="P" n="3.0304" /> vijjaṃ parivattetvā ākāsena uppatitvā gato.</p>

<p rend="bodytext">Rājā taṃ disvā āgatapurise ‘‘addasathā’’ti pucchi. ‘‘Āma, addasāmā’’ti. ‘‘Ko nāmeso’’ti? ‘‘Pabbajito, devā’’ti. ‘‘So hi rattiṃ anācāraṃ katvā divā pabbajitavesena vasati’’. Rājā ‘‘ime divā samaṇavesena caritvā rattiṃ anācāraṃ karontī’’ti pabbajitānaṃ kujjhitvā micchāgahaṇaṃ gahetvā ‘‘mayhaṃ vijitā ime sabbe pabbajitā palāyantu, diṭṭhadiṭṭhaṭṭhāne rājāṇaṃ karissantū’’ti bheriṃ carāpesi. Tiyojanasatikā kāsiraṭṭhā palāyitvā sabbe pabbajitā aññarājadhāniyo agamiṃsu. Sakalakāsiraṭṭhe manussānaṃ ovādadāyako <pb ed="V" n="3.0266" /> ekopi dhammikasamaṇabrāhmaṇo nāhosi. Anovādakā manussā pharusā ahesuṃ, dānasīlavimukhā matamatā yebhuyyena apāye nibbattiṃsu, sagge nibbattanakā nāma nāhesuṃ.</p>

<p rend="bodytext">Sakko <pb ed="M" n="3.0286" /> nave devaputte apassanto ‘‘kiṃ nu kho kāraṇa’’nti āvajjetvā vijjādharaṃ nissāya bārāṇasiraññā kuddhena micchāgahaṇaṃ gahetvā pabbajitānaṃ raṭṭhā pabbājitabhāvaṃ ñatvā ‘‘ṭhapetvā maṃ añño imassa rañño micchāgahaṇaṃ bhindituṃ samattho nāma natthi, rañño ca raṭṭhavāsīnañca avassayo bhavissāmī’’ti cintetvā nandamūlapabbhāre paccekabuddhānaṃ santikaṃ gantvā vanditvā ‘‘bhante, mayhaṃ ekaṃ mahallakaṃ paccekabuddhaṃ detha, kāsiraṭṭhaṃ pasādessāmī’’ti āha. So saṅghattherameva labhi, athassa pattacīvaraṃ gahetvā taṃ purato katvā sayaṃ pacchato hutvā sirasmiṃ añjaliṃ ṭhapetvā paccekabuddhaṃ namassanto uttamarūpadharo māṇavako hutvā sakalanagarassa matthakena tikkhattuṃ vicaritvā rājadvāraṃ āgantvā ākāse aṭṭhāsi. Amaccā rañño ārocesuṃ ‘‘deva, abhirūpo māṇavako ekaṃ samaṇaṃ ānetvā rājadvāre <pb ed="P" n="3.0305" /> ākāse ṭhito’’ti. Rājā āsanā uṭṭhāya sīhapañjare ṭhatvā ‘‘māṇavaka, kasmā tvaṃ abhirūpo samāno etassa virūpassa samaṇassa pattacīvaraṃ gahetvā namassamāno ṭhito’’ti tena saddhiṃ sallapanto paṭhamaṃ gāthamāha –</p>

<p rend="hangnum" n="108"><hi rend="paranum">108</hi><hi rend="dot">.</hi></p>

<p rend="gatha1"> ‘‘Dubbaṇṇarūpaṃ tuvamariyavaṇṇī, purakkhatvā pañjaliko namassasi;</p>

<p rend="gathalast">Seyyo nu teso udavā sarikkho, nāmaṃ parassattano cāpi brūhī’’ti.</p>

<p rend="bodytext">Tattha <hi rend="bold">ariyavaṇṇī</hi>ti sundararūpo. <hi rend="bold">Seyyo nu teso</hi>ti eso virūpo pabbajito kiṃ nu tayā uttaritaro, udāhu sarikkho. <hi rend="bold">Nāmaṃ parassattano cāpī</hi>ti etassa parassa ca attano ca nāmaṃ brūhīti pucchati.</p>

<p rend="bodytext">Atha naṃ sakko ‘‘mahārāja, samaṇā nāma garuṭṭhāniyā, tena me nāmaṃ lapituṃ na labbhati, mayhaṃ pana te nāmaṃ kathessāmī’’ti vatvā dutiyaṃ gāthamāha –</p>

<p rend="hangnum" n="109"><hi rend="paranum">109</hi><hi rend="dot">.</hi></p>

<p rend="gatha1"> ‘‘Na nāmagottaṃ gaṇhanti rāja, sammaggatānujjugatāna devā;</p>

<p rend="gathalast">Ahañca te nāmadheyyaṃ vadāmi, sakkohamasmī tidasānamindo’’ti.</p>

<p rend="bodytext">Tattha <pb ed="M" n="3.0287" /><hi rend="bold">sammaggatānujjugatāna devā</hi>ti mahārāja, sabbasaṅkhāre yathā sabhāvasarasavasena sammasitvā <pb ed="V" n="3.0267" /> aggaphalaṃ arahattaṃ pattattā sammaggatānaṃ, ujunā ca aṭṭhaṅgikena maggena nibbānaṃ gatattā ujugatānaṃ mahākhīṇāsavānaṃ upapattidevehi uttaritarānaṃ visuddhidevānaṃ upapattidevā nāmagottaṃ na gaṇhanti. <hi rend="bold">Ahañca te nāmadheyya</hi>nti apica ahaṃ attano nāmadheyyaṃ tuyhaṃ kathemi.</p>

<p rend="bodytext">Taṃ sutvā rājā tatiyagāthāya bhikkhunamassane ānisaṃsaṃ pucchi –</p>

<p rend="hangnum" n="110"><hi rend="paranum">110</hi><hi rend="dot">.</hi></p>

<p rend="gatha1"> ‘‘Yo disvā bhikkhuṃ caraṇūpapannaṃ, purakkhatvā pañjaliko namassati;</p>

<p rend="gathalast">Pucchāmi <pb ed="P" n="3.0306" /> taṃ devarājetamatthaṃ, ito cuto kiṃ labhate sukhaṃ so’’ti.</p>

<p rend="bodytext">Sakko catutthagāthāya kathesi –</p>

<p rend="hangnum" n="111"><hi rend="paranum">111</hi><hi rend="dot">.</hi></p>

<p rend="gatha1"> ‘‘Yo disvā bhikkhuṃ caraṇūpapannaṃ, purakkhatvā pañjaliko namassati;</p>

<p rend="gathalast">Diṭṭheva dhamme labhate pasaṃsaṃ, saggañca so yāti sarīrabhedā’’ti.</p>

<p rend="bodytext">Tattha <hi rend="bold">bhikkhu</hi>nti bhinnakilesaṃ parisuddhapuggalaṃ. <hi rend="bold">Caraṇūpapanna</hi>nti sīlacaraṇena upetaṃ. <hi rend="bold">Diṭṭheva dhamme</hi>ti na kevalaṃ ito cutoyeva, imasmiṃ pana attabhāve so pasaṃsaṃ labhati, pasaṃsāsukhaṃ vindatīti.</p>

<p rend="bodytext">Rājā sakkassa kathaṃ sutvā attano micchāgahaṇaṃ bhinditvā tuṭṭhamānaso pañcamaṃ gāthamāha –</p>

<p rend="hangnum" n="112"><hi rend="paranum">112</hi><hi rend="dot">.</hi></p>

<p rend="gatha1"> ‘‘Lakkhī vata me udapādi ajja, yaṃ vāsavaṃ bhūtapatiddasāma;</p>

<p rend="gathalast">Bhikkhuñca disvāna tuvañca sakka, kāhāmi puññāni anappakānī’’ti.</p>

<p rend="bodytext">Tattha <hi rend="bold">lakkhī</hi>ti sirī, paññātipi vadanti. Idaṃ vuttaṃ hoti – ajja mama tava vacanaṃ suṇantasseva kusalākusalavipākajānanapaññā udapādīti. <hi rend="bold">Ya</hi>nti nipātamattaṃ. <hi rend="bold">Bhūtapatiddasāmā</hi>ti bhūtapatiṃ addasāma.</p>

<p rend="bodytext">Taṃ <pb ed="M" n="3.0288" /> sutvā sakko paṇḍitassa thutiṃ karonto chaṭṭhaṃ gāthamāha –</p>

<p rend="hangnum" n="113"><hi rend="paranum">113</hi><hi rend="dot">.</hi></p>

<p rend="gatha1"> ‘‘Addhā <pb ed="V" n="3.0268" /> have sevitabbā sapaññā, bahussutā ye bahuṭhānacintino;</p>

<p rend="gathalast">Bhikkhuñca disvāna mamañca rāja, karohi puññāni anappakānī’’ti.</p>

<p rend="bodytext">Tattha <hi rend="bold">bahuṭhānacintino</hi>ti bahūni kāraṇāni cintanasamatthā.</p>

<p rend="bodytext">Taṃ <pb ed="P" n="3.0307" /> sutvā rājā osānagāthamāha –</p>

<p rend="hangnum" n="114"><hi rend="paranum">114</hi><hi rend="dot">.</hi></p>

<p rend="gatha1"> ‘‘Akkodhano niccapasannacitto, sabbātithīyācayogo bhavitvā;</p>

<p rend="gathalast">Nihacca mānaṃ abhivādayissaṃ, sutvāna devinda subhāsitānī’’ti.</p>

<p rend="bodytext">Tattha <hi rend="bold">sabbātithīyācayogo bhavitvā</hi>ti sabbesaṃ atithīnaṃ āgatānaṃ āgantukānaṃ yaṃ yaṃ te yācanti, tassa tassa yutto anucchaviko bhavitvā, sabbaṃ tehi yācitayācitaṃ dadamānoti attho. <hi rend="bold">Sutvāna devinda subhāsitānī</hi>ti tava subhāsitāni sutvā ahaṃ evarūpo bhavissāmīti vadati.</p>

<p rend="bodytext">Evañca pana vatvā pāsādā oruyha paccekabuddhaṃ vanditvā ekamantaṃ aṭṭhāsi. Paccekabuddho ākāse pallaṅkena nisīditvā ‘‘mahārāja, vijjādharo na samaṇo, tvaṃ ito paṭṭhāya ‘atuccho loko, atthi dhammikasamaṇabrāhmaṇā’ti ñatvā dānaṃ dehi, sīlaṃ rakkha, uposathakammaṃ karohī’’ti rājānaṃ ovadi. Sakkopi sakkānubhāvena ākāse ṭhatvā ‘‘ito paṭṭhāya appamattā hothā’’ti nāgarānaṃ ovādaṃ datvā ‘‘palātā samaṇabrāhmaṇā āgacchantū’’ti bheriṃ carāpesi. Atha te ubhopi sakaṭṭhānameva agamaṃsu. Rājā tassa ovāde ṭhatvā dānādīni puññāni akāsi.</p>

<p rend="bodytext">Satthā imaṃ dhammadesanaṃ āharitvā jātakaṃ samodhānesi – ‘‘tadā paccekabuddho parinibbuto, rājā ānando ahosi, sakko pana ahameva ahosi’’nti.</p>

<p rend="centre">Vijjādharajātakavaṇṇanā chaṭṭhā.</p>

<p rend="hangnum"></p>

<p rend="bodytext"> [392] 7. Siṅghapupphajātakavaṇṇanā</p>

<p rend="bodytext"><hi rend="bold">Yameta</hi>nti <pb ed="V" n="3.0269" /><pb ed="M" n="3.0289" /> idaṃ satthā jetavane viharanto aññataraṃ bhikkhuṃ ārabbha kathesi. So kira jetavanā nikkhamitvā kosalaraṭṭhe aññataraṃ araññaṃ nissāya viharanto ekadivasaṃ padumasaraṃ <pb ed="P" n="3.0308" /> otaritvā supupphitapadumaṃ disvā adhovāte ṭhatvā upasiṅghi. Atha naṃ tasmiṃ vane adhivatthā devatā ‘‘mārisa, tvaṃ gandhatheno nāma, idaṃ te ekaṃ theyyaṅga’’nti saṃvejesi. So tāya saṃvejito puna jetavanaṃ āgantvā satthāraṃ vanditvā nisinno ‘‘kahaṃ bhikkhu nivutthosī’’ti puṭṭho ‘‘asukavanasaṇḍe nāma, tattha ca maṃ devatā evaṃ nāma saṃvejesī’’ti āha. Atha naṃ satthā ‘‘na kho bhikkhu pupphaṃ upasiṅghanto tvameva devatāya saṃvejito, porāṇakapaṇḍitāpi saṃvejitapubbā’’ti vatvā tena yācito atītaṃ āhari.</p>

<p rend="bodytext">Atīte bārāṇasiyaṃ brahmadatte rajjaṃ kārente bodhisatto ekasmiṃ kāsikagāme brāhmaṇakule nibbattitvā vayappatto takkasilāyaṃ uggahitasippo aparabhāge isipabbajjaṃ pabbajitvā ekaṃ padumasaraṃ nissāya upavasanto ekadivasaṃ saraṃ otaritvā supupphitapadumaṃ upasiṅghamāno aṭṭhāsi. Atha naṃ ekā devadhītā rukkhakkhandhavivare ṭhatvā saṃvejayamānā paṭhamaṃ gāthamāha –</p>

<p rend="hangnum" n="115"><hi rend="paranum">115</hi><hi rend="dot">.</hi></p>

<p rend="gatha1"> ‘‘Yametaṃ vārijaṃ pupphaṃ, adinnaṃ upasiṅghasi;</p>

<p rend="gathalast">Ekaṅgametaṃ theyyānaṃ, gandhathenosi mārisā’’ti.</p>

<p rend="bodytext">Tattha <hi rend="bold">ekaṅgameta</hi>nti ekakoṭṭhāso esa.</p>

<p rend="bodytext">Tato bodhisatto dutiyaṃ gāthamāha –</p>

<p rend="hangnum" n="116"><hi rend="paranum">116</hi><hi rend="dot">.</hi></p>

<p rend="gatha1"> ‘‘Na harāmi na bhañjāmi, ārā siṅghāmi vārijaṃ;</p>

<p rend="gathalast">Atha kena nu vaṇṇena, gandhathenoti vuccatī’’ti.</p>

<p rend="bodytext">Tattha <hi rend="bold">ārā siṅghāmī</hi>ti dūre ṭhito ghāyāmi. <hi rend="bold">Vaṇṇenā</hi>ti kāraṇena.</p>

<p rend="bodytext">Tasmiṃ <pb ed="M" n="3.0290" /> khaṇe eko puriso tasmiṃ sare bhisāni ceva khaṇati, puṇḍarīkāni ca bhañjati <pb ed="V" n="3.0270" />. Bodhisatto taṃ disvā ‘‘maṃ ārā ṭhatvā upasiṅghantaṃ ‘coro’ti vadasi, etaṃ purisaṃ <pb ed="P" n="3.0309" /> kasmā na bhaṇasī’’ti tāya saddhiṃ sallapanto tatiyaṃ gāthamāha –</p>

<p rend="hangnum" n="117"><hi rend="paranum">117</hi><hi rend="dot">.</hi></p>

<p rend="gatha1"> ‘‘Yoyaṃ bhisāni khaṇati, puṇḍarīkāni bhañjati;</p>

<p rend="gathalast">Evaṃ ākiṇṇakammanto, kasmā eso na vuccatī’’ti.</p>

<p rend="bodytext">Tattha <hi rend="bold">ākiṇṇakammanto</hi>ti kakkhaḷakammanto dāruṇakammanto.</p>

<p rend="bodytext">Athassa avacanakāraṇaṃ ācikkhantī devatā catutthapañcamagāthā abhāsi –</p>

<p rend="hangnum" n="118"><hi rend="paranum">118</hi><hi rend="dot">.</hi></p>

<p rend="gatha1"> ‘‘Ākiṇṇaluddo puriso, dhāticelaṃva makkhito;</p>

<p rend="gathalast">Tasmiṃ me vacanaṃ natthi, tañcārahāmi vattave.</p>

<p rend="hangnum" n="119"><hi rend="paranum">119</hi><hi rend="dot">.</hi></p>

<p rend="gatha1"> ‘‘Anaṅgaṇassa posassa, niccaṃ sucigavesino;</p>

<p rend="gathalast">Vālaggamattaṃ pāpassa, abbhāmattaṃva khāyatī’’ti.</p>

<p rend="bodytext">Tattha <hi rend="bold">dhāticelaṃvā</hi>ti kheḷasiṅghāṇikamuttagūthamakkhitaṃ dhātidāsiyā nivatthacelaṃ viya ayaṃ pāpamakkhitoyeva, tena kāraṇena tasmiṃ mama vacanaṃ natthi. <hi rend="bold">Tañcārahāmī</hi>ti samaṇā pana ovādakkhamā honti piyasīlā, tasmā taṃ appamattakampi ayuttaṃ karontaṃ vattuṃ arahāmi samaṇāti. <hi rend="bold">Anaṅgaṇassā</hi>ti niddosassa tumhādisassa. <hi rend="bold">Abbhāmattaṃva khāyatī</hi>ti mahāmeghappamāṇaṃ hutvā upaṭṭhāti, idāni kasmā evarūpaṃ dosaṃ abbohārikaṃ karosīti.</p>

<p rend="bodytext">Tāya pana saṃvejito bodhisatto saṃvegappatto chaṭṭhaṃ gāthamāha –</p>

<p rend="hangnum" n="120"><hi rend="paranum">120</hi><hi rend="dot">.</hi></p>

<p rend="gatha1"> ‘‘Addhā maṃ yakkha jānāsi, atho maṃ anukampasi;</p>

<p rend="gathalast">Punapi yakkha vajjāsi, yadā passasi edisa’’nti.</p>

<p rend="bodytext">Tattha <hi rend="bold">yakkhā</hi>ti devataṃ ālapati. <hi rend="bold">Vajjāsī</hi>ti vadeyyāsi. <hi rend="bold">Yadā passasi edisa</hi>nti yadā mama evarūpaṃ dosaṃ passasi, tadā evaṃ mama vadeyyāsīti vadati.</p>

<p rend="bodytext">Athassa <pb ed="V" n="3.0271" /><pb ed="M" n="3.0291" /> sā devadhītā sattamaṃ gāthamāha –</p>

<p rend="hangnum" n="121"><hi rend="paranum">121</hi><hi rend="dot">.</hi></p>

<p rend="gatha1"> ‘‘Neva taṃ upajīvāmi, napi te bhatakāmhase;</p>

<p rend="gathalast">Tvameva bhikkhu jāneyya, yena gaccheyya suggati’’nti.</p>

<p rend="bodytext">Tattha <pb ed="P" n="3.0310" /><hi rend="bold">bhatakāmhase</hi>ti tava bhatihatā kammakarāpi na homa. Kiṃkāraṇā taṃ sabbakālaṃ rakkhamānā vicarissāmāti dīpeti. <hi rend="bold">Yena gaccheyyā</hi>ti bhikkhu yena kammena tvaṃ sugatiṃ gaccheyyāsi, tvameva taṃ jāneyyāsīti.</p>

<p rend="bodytext">Evaṃ sā tassa ovādaṃ datvā attano vimānameva paviṭṭhā. Bodhisattopi jhānaṃ nibbattetvā brahmalokaparāyaṇo ahosi.</p>

<p rend="bodytext">Satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne so bhikkhu sotāpattiphale patiṭṭhahi.</p>

<p rend="bodytext">Tadā devadhītā uppalavaṇṇā ahosi, tāpaso pana ahameva ahosinti.</p>

<p rend="centre">Siṅghapupphajātakavaṇṇanā sattamā.</p>

<p rend="hangnum"></p>

<p rend="bodytext"> [393] 8. Vighāsādajātakavaṇṇanā</p>

<p rend="bodytext"><hi rend="bold">Susukhaṃ vata jīvantī</hi>ti idaṃ satthā pubbārāme viharanto keḷisīlake bhikkhū ārabbha kathesi. Tesu hi mahāmoggallānattherena pāsādaṃ kampetvā saṃvejitesu dhammasabhāyaṃ bhikkhū tesaṃ aguṇaṃ kathentā nisīdiṃsu. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepete keḷisīlakāyevā’’ti vatvā atītaṃ āhari.</p>

<p rend="bodytext">Atīte bārāṇasiyaṃ brahmadatte rajjaṃ kārente bodhisatto sakko ahosi. Atha aññatarasmiṃ kāsikagāme satta bhātaro kāmesu dosaṃ disvā nikkhamitvā isipabbajjaṃ pabbajitvā majjhāraññe vasantā yoge yogaṃ akatvā kāyadaḷhībahulā hutvā nānappakāraṃ kīḷaṃ <pb ed="V" n="3.0272" /> kīḷantā <pb ed="M" n="3.0292" /> cariṃsu. Sakko devarājā ‘‘ime saṃvejessāmī’’ti suko hutvā tesaṃ vasanaṭṭhānaṃ āgantvā ekasmiṃ rukkhe nilīyitvā te saṃvejento paṭhamaṃ gāthamāha –</p>

<p rend="hangnum" n="122"><hi rend="paranum">122</hi><hi rend="dot">.</hi></p>

<p rend="gatha1"> ‘‘Susukhaṃ <pb ed="P" n="3.0311" /> vata jīvanti, ye janā vighāsādino;</p>

<p rend="gathalast">Diṭṭheva dhamme pāsaṃsā, samparāye ca suggatī’’ti.</p>

<p rend="bodytext">Tattha <hi rend="bold">vighāsādino</hi>ti bhuttātirekaṃ bhuñjante sandhāyāha. <hi rend="bold">Diṭṭheva dhamme</hi>ti ye evarūpā, te diṭṭheva dhamme pāsaṃsā, samparāye ca tesaṃ sugati hoti, sagge uppajjantīti adhippāyena vadati.</p>

<p rend="bodytext">Atha tesu eko tassa vacanaṃ sutvā avasese āmantetvā dutiyaṃ gāthamāha –</p>

<p rend="hangnum" n="123"><hi rend="paranum">123</hi><hi rend="dot">.</hi></p>

<p rend="gatha1"> ‘‘Sukassa bhāsamānassa, na nisāmetha paṇḍitā;</p>

<p rend="gathalast">Idaṃ suṇātha sodariyā, amhevāyaṃ pasaṃsatī’’ti.</p>

<p rend="bodytext">Tattha <hi rend="bold">bhāsamānassā</hi>ti mānusikāya vācāya bhaṇantassa. <hi rend="bold">Na nisāmethā</hi>ti na suṇātha. <hi rend="bold">Idaṃ suṇāthā</hi>ti idamassa vacanaṃ suṇātha. <hi rend="bold">Sodariyā</hi>ti samāne udare vutthabhāvena te ālapanto āha.</p>

<p rend="bodytext">Atha ne paṭikkhipanto suko tatiyaṃ gāthamāha –</p>

<p rend="hangnum" n="124"><hi rend="paranum">124</hi><hi rend="dot">.</hi></p>

<p rend="gatha1"> ‘‘Nāhaṃ tumhe pasaṃsāmi, kuṇapādā suṇātha me;</p>

<p rend="gathalast">Ucchiṭṭhabhojino tumhe, na tumhe vighāsādino’’ti.</p>

<p rend="bodytext">Tattha <hi rend="bold">kuṇapādā</hi>ti kuṇapakhādakāti te ālapati.</p>

<p rend="bodytext">Te tassa vacanaṃ sutvā sabbepi catutthaṃ gāthamāhaṃsu –</p>

<p rend="hangnum" n="125"><hi rend="paranum">125</hi><hi rend="dot">.</hi></p>

<p rend="gatha1"> ‘‘Sattavassā pabbajitā, majjhāraññe sikhaṇḍino;</p>

<p rend="gatha2">Vighāseneva yāpentā, mayañce bhoto gārayhā;</p>

<p rend="gathalast">Ke nu bhoto pasaṃsiyā’’ti.</p>

<p rend="bodytext">Tattha <pb ed="V" n="3.0273" /><hi rend="bold">sikhaṇḍino</hi>ti cūḷāya samannāgatā. <hi rend="bold">Vighāsenevā</hi>ti ettakaṃ kālaṃ satta vassāni sīhabyagghavighāseneva yāpentā yadi bhoto gārayhā, atha ke nu te pasaṃsiyāti.</p>

<p rend="bodytext">Te <pb ed="M" n="3.0293" /> lajjāpento mahāsatto pañcamaṃ gāthamāha –</p>

<p rend="hangnum" n="126"><hi rend="paranum">126</hi><hi rend="dot">.</hi></p>

<p rend="gatha1"> ‘‘Tumhe sīhānaṃ byagghānaṃ, vāḷānañcāvasiṭṭhakaṃ;</p>

<p rend="gathalast">Ucchiṭṭheneva yāpentā, maññivho vighāsādino’’ti.</p>

<p rend="bodytext">Tattha <hi rend="bold">vāḷānañcāvasiṭṭhaka</hi>nti sesavāḷamigānañca avasiṭṭhakaṃ ucchiṭṭhabhojanaṃ.</p>

<p rend="bodytext">Taṃ <pb ed="P" n="3.0312" /> sutvā tāpasā ‘‘sace mayaṃ na vighāsādā, atha ke carahi te vighāsādā’’ti? Atha tesaṃ so tamatthaṃ ācikkhanto chaṭṭhaṃ gāthamāha –</p>

<p rend="hangnum" n="127"><hi rend="paranum">127</hi><hi rend="dot">.</hi></p>

<p rend="gatha1"> ‘‘Ye brāhmaṇassa samaṇassa, aññassa vā vanibbino;</p>

<p rend="gathalast">Datvāva sesaṃ bhuñjanti, te janā vighāsādino’’ti.</p>

<p rend="bodytext">Tattha <hi rend="bold">vanibbino</hi>ti taṃ taṃ bhaṇḍaṃ yācanakassa. Evaṃ te lajjāpetvā mahāsatto sakaṭṭhānameva gato.</p>

<p rend="bodytext">Satthā imaṃ dhammadesanaṃ āharitvā jātakaṃ samodhānesi – ‘‘tadā satta bhātaro ime keḷisīlakā bhikkhū ahesuṃ, sakko pana ahameva ahosi’’nti.</p>

<p rend="centre">Vighāsādajātakavaṇṇanā aṭṭhamā.</p>

<p rend="hangnum"></p>

<p rend="bodytext"> [394] 9. Vaṭṭakajātakavaṇṇanā</p>

<p rend="bodytext"><hi rend="bold">Paṇīta</hi>nti idaṃ satthā jetavane viharanto ekaṃ lolabhikkhuṃ ārabbha kathesi. Tañhi satthā ‘‘saccaṃ kira tvaṃ bhikkhu lolo’’ti pucchitvā ‘‘āma, bhante’’ti vutte ‘‘na kho bhikkhu idāneva lolo, pubbepi tvaṃ loloyeva, lolatāya pana bārāṇasiyaṃ hatthigavāssapurisakuṇapehi <pb ed="V" n="3.0274" /> atitto ‘ito uttaritaraṃ labhissāmī’ti araññaṃ paviṭṭhosī’’ti vatvā atītaṃ āhari.</p>

<p rend="bodytext">Atīte bārāṇasiyaṃ brahmadatte rajjaṃ kārente bodhisatto vaṭṭakayoniyaṃ nibbattitvā araññe lūkhatiṇabījāhāro vasi. Tadā bārāṇasiyaṃ eko lolakāko hatthikuṇapādīhi atitto ‘‘ito uttaritaraṃ labhissāmī’’ti araññaṃ pavisitvā phalāphalaṃ khādanto bodhisattaṃ <pb ed="M" n="3.0294" /> disvā ‘‘ayaṃ vaṭṭako ativiya thūlasarīro, madhuraṃ gocaraṃ khādati maññe, etassa gocaraṃ pucchitvā taṃ khāditvā ahampi thūlo bhavissāmī’’ti cintetvā bodhisattassa uparibhāge sākhāya nilīyitvā bodhisattaṃ pucchi ‘‘bho vaṭṭaka, kiṃ nāma paṇītāhāraṃ bhuñjasi, thūlasarīro ahosī’’ti? Bodhisatto <pb ed="P" n="3.0313" /> tena pucchito tena saddhiṃ paṭisanthāraṃ karonto paṭhamaṃ gāthamāha –</p>

<p rend="hangnum" n="128"><hi rend="paranum">128</hi><hi rend="dot">.</hi></p>

<p rend="gatha1"> ‘‘Paṇītaṃ bhuñjase bhattaṃ, sappitelañca mātula;</p>

<p rend="gathalast">Atha kena nu vaṇṇena, kiso tvamasi vāyasā’’ti.</p>

<p rend="bodytext">Tattha <hi rend="bold">bhatta</hi>nti manussānaṃ bhojananiyāmena paṭiyāditabhattaṃ. <hi rend="bold">Mātulā</hi>ti taṃ piyasamudācārena ālapati. <hi rend="bold">Kiso</hi>ti appamaṃsalohito.</p>

<p rend="bodytext">Tassa vacanaṃ sutvā kāko tisso gāthā abhāsi –</p>

<p rend="hangnum" n="129"><hi rend="paranum">129</hi><hi rend="dot">.</hi></p>

<p rend="gatha1"> ‘‘Amittamajjhe vasato, tesu āmisamesato;</p>

<p rend="gathalast">Niccaṃ ubbiggahadayassa, kuto kākassa daḷhiyaṃ.</p>

<p rend="hangnum" n="130"><hi rend="paranum">130</hi><hi rend="dot">.</hi></p>

<p rend="gatha1"> ‘‘Niccaṃ ubbegino kākā, dhaṅkā pāpena kammunā;</p>

<p rend="gathalast">Laddho piṇḍo na pīṇeti, kiso tenasmi vaṭṭaka.</p>

<p rend="hangnum" n="131"><hi rend="paranum">131</hi><hi rend="dot">.</hi></p>

<p rend="gatha1"> ‘‘Lūkhāni tiṇabījāni, appasnehāni bhuñjasi;</p>

<p rend="gathalast">Atha kena nu vaṇṇena, thūlo tvamasi vaṭṭakā’’ti.</p>

<p rend="bodytext">Tattha <hi rend="bold">daḷhiya</hi>nti evarūpassa mayhaṃ kākassa kuto daḷhībhāvo, kuto thūlanti attho. <hi rend="bold">Ubbegino</hi>ti <pb ed="V" n="3.0275" /> ubbegavanto. <hi rend="bold">Dhaṅkā</hi>ti kākānameva nāmaṃ. <hi rend="bold">Pāpena kammunā laddho</hi>ti kākena manussasantakavilumpanasaṅkhātena pāpena kammena laddho piṇḍo. <hi rend="bold">Na pīṇetī</hi>ti na tappeti. <hi rend="bold">Tenasmī</hi>ti tena kāraṇenāhaṃ kiso asmi. <hi rend="bold">Appasnehānī</hi>ti mandojāni. Idaṃ kāko bodhisattaṃ ‘‘paṇītabhojanaṃ khādatī’’ti saññī hutvāpi vaṭṭakānaṃ gahitagocaraṃ pucchanto āha.</p>

<p rend="bodytext">Taṃ sutvā bodhisatto attano thūlabhāvakāraṇaṃ kathento imā gāthā abhāsi –</p>

<p rend="hangnum" n="132"><hi rend="paranum">132</hi><hi rend="dot">.</hi></p>

<p rend="gatha1"> ‘‘Appicchā <pb ed="M" n="3.0295" /> appacintāya, adūragamanena ca;</p>

<p rend="gathalast">Laddhāladdhena yāpento, thūlo tenasmi vāyasa.</p>

<p rend="hangnum" n="133"><hi rend="paranum">133</hi><hi rend="dot">.</hi></p>

<p rend="gatha1"> ‘‘Appicchassa hi posassa, appacintasukhassa ca;</p>

<p rend="gathalast">Susaṅgahitamānassa, vuttī susamudānayā’’ti.</p>

<p rend="bodytext">Tattha <hi rend="bold">appicchā</hi>ti āhāresu appicchatāya nittaṇhatāya, kevalaṃ sarīrayāpanavaseneva āhārāharaṇatāyāti attho. <hi rend="bold">Appacintāyā</hi>ti ‘‘ajja kahaṃ āhāraṃ <pb ed="P" n="3.0314" /> labhissāmi, sve kaha’’nti evaṃ āhāracintāya abhāvena. <hi rend="bold">Adūragamanena cā</hi>ti ‘‘asukasmiṃ nāma ṭhāne madhuraṃ labhissāmī’’ti cintetvā avidūragamanena ca. <hi rend="bold">Laddhāladdhenā</hi>ti lūkhaṃ vā hotu paṇītaṃ vā, yaṃ laddhaṃ, teneva. <hi rend="bold">Thūlo tenasmī</hi>ti tena catubbidhena kāraṇena thūlo asmi. <hi rend="bold">Vāyasā</hi>ti kākaṃ ālapati. <hi rend="bold">Appacintasukhassā</hi>ti āhāracintārahitānaṃ appacintānamariyānaṃ sukhaṃ assatthīti appacintasukho, tassa tādisena sukhena samannāgatassa. <hi rend="bold">Susaṅgahitamānassā</hi>ti ‘‘ettakaṃ bhuñjitvā jīrāpetuṃ sakkhissāmī’’ti evaṃ suṭṭhu saṅgahitāhāramānassa. <hi rend="bold">Vuttī susamudānayā</hi>ti evarūpassa puggalassa jīvitavutti sukhena sakkā samudānetuṃ susamudānayā sunibbattiyā.</p>

<p rend="bodytext">Satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne lolabhikkhu sotāpattiphale patiṭṭhahi.</p>

<p rend="bodytext">Tadā kāko lolabhikkhu ahosi, vaṭṭako pana ahameva ahosinti.</p>

<p rend="centre">Vaṭṭakajātakavaṇṇanā navamā.</p>

<p rend="hangnum"></p>

<p rend="bodytext"> [395] 10. Pārāvatajātakavaṇṇanā</p>

<p rend="bodytext"><hi rend="bold">Cirassaṃ</hi><pb ed="V" n="3.0276" /><hi rend="bold">vata passāmī</hi>ti idaṃ satthā jetavane viharanto lolabhikkhuṃyeva ārabbha kathesi. Paccuppannavatthu heṭṭhā vuttanayameva.</p>

<p rend="bodytext">Atīte bārāṇasiyaṃ brahmadatte rajjaṃ kārente bodhisatto pārāvato hutvā bārāṇasiseṭṭhino mahānase nīḷapacchiyaṃ vasati. Kākopi <pb ed="M" n="3.0296" /> tena saddhiṃ vissāsaṃ katvā tattheva vasatīti sabbaṃ vitthāretabbaṃ. Bhattakārako kākapattāni luñcitvā piṭṭhena taṃ makkhetvā ekaṃ kapālakhaṇḍaṃ vijjhitvā kaṇṭhe piḷandhitvā pacchiyaṃ pakkhipi. Bodhisatto araññato āgantvā taṃ disvā parihāsaṃ karonto paṭhamaṃ gāthamāha –</p>

<p rend="hangnum" n="134"><hi rend="paranum">134</hi><hi rend="dot">.</hi></p>

<p rend="gatha1"> ‘‘Cirassaṃ vata passāmi, sahāyaṃ maṇidhārinaṃ;</p>

<p rend="gathalast">Sukatā massukuttiyā, sobhate vata me sakhā’’ti.</p>

<p rend="bodytext">Tattha <hi rend="bold">massukuttiyā</hi>ti imāya massukiriyāya.</p>

<p rend="bodytext">Taṃ <pb ed="P" n="3.0315" /> sutvā kāko dutiyaṃ gāthamāha –</p>

<p rend="hangnum" n="135"><hi rend="paranum">135</hi><hi rend="dot">.</hi></p>

<p rend="gatha1"> ‘‘Parūḷhakacchanakhalomo, ahaṃ kammesu byāvaṭo;</p>

<p rend="gathalast">Cirassaṃ nhāpitaṃ laddhā, lomaṃ taṃ ajja hārayi’’nti.</p>

<p rend="bodytext">Tattha <hi rend="bold">ahaṃ kammesu byāvaṭo</hi>ti ahaṃ samma pārāvata, rājakammesu byāvaṭo okāsaṃ alabhanto parūḷhakacchanakhalomo ahosinti vadati. <hi rend="bold">Ajja hārayi</hi>nti ajja hāresiṃ.</p>

<p rend="bodytext">Tato bodhisatto tatiyaṃ gāthamāha –</p>

<p rend="hangnum" n="136"><hi rend="paranum">136</hi><hi rend="dot">.</hi></p>

<p rend="gatha1"> ‘‘Yaṃ nu lomaṃ ahāresi, dullabhaṃ laddha kappakaṃ;</p>

<p rend="gathalast">Atha kiñcarahi te samma, kaṇṭhe kiṇikiṇāyatī’’ti.</p>

<p rend="bodytext">Tassattho <pb ed="V" n="3.0277" /> – yaṃ tāva dullabhaṃ kappakaṃ labhitvā lomaṃ harāpesi, taṃ harāpaya, atha kiñcarahi te vayassa idaṃ kaṇṭhe kiṇikiṇāyatīti.</p>

<p rend="bodytext">Tato kāko dve gāthā abhāsi –</p>

<p rend="hangnum" n="137"><hi rend="paranum">137</hi><hi rend="dot">.</hi></p>

<p rend="gatha1"> ‘‘Manussasukhumālānaṃ, maṇi kaṇṭhesu lambati;</p>

<p rend="gathalast">Tesāhaṃ anusikkhāmi, mā tvaṃ maññi davā kataṃ.</p>

<p rend="hangnum" n="138"><hi rend="paranum">138</hi><hi rend="dot">.</hi></p>

<p rend="gatha1"> ‘‘Sacepimaṃ pihayasi, massukuttiṃ sukāritaṃ;</p>

<p rend="gathalast">Kārayissāmi te samma, maṇiñcāpi dadāmi te’’ti.</p>

<p rend="bodytext">Tattha <hi rend="bold">maṇī</hi>ti evarūpānaṃ manussānaṃ ekaṃ maṇiratanaṃ kaṇṭhesu lambati. <hi rend="bold">Tesāha</hi>nti tesaṃ ahaṃ. <hi rend="bold">Mā tvaṃ maññī</hi>ti tvaṃ pana ‘‘etaṃ mayā davā kata’’nti <pb ed="M" n="3.0297" /> mā maññi. <hi rend="bold">Sacepimaṃ pihayasī</hi>ti sace imaṃ mama kataṃ massukuttiṃ tvaṃ icchasi.</p>

<p rend="bodytext">Taṃ sutvā bodhisatto chaṭṭhaṃ gāthamāha –</p>

<p rend="hangnum" n="139"><hi rend="paranum">139</hi><hi rend="dot">.</hi></p>

<p rend="gatha1"> ‘‘Tvaññeva maṇinā channo, sukatāya ca massuyā;</p>

<p rend="gathalast">Āmanta kho taṃ gacchāmi, piyaṃ me tavadassana’’nti.</p>

<p rend="bodytext">Tattha <hi rend="bold">maṇinā</hi>ti maṇino, ayameva vā pāṭho. Idaṃ vuttaṃ hoti – samma vāyasa, tvaññeva imassa maṇino anucchaviko imissā ca sukatāya massuyā <pb ed="P" n="3.0316" />, mama pana tava adassanameva piyaṃ, tasmā taṃ āmantayitvā gacchāmīti.</p>

<p rend="bodytext">Evañca pana vatvā bodhisatto uppatitvā aññattha gato. Kāko tattheva jīvitakkhayaṃ patto.</p>

<p rend="bodytext">Satthā <pb ed="V" n="3.0278" /> imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne lolabhikkhu anāgāmiphale patiṭṭhahi. Tadā kāko lolabhikkhu ahosi, pārāvato pana ahameva ahosinti.</p>

<p rend="centre">Pārāvatajātakavaṇṇanā dasamā.</p>

<p rend="centre">Kharaputtavaggo dutiyo niṭṭhito.</p>

<p rend="bodytext">Jātakuddānaṃ –</p>

<p rend="gatha1">Avāriyaṃ setaketu, darīmukhañca neru ca;</p>

<p rend="gathalast">Āsaṅkamigālopañca, kāḷakaṇṇī ca kukkuṭaṃ.</p>

<p rend="gatha1">Dhammadhajañca nandiyaṃ, kharaputtaṃ sūci ceva;</p>

<p rend="gathalast">Tuṇḍilaṃ soṇṇakakkaṭaṃ, mayhakaṃ vijjādharañceva.</p>

<p rend="gatha1">Siṅghapupphaṃ vighāsādaṃ, vaṭṭakañca pārāvataṃ;</p>

<p rend="gathalast">Saṅgāyiṃsu mahātherā, chakke vīsati jātake.</p>

<p rend="centre">Chakkanipātavaṇṇanā niṭṭhitā.</p>
</body>
<back></back>
</text>
</TEI.2>