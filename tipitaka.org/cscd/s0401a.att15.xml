<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">16. Ekadhammapāḷi</p>

<p rend="subhead">(16) 1. Ekadhammapāḷi-paṭhamavaggavaṇṇanā</p>

<p rend="bodytext" n="296"><hi rend="paranum">296</hi><hi rend="dot">.</hi> Ekadhammapāḷiyaṃ <pb ed="V" n="1.0352" /><hi rend="bold">ekadhammo</hi>ti ekasabhāvo. <hi rend="bold">Ekantanibbidāyā</hi>ti ekantena vaṭṭe nibbindanatthāya ukkaṇṭhanatthāya. <hi rend="bold">Virāgāyā</hi>ti vaṭṭe virajjanatthāya, rāgādīnaṃ vā kilesānaṃ virajjanāya vigamāya. <hi rend="bold">Nirodhāyā</hi>ti <pb ed="P" n="2.0019" /> rāgādīnaṃ nirodhāya appavattikaraṇatthāya, vaṭṭasseva vā nirujjhanatthāya. <hi rend="bold">Upasamāyā</hi>ti kilesavūpasamanatthāya, <hi rend="bold">abhiññāyā</hi>ti aniccādivasena lakkhaṇattayaṃ āropetvā abhijānanatthāya. <hi rend="bold">Sambodhāyā</hi>ti catunnaṃ saccānaṃ bujjhanatthāya, ‘‘bodhi vuccati catūsu maggesu ñāṇa’’nti <pb ed="M" n="1.0366" /> (mahāni. 191; cūḷani. khaggavisāṇasuttaniddeso 121) evaṃ vuttassa vā catumaggañāṇassa paṭivijjhanatthāya. <hi rend="bold">Nibbānāyā</hi>ti appaccayanibbānassa sacchikaraṇatthāya.</p>

<p rend="bodytext">Iti bhagavā imehi sattahi padehi buddhānussatikammaṭṭhānassa vaṇṇaṃ kathesi. Kasmā? Mahājanassa ussāhajananatthaṃ visakaṇṭakavāṇijo viya attano paṇiyassa. Visakaṇṭakavāṇijo nāma guḷavāṇijo vuccati. So kira guḷaphāṇitakhaṇḍasakkarādīni sakaṭenādāya paccantagāmaṃ gantvā ‘‘visakaṇṭakaṃ gaṇhatha, visakaṇṭakaṃ gaṇhathā’’ti ugghosesi. Taṃ sutvā gāmikā ‘‘visaṃ nāma kakkhaḷaṃ ghoraṃ. Yo naṃ khādati, so marati. Kaṇṭakampi vijjhitvā māreti, ubhopete kakkhaḷā. Ko ettha ānisaṃso’’ti gehadvārāni thakesuṃ, dārake ca palāpesuṃ. Taṃ disvā vāṇijo ‘avohārakusalā ime gāmikā, handa ne upāyena gāhāpemī’’ti ‘‘atimadhuraṃ gaṇhatha, atisāduṃ gaṇhatha, guḷaṃ phāṇitaṃ sakkaraṃ samagghaṃ labbhati, kūṭamāsakakūṭakahāpaṇādīhi vāpi labbhatī’’ti ugghosesi. Taṃ sutvā gāmikā tuṭṭhapahaṭṭhā vaggavaggā gantvā bahumpi mūlaṃ datvā aggahesuṃ.</p>

<p rend="bodytext">Tattha visakaṇṭakavāṇijassa ‘‘visakaṇṭakaṃ gaṇhathā’’ti ugghosanaṃ viya bhagavato buddhānussatikammaṭṭhānakathanaṃ, visakaṇṭake vaṇṇaṃ kathetvā tassa gahaṇatthāya mahājanassa <pb ed="P" n="2.0020" /> ussāhakaraṇaṃ <pb ed="V" n="1.0353" /> viya imehi sattahi padehi buddhānussatikammaṭṭhānassa vaṇṇabhaṇanena tassa mahājanassa ussāhakaraṇaṃ.</p>

<p rend="bodytext"><hi rend="bold">Katamo ekadhammo</hi>ti kathetukamyatāpucchā. <hi rend="bold">Buddhānussatī</hi>ti buddhaṃ ārabbha uppannā anussati, buddhaguṇārammaṇāya satiyā etaṃ adhivacanaṃ. Taṃ panetaṃ buddhānussatikammaṭṭhānaṃ duvidhaṃ hoti cittasampahaṃsanatthañceva vipassanatthañca. Kathaṃ? Yadā hi asubhārammaṇesu aññataraṃ bhāventassa bhikkhuno cittuppādo upahaññati ukkaṇṭhati nirassādo hoti, vīthiṃ nappaṭipajjati, kūṭagoṇo viya ito cito ca vidhāvati. Tasmiṃ khaṇe esa mūlakammaṭṭhānaṃ pahāya ‘‘itipi so bhagavā’’tiādinā nayena tathāgatassa lokiyalokuttaraguṇe anussarati. Tassevaṃ buddhaṃ anussarantassa cittuppādo pasīdati, vinīvaraṇo hoti <pb ed="M" n="1.0367" />. So taṃ cittaṃ evaṃ dametvā puna mūlakammaṭṭhānaṃyeva manasi karoti. Kathaṃ? Yathā nāma balavā puriso kūṭāgārakaṇṇikatthāya mahārukkhaṃ chindanto sākhāpalāsacchedanamatteneva pharasudhārāya vipannāya mahārukkhaṃ chindituṃ asakkontopi dhuranikkhepaṃ akatvāva kammārasālaṃ gantvā tikhiṇaṃ pharasuṃ kārāpetvā puna taṃ chindeyya. Evaṃsampadamidaṃ daṭṭhabbaṃ. So evaṃ buddhānussativasena cittaṃ paridametvā puna mūlakammaṭṭhānaṃ manasikaronto asubhārammaṇaṃ paṭhamajjhānaṃ nibbattetvā jhānaṅgāni sammasitvā ariyabhūmiṃ okkamati. Evaṃ tāva cittasampahaṃsanatthaṃ hoti.</p>

<p rend="bodytext">Yadā panesa buddhānussatiṃ anussaritvā ‘‘ko ayaṃ <pb ed="P" n="2.0021" /> itipi so bhagavātiādinā nayena anussari, itthi nu kho puriso nu kho devamanussamārabrahmānaṃ aññataro nu kho’’ti pariggaṇhanto ‘‘na añño koci, satisampayuttaṃ pana cittameva anussarī’’ti disvā ‘‘taṃ kho panetaṃ cittaṃ khandhato viññāṇakkhandho hoti, tena sampayuttā vedanā vedanākkhandho, tena sampayuttā saññā saññākkhandho, sahajātā phassādayo saṅkhārakkhandhoti ime cattāro arūpakkhandhā hontī’’ti arūpañca vavatthapetvā tassa nissayaṃ pariyesanto hadayavatthuṃ disvā tassa nissayāni cattāri mahābhūtāni, tāni upādāya pavattāni sesaupādārūpāni ca pariggahetvā ‘‘sabbampetaṃ rūpaṃ rūpakkhandho’’ti vavatthapetvā ‘‘idañca rūpaṃ purimañca arūpa’’nti saṅkhepato rūpārūpaṃ, pabhedato pañcakkhandhe puna ‘‘saṅkhepato pañcapete khandhā dukkhasacca’’nti dukkhasaccaṃ vavatthapetvā ‘‘tassa pabhāvikā taṇhā samudayasaccaṃ, tassā nirodho nirodhasaccaṃ, nirodhapajānanā paṭipadā maggasacca’’nti evaṃ pubbabhāge cattāri ca saccāni vavatthapetvā paṭipāṭiyā <pb ed="V" n="1.0354" /> ariyabhūmiṃ okkamati. Tadāssa imaṃ kammaṭṭhānaṃ vipassanatthaṃ nāma hoti. <hi rend="bold">Ayaṃ kho</hi>tiādi appanāvāro vuttanayeneva veditabbo.</p>

<p rend="bodytext" n="297"><hi rend="paranum">297</hi><hi rend="dot">.</hi><hi rend="bold">Dhammānussati</hi>ādīsupi eseva nayo. Ayaṃ panettha vacanattho – dhammaṃ ārabbha uppannā anussati <hi rend="bold">dhammānussati,</hi> svākkhātatādidhammaguṇārammaṇāya satiyā etaṃ adhivacanaṃ. Saṅghaṃ ārabbha uppannā anussati <hi rend="bold">saṅghānussati,</hi> suppaṭipannatādisaṅghaguṇārammaṇāya satiyā etaṃ <pb ed="M" n="1.0368" /> adhivacanaṃ. Sīlaṃ ārabbha uppannā anussati <hi rend="bold">sīlānussati,</hi> akhaṇḍatādisīlaguṇārammaṇāya <pb ed="P" n="2.0022" /> satiyā etaṃ adhivacanaṃ. Cāgaṃ ārabbha uppannā anussati <hi rend="bold">cāgānussati,</hi> muttacāgatādicāgaguṇārammaṇāya satiyā etaṃ adhivacanaṃ. Devatā ārabbha uppannā anussati <hi rend="bold">devatānussati,</hi> devatā sakkhiṭṭhāne ṭhapetvā attano saddhādiguṇārammaṇāya satiyā etaṃ adhivacanaṃ. Ānāpāne ārabbha uppannā sati <hi rend="bold">ānāpānassati,</hi> assāsapassāsanimittārammaṇāya satiyā etaṃ adhivacanaṃ. Maraṇaṃ ārabbha uppannā sati <hi rend="bold">maraṇassati,</hi> jīvitindriyupacchedārammaṇāya satiyā etaṃ adhivacanaṃ. Kesādibhedaṃ rūpakāyaṃ gatā, kāye vā gatāti kāyagatā, kāyagatā ca sā sati cāti kāyagatāsatīti vattabbe rassaṃ akatvā <hi rend="bold">kāyagatāsatī</hi>ti vuttā. Kesādikāyakoṭṭhāsanimittārammaṇāya satiyā etaṃ adhivacanaṃ. Upasamaṃ ārabbha uppannā anussati <hi rend="bold">upasamānussati,</hi> sabbadukkhūpasamārammaṇāya satiyā etaṃ adhivacanaṃ. Duvidho vā upasamo accantūpasamo ca khayūpasamo ca. Tattha <hi rend="bold">accantūpasamo</hi> nāma nibbānaṃ, <hi rend="bold">khayūpasamo</hi> nāma maggo. Evametaṃ duvidhampi upasamaṃ anussarantassa uppannā sati upasamānussatīti ayamettha attho. Iti imesu dasasu kammaṭṭhānesu ānāpānassati maraṇassati kāyagatāsatīti imāni tīṇi vipassanatthāneva honti, sesāni satta cittasampahaṃsanatthānipi hontīti.</p>

<p rend="centre">Paṭhamavaggavaṇṇanā.</p>

<p rend="title">16. Ekadhammapāḷi</p>

<p rend="subhead">(16) 2. Ekadhammapāḷi-dutiyavaggavaṇṇanā</p>

<p rend="bodytext" n="298"><hi rend="paranum">298</hi><hi rend="dot">.</hi> Dutiye <pb ed="V" n="1.0355" /><pb ed="P" n="2.0023" /><hi rend="bold">micchādiṭṭhī</hi>ti dvāsaṭṭhividhāyapi micchādiṭṭhiyā etaṃ adhivacanaṃ. <hi rend="bold">Micchādiṭṭhikassā</hi>ti tāya diṭṭhiyā samannāgatassa.</p>

<p rend="bodytext" n="299"><hi rend="paranum">299</hi><hi rend="dot">.</hi><hi rend="bold">Sammādiṭṭhī</hi>ti pañcavidhāyapi sammādiṭṭhiyā etaṃ adhivacanaṃ. <hi rend="bold">Sammādiṭṭhikassā</hi>ti tāya diṭṭhiyā samannāgatassa.</p>

<p rend="bodytext" n="302"><hi rend="paranum">302</hi><hi rend="dot">.</hi><hi rend="bold">Ayoniso manasikāro</hi>ti anupāyamanasikāro.</p>

<p rend="bodytext" n="303"><hi rend="paranum">303</hi><hi rend="dot">.</hi><hi rend="bold">Yoniso</hi><pb ed="M" n="1.0369" /><hi rend="bold">manasikāro</hi>ti upāyamanasikāro. Tattha ayoniso manasikaroto pubbe anuppannā micchādiṭṭhi uppajjati, uppannā pana yāva niyāmokkamanā pavaḍḍhati. Niyāme okkante vaḍḍhitā nāma hoti. Yoniso manasikaroto pubbe anuppannā sammādiṭṭhi uppajjati, uppannā pana yāva arahattamaggā pavaḍḍhati. Arahattaphale patte vaḍḍhitā nāma hoti.</p>

<p rend="bodytext" n="304"><hi rend="paranum">304</hi><hi rend="dot">.</hi><hi rend="bold">Micchādiṭṭhiyā, bhikkhave, samannāgatā sattā</hi>ti ettha ekaccā micchādiṭṭhi saggāvaraṇā ceva hoti maggāvaraṇā ca, ekaccā maggāvaraṇāva, na saggāvaraṇā, ekaccā neva saggāvaraṇā na maggāvaraṇā. Tattha ahetukadiṭṭhi, akiriyadiṭṭhi, natthikadiṭṭhīti ayaṃ tividhā saggāvaraṇā ceva hoti maggāvaraṇā ca. Dasavatthukā antaggāhikā micchādiṭṭhi maggāvaraṇāva hoti na saggāvaraṇā. Vīsativatthukā sakkāyadiṭṭhi neva saggāvaraṇā na maggāvaraṇā. Idaṃ pana vidhānaṃ paṭikkhipitvā imasmiṃ sutte ‘‘micchādiṭṭhiyā, bhikkhave, samannāgatā’’ti vacanato antamaso vīsativatthukaṃ sakkāyadiṭṭhiṃ upādāya diṭṭhi nāma saggaṃ upanetuṃ samatthā nāma natthi, ekantaṃ <pb ed="P" n="2.0024" /> nirayasmiṃyeva nimujjāpetīti vuttaṃ. Yathā hi muggamāsappamāṇāpi pāsāṇasakkharā udake pakkhittā uppilavamānā nāma natthi, ekantaṃ heṭṭhāva <pb ed="V" n="1.0356" /> pavisati, evamevaṃ antamaso sakkāyadiṭṭhipi saggaṃ upanetuṃ samatthā nāma natthi, ekantaṃ apāyesuyeva nimujjāpetīti.</p>

<p rend="bodytext" n="305"><hi rend="paranum">305</hi><hi rend="dot">.</hi><hi rend="bold">Sammādiṭṭhiyā samannāgatā</hi>ti ettha kammassakatasammādiṭṭhi, jhānasammādiṭṭhi, vipassanāsammādiṭṭhi, maggasammādiṭṭhi, phalasammādiṭṭhīti pañcavidhā sammādiṭṭhi. Tattha kammassakatasammādiṭṭhi sampattibhavaṃ ākaḍḍhati, jhānasammādiṭṭhi rūpārūpabhave paṭisandhiṃ deti, maggasammādiṭṭhi vaṭṭaṃ viddhaṃseti, phalasammādiṭṭhi bhavaṃ paṭibāhati. Vipassanāsammādiṭṭhi kiṃ karotīti? Sāpi paṭisandhiṃ nākaḍḍhati. Tipiṭakacūḷābhayatthero panāha ‘‘sace vipassanāsammādiṭṭhi bhāvitā diṭṭheva dhamme arahattaṃ pāpetuṃ sakkoti, iccetaṃ kusalaṃ. Sace na sakkoti, satta bhave deti, āvuso’’ti. Evamayaṃ lokiyalokuttarā sammādiṭṭhi kathitā. Imasmiṃ panatthe lokikā bhavanipphādikāva veditabbā.</p>

<p rend="bodytext" n="306"><hi rend="paranum">306</hi><hi rend="dot">.</hi><hi rend="bold">Yañceva</hi><pb ed="M" n="1.0370" /><hi rend="bold">kāyakammaṃ yathādiṭṭhi samattaṃ samādinna</hi>nti ettha <hi rend="bold">yathādiṭṭhī</hi>ti yā yā diṭṭhi, tassā tassā anurūpaṃ. <hi rend="bold">Samatta</hi>nti paripuṇṇaṃ. <hi rend="bold">Samādinna</hi>nti gahitaṃ. Tadetaṃ yathādiṭṭhiyaṃ ṭhitakāyakammaṃ, diṭṭhisahajātaṃ kāyakammaṃ, diṭṭhānulomikaṃ kāyakammanti tividhaṃ hoti. Tattha ‘‘pāṇaṃ hanato adinnaṃ ādiyato micchācāraṃ carato natthi tatonidānaṃ pāpaṃ, natthi pāpassa āgamo’’ti yaṃ <pb ed="P" n="2.0025" /> evaṃladdhikassa sato pāṇātipāta-adinnādāna-micchācārasaṅkhātaṃ kāyakammaṃ, idaṃ <hi rend="bold">yathādiṭṭhiyaṃ ṭhitakāyakammaṃ</hi> nāma. ‘‘Pāṇaṃ hanato adinnaṃ ādiyato micchācāraṃ carato natthi tatonidānaṃ pāpaṃ, natthi pāpassa āgamo’’ti imāya pana laddhiyā iminā dassanena sahajātaṃ kāyakammaṃ <hi rend="bold">diṭṭhisahajātaṃ kāyakammaṃ</hi> nāma. Tadeva pana samattaṃ samādinnaṃ gahitaṃ parāmaṭṭhaṃ <hi rend="bold">diṭṭhānulomikaṃ kāyakammaṃ</hi> nāma. Vacīkammādīsupi eseva nayo. Yathā panettha ‘‘pāṇaṃ hanato adinnaṃ ādiyato micchācāraṃ carato natthi tatonidānaṃ pāpa’’nti yojanā katā, evaṃ vacīkammamanokammesu ‘‘musā bhaṇato, pisuṇaṃ kathentassa, pharusaṃ kathentassa, samphaṃ palapantassa, abhijjhāluno, byāpannacittassa, micchādiṭṭhikassa ca sato natthi tatonidānaṃ pāpa’’nti yojanā kātabbā.</p>

<p rend="bodytext"><hi rend="bold">Yā ca cetanā</hi>tiādīsu diṭṭhisahajātāva cetanā <hi rend="bold">cetanā</hi> nāma, diṭṭhisahajātāva patthanā <hi rend="bold">patthanā</hi> nāma, cetanāpatthanānaṃ vasena cittaṭṭhapanā <hi rend="bold">paṇidhi</hi> nāma, tehi pana cetanādīhi sampayuttā <pb ed="V" n="1.0357" /> phassādayo <hi rend="bold">saṅkhārā</hi> nāma. <hi rend="bold">Diṭṭhi hissa, bhikkhave, pāpikā</hi>ti yasmā tassa puggalassa diṭṭhi pāpikā lāmikā. <hi rend="bold">Nikkhitta</hi>nti ropitaṃ. <hi rend="bold">Upādiyatī</hi>ti gaṇhāti. <hi rend="bold">Kaṭukattāyā</hi>ti idaṃ purimasseva vevacanaṃ.</p>

<p rend="gatha1">‘‘Vaṇṇagandharasūpeto <pb ed="P" n="2.0026" />, amboyaṃ ahuvā pure;</p>

<p rend="gathalast">Tameva pūjaṃ labhamāno, kenambo kaṭukapphalo.</p>

<p rend="gatha1">‘‘Pucimandaparivāro, ambo te dadhivāhana;</p>

<p rend="gatha2">Mūlaṃ mūlena saṃsaṭṭhaṃ, sākhā sākhā nisevare;</p>

<p rend="gathalast">Asātasannivāsena, tenambo kaṭukapphalo’’ti. (jā. 1.2.71-72) –</p>

<p rend="unindented">Āgataṭṭhāne <pb ed="M" n="1.0371" /> viya hi idhāpi kaṭukanti tittakaṃ veditabbaṃ. <hi rend="bold">Asātattāyā</hi>ti amadhurattāya.</p>

<p rend="bodytext">Imasmi pana bījūpamasutte ‘‘diṭṭhīti niyatamicchādiṭṭhi gahitā’’ti porāṇakattherā āhaṃsu. Taṃ pana paṭikkhipitvā ‘‘sabbānipi dvāsaṭṭhi diṭṭhigatāni gahitānī’’ti vuttaṃ. Anantarasutte ‘‘pāṇātipātā viramantassa, adinnādānā viramantassa, micchācārā viramantassa natthi tatonidānaṃ puñña’’ntiādinā nayena yathādiṭṭhiyaṃ ṭhitakāyakammādīni yojetvā veditabbāni. Idha pana sammādiṭṭhisahajātā cittaṭṭhapanāva patthanāti veditabbā. Sammādiṭṭhi panettha lokiyalokuttarā kathitā. Sesaṃ sabbattha uttānatthamevāti.</p>

<p rend="centre">Dutiyavaggavaṇṇanā.</p>

<p rend="title">16. Ekadhammapāḷi</p>

<p rend="subhead">(16) 3. Ekadhammapāḷi-tatiyavaggavaṇṇanā</p>

<p rend="bodytext" n="308"><hi rend="paranum">308</hi><hi rend="dot">.</hi> Tatiyassa <pb ed="V" n="1.0358" /> paṭhame <hi rend="bold">micchādiṭṭhiko</hi>ti ayāthāvadiṭṭhiko. <hi rend="bold">Viparītadassano</hi>ti tāyeva micchādiṭṭhiyā viparītadassano. <hi rend="bold">Saddhammā vuṭṭhāpetvā</hi>ti dasakusalakammapathadhammato vuṭṭhāpetvā. <hi rend="bold">Asaddhamme</hi><pb ed="P" n="2.0027" /><hi rend="bold">patiṭṭhāpetī</hi>ti dasaakusalakammapathasaṅkhāte asaddhamme patiṭṭhāpeti. <hi rend="bold">Ekapuggalo</hi>ti cettha chahi satthārehi saddhiṃ devadatto ca aññe ca evarūpā veditabbā.</p>

<p rend="bodytext" n="309"><hi rend="paranum">309</hi><hi rend="dot">.</hi> Dutiye <hi rend="bold">sammādiṭṭhiko</hi>ti yāthāvadiṭṭhiko. <hi rend="bold">Aviparītadassano</hi>ti tāyeva sammādiṭṭhiyā aviparītadassano. <hi rend="bold">Asaddhammā</hi>ti dasaakusalakammapathato. <hi rend="bold">Saddhamme</hi>ti dasakusalakammapathasaṅkhāte saddhamme. <hi rend="bold">Ekapuggalo</hi>ti cettha anuppanne buddhe cakkavattī rājā sabbaññubodhisattoti evamādayo labbhanti, uppanne buddhe buddho ceva buddhasāvakā ca.</p>

<p rend="bodytext" n="310"><hi rend="paranum">310</hi><hi rend="dot">.</hi> Tatiye <hi rend="bold">micchādiṭṭhiparamānī</hi>ti micchādiṭṭhi paramā etesanti micchādiṭṭhiparamāni. Pañca hi ānantariyakammāni mahāsāvajjāni nāma, tehipi micchādiṭṭhiyeva mahāsāvajjatarāti adhippāyo. Kasmā? Tesañhi paricchedo atthi. Cattāri hi ānantariyakammāni niraye nibbattāpentīti vuttāni <pb ed="M" n="1.0372" />. Saṅghabhedakammampi niraye kappaṭṭhitikameva hoti. Evametesaṃ paricchedo atthi, koṭi paññāyati. Niyatamicchādiṭṭhiyā pana paricchedo natthi. Sā hi vaṭṭassa mūlaṃ, tāya samannāgatassa bhavato vuṭṭhānaṃ natthi. Ye tassa sotabbaṃ maññanti, tepi vippaṭipādeti. Tāya ca samannāgatassa neva saggo atthi na maggo. Kappavināse mahājane brahmaloke nibbattepi niyatamicchādiṭṭhiko tattha anibbattitvā piṭṭhicakkavāḷe nibbattati. Kiṃ pana piṭṭhicakkavāḷaṃ <pb ed="P" n="2.0028" /> na jhāyatīti? Jhāyati, tasmiṃ jhāyamānepi esa ākāse ekasmiṃ okāse paccatiyevāti vadanti.</p>

<p rend="bodytext" n="311"><hi rend="paranum">311</hi><hi rend="dot">.</hi> Catutthe <hi rend="bold">makkhalī</hi>ti ‘‘mā khalī’’ti vacanaṃ upādāya evaṃladdhanāmo titthakaro. <hi rend="bold">Nadīmukhe</hi>ti <pb ed="V" n="1.0359" /> dvinnaṃ nadīnaṃ samāgataṭṭhāne. Desanāmattamevetaṃ, dvinnaṃ kandarānaṃ, dvinnaṃ udakānaṃ, samuddassa ca, loṇiyā ca, samuddassa ca nadiyā cāti etesampi yassa kassaci samāgataṭṭhānaṃ, aññampi tathārūpaṃ udakaṃ. <hi rend="bold">Khipa</hi>nti kuminaṃ. <hi rend="bold">Uḍḍeyyā</hi>ti oḍḍeyya. Manussā hi naḷehi vā ucchūhi vā veḷūhi vā palāsantisalākāya vā ekaṃ dve tayo vā kumbhe gaṇhanappamāṇakuminaṃ katvā mukhavaṭṭiyā yottena bandhitvā nadīmukhaṃ netvā dvīsu passesu khāṇuke koṭṭetvā yottehi tattha bandhanti, taṃ sandhāyetaṃ vuttaṃ. Tasmiñhi paviṭṭhassa khuddakassa macchassāpi mokkho natthi. <hi rend="bold">Anayāyā</hi>ti avaḍḍhiyā. <hi rend="bold">Byāsanāyā</hi>ti vināsāya. <hi rend="bold">Makkhali moghapuriso</hi>ti ayaṃ makkhali gosālo tucchapuriso. <hi rend="bold">Manussakhippaṃ maññe loke uppanno</hi>ti mahājanassa saggamokkhagamanamagge tattha gamananivāraṇatthaṃ manussakuminaṃ viya loke uppanno.</p>

<p rend="bodytext" n="312"><hi rend="paranum">312</hi><hi rend="dot">.</hi> Pañcamādīsu <hi rend="bold">durakkhāte, bhikkhave, dhammavinaye</hi>ti durakkhātadhammavinayo nāma bāhirakasāsanaṃ. Tattha hi <pb ed="P" n="2.0029" /> satthāpi asabbaññū hoti, dhammopi durakkhāto, gaṇopi duppaṭipanno. <hi rend="bold">Yo ca samādapetī</hi>ti yo ācariyapuggalo samādapeti. <hi rend="bold">Yañca samādapetī</hi>ti yaṃ antevāsikaṃ samādapeti. <hi rend="bold">Yo ca samādapito tathattāya paṭipajjatī</hi>ti yo antevāsiko ācariyena samādapito tassa vacanaṃ karonto <pb ed="M" n="1.0373" /> tathābhāvāya paṭipajjati. <hi rend="bold">Bahuṃ apuññaṃ pasavantī</hi>ti samādapako hi pāṇātipātādīsu jaṅghasataṃ samādapento tesaṃ sabbesampi akusalena samakameva akusalaṃ pāpuṇāti. Tenāha – ‘‘sabbe te bahuṃ apuññaṃ pasavantī’’ti.</p>

<p rend="bodytext" n="313"><hi rend="paranum">313</hi><hi rend="dot">.</hi><hi rend="bold">Svākkhāte</hi>ti suṭṭhu akkhāte sudesite. Evarūpe hi dhammavinaye satthā ca sabbaññū hoti, dhammo ca svākkhāto, gaṇo ca suppaṭipanno. <hi rend="bold">Sabbe te bahuṃ puññaṃ pasavantī</hi>ti samādapako hi bhikkhū piṇḍāya paviṭṭhe disvā yāgubhattādīni samādapento sabbesampi dāyakānaṃ kusalena samakaṃ kusalaṃ pāpuṇāti. Tena vuttaṃ – ‘‘bahuṃ puññaṃ pasavantī’’ti.</p>

<p rend="bodytext" n="314"><hi rend="paranum">314</hi><hi rend="dot">.</hi><hi rend="bold">Dāyakena mattā jānitabbā</hi>ti dāyakapuggalena pamāṇaṃ jānitabbaṃ, pamāṇena dātabbaṃ, pūretvā atirekaṃ na dātabbaṃ. Na dātabbanti hi avatvā pamāṇavasena thokaṃ dātabbanti vuttaṃ. Kasmā? Pūretvā atireke dinnepi hi atirekā manussasampatti vā dibbasampatti vā nibbānasampatti vā natthi. <hi rend="bold">No paṭiggāhakenā</hi>ti paṭiggāhakassa pana mattaṃ jānitvā <pb ed="V" n="1.0360" /> paṭiggahaṇakiccaṃ nāma natthi. Kasmā? Tassa hi mattaṃ ñatvā pūretabbā mattapaṭiggahaṇamūlikā appicchapaṭipadā nāma natthi. Yattakaṃ pana labhati, tattakaṃ gahetabbaṃ. Atirekaggahaṇamūlaṃ hissa puttadārabharaṇaṃ bhavissati.</p>

<p rend="bodytext" n="315"><hi rend="paranum">315</hi><hi rend="dot">.</hi><hi rend="bold">Paṭiggāhakena mattā jānitabbā</hi>ti paṭiggāhakapuggalena pamāṇaṃ <pb ed="P" n="2.0030" /> jānitabbaṃ. Kathaṃ? Tena hi dāyakassa vaso veditabbo, deyyadhammassa vaso veditabbo, attano thāmo veditabbo. Yadi hi deyyadhammo bahu hoti, dāyako appaṃ dātukāmo, dāyakassa vasena appaṃ gaṇhitabbaṃ. Deyyadhammo appo, dāyako bahuṃ dātukāmo, deyyadhammassa vasena appaṃ gaṇhitabbaṃ. Deyyadhammopi bahu, dāyakopi bahuṃ dātukāmo, attano thāmaṃ ñatvā pamāṇeneva gaṇhitabbaṃ. Evaṃ mattaṃ ñatvā paṭiggaṇhanto hi appicchapaṭipadaṃ pūreti. Anuppannassa lābho uppajjati, uppanno lābho thāvarova hoti. Appasannā pasīdanti, pasannāpi bhiyyo pasādamāpajjanti, mahājanassa cakkhubhūto hoti, sāsanaṃ ciraṭṭhitikaṃ karoti.</p>

<p rend="bodytext">Tatrimāni <pb ed="M" n="1.0374" /> vatthūni – rohaṇajanapade kira kuṭimbiyavihāre eko daharo dubbhikkhasamaye tasmiṃ gāme ekassa kammakārassa gehe bhuñjanatthāya kaṭacchubhattaṃ gahetvā gamanatthāya ca kaṭacchubhattameva labhati. So ekadivasaṃ tasmiṃ gehe ekaṃ āgantukaṃ disvā ekameva kaṭacchubhattaṃ gaṇhi. Athassa ‘‘kena kāraṇenā’’ti vutte tamatthaṃ vatvā so kulaputto pasīditvā ‘‘amhākaṃ kulūpakabhadanto evarūpo nāmā’’ti rājadvāre mittāmaccānaṃ kathesi. Te sabbepi tassa appicchaguṇe pasannā ekadivaseneva saṭṭhi dhurabhattāni ṭhapesuṃ. Evaṃ <hi rend="bold">appiccho anuppannalābhaṃ uppādeti</hi>.</p>

<p rend="bodytext">Saddhātissamahārājāpi cūḷupaṭṭhākaṃ tissāmaccaṃ vīmaṃsitvā tena ekaṃ tittiraṃ pacāpetvā āharāpesi. Atha paribhogasamaye ‘‘aggaṃ datvā paribhuñjissāmī’’ti aṭṭhakasālapariveṇe mahātherassa bhaṇḍaggāhasāmaṇerassa <pb ed="P" n="2.0031" /> tittiramaṃsaṃ dento tasmiṃ thokaṃyeva paṭiggaṇhante tassa appicchaguṇe pasīditvā ‘‘pasannosmi, tāta, aṭṭha te dhurabhattāni demī’’ti āha. Mahārāja, upajjhāyassa demīti. Aparānipi aṭṭha demīti. Tāni amhākaṃ ācariyassa demīti. Aparānipi aṭṭha dammīti. Tāni samānupajjhāyānaṃ dammīti. Aparānipi aṭṭha dammīti. Tāni <pb ed="V" n="1.0361" /> bhikkhusaṅghassa dammīti. Aparānipi aṭṭha dammīti. Sāmaṇero adhivāsesi. Evamassa <hi rend="bold">uppanno lābho thāvaro hoti.</hi></p>

<p rend="bodytext"><hi rend="bold">Appasannā pasīdantī</hi>ti etthapi – dīghabrāhmaṇo kira brāhmaṇe bhojento pañca pañca bhattasarakāni datvā santappetuṃ nāsakkhi. Athekadivasaṃ ‘‘samaṇā kira nāma appicchā’’ti kathaṃ sutvā vīmaṃsanatthāya bhattaṃ gāhāpetvā bhikkhusaṅghassa bhattakiccakaraṇavelāya vihāraṃ gantvā tiṃsamatte bhikkhū bhojanasālāyaṃ bhuñjante disvā ekaṃ bhattasarakaṃ gahetvā saṅghattherassa santikaṃ agamāsi. Thero aṅguliṃ cāletvā thokameva aggahesi. Eteneva niyāmena ekaṃ bhattasarakaṃ sabbesaṃ sampāpuṇi. Tato brāhmaṇo ‘‘saccoyeva etesaṃ samaṇānaṃ guṇo’’ti appicchatāya pasanno sahassaṃ vissajjetvā tasmiṃyeva vihāre cetiyaṃ kāresi. Evaṃ appasannā pasīdanti.</p>

<p rend="bodytext"><hi rend="bold">Pasannā</hi><pb ed="M" n="1.0375" /><hi rend="bold">bhiyyo pasīdantī</hi>ti ettha vatthunā kiccaṃ natthi. Pasannānañhi appicchaṃ disvā pasādo bhiyyo vaḍḍhatiyeva.</p>

<p rend="bodytext">Majjhantikatissattherasadise pana appicche disvā mahājano <pb ed="P" n="2.0032" /> appiccho bhavituṃ maññatīti appiccho <hi rend="bold">mahājanassa cakkhubhūto</hi> nāma hoti.</p>

<p rend="bodytext">‘‘Appicchatā, bhikkhave, saddhammassa ṭhitiyā asammosāya anantaradhānāya saṃvattatī’’ti (a. ni. 1.116-129) vacanato pana appiccho <hi rend="bold">sāsanaṃ ciraṭṭhitikaṃ karoti</hi> nāma.</p>

<p rend="bodytext"><hi rend="bold">No dāyakenā</hi>ti svākkhāte dhammavinaye pana dāyakassa pamāṇaṃ ñatvā dātabbakiccaṃ nāma natthi. Yattako deyyadhammo atthi, tattakaṃ avattharitvā dātuṃ vaṭṭati. Avattharitvā dinnakāraṇā hi esa manussasampattiṃ, dibbasampattiṃ, nibbānasampattiñca avattharitvā uttaruttari paṇītapaṇītameva labhati.</p>

<p rend="bodytext" n="316"><hi rend="paranum">316</hi><hi rend="dot">.</hi><hi rend="bold">Yo āraddhavīriyo, so dukkhaṃ viharatī</hi>ti pañcātapatappanamaruppapātapatanādiccānuparivattana-ukkuṭikappadhānādīni anuyuñjanto diṭṭhe ceva dhamme dukkhaṃ viharati <pb ed="V" n="1.0362" />, tasseva bāhirasamaye samādinnassa tapacaraṇassa vipākena niraye uppajjitvā samparāyepi dukkhaṃ viharati.</p>

<p rend="bodytext" n="317"><hi rend="paranum">317</hi><hi rend="dot">.</hi><hi rend="bold">Yo kusīto, so dukkhaṃ viharatī</hi>ti ayampi diṭṭhe dhamme ceva samparāye ca dukkhaṃ viharati. Kathaṃ? Yassa hi pabbajitakālato paṭṭhāya yoniso manasikāro natthi, buddhavacanaṃ na uggaṇhāti, ācariyupajjhāyavattaṃ na karoti, cetiyaṅgaṇabodhiyaṅgaṇavattaṃ na karoti. Janassa pana saddhādeyyaṃ apaccavekkhitaparibhogena paribhuñjitvā divasaṃ seyyasukhaṃ passasukhaṃ anuyuñjitvā pabuddhakāle tayo vitakke vitakketi. So katipāheneva <pb ed="P" n="2.0033" /> bhikkhubhāvā cavati? Evaṃ diṭṭhadhamme ca dukkhaṃ viharati. Pabbajitvā pana samaṇadhammassa sammā akatattā ca –</p>

<p rend="gatha1">‘‘Kuso yathā duggahito, hatthamevānukantati;</p>

<p rend="gathalast">Sāmaññaṃ dupparāmaṭṭhaṃ, nirayāyupakaḍḍhatī’’ti. (dha. pa. 311) –</p>

<p rend="unindented">Apāyasmiṃyeva paṭisandhiṃ gaṇhati. Evaṃ samparāyepi dukkhaṃ viharati.</p>

<p rend="bodytext" n="318"><hi rend="paranum">318</hi><hi rend="dot">.</hi><hi rend="bold">Yo</hi><pb ed="M" n="1.0376" /><hi rend="bold">kusīto, so sukhaṃ viharatī</hi>ti kālena kālaṃ vuttappakāre tapacaraṇe kiñci kiñci tapacaraṇaṃ katvā kālena kālaṃ odātavatthavasano mālāgandhavilepanadharo madhurabhojanaṃ bhuñjanto mudukāsu seyyāsu sayanto diṭṭhe dhamme ceva sukhaṃ viharati samparāye ca. So hi tassa tapacaraṇassa gāḷhaṃ aggahitattā nātibahuṃ niraye dukkhaṃ anubhavati. Tasmā samparāye sukhaṃ viharati nāma.</p>

<p rend="bodytext" n="319"><hi rend="paranum">319</hi><hi rend="dot">.</hi><hi rend="bold">Yo āraddhavīriyo, so sukhaṃ viharatī</hi>ti āraddhavīriyo hi pabbajitakālato paṭṭhāya vattesu paripūrakārī hoti, buddhavacanaṃ uggaṇhāti, yoniso manasikāre kammaṃ karoti. Athassa vattapūraṇañceva uggahitabuddhavacanañca samaṇadhammakiriyañca āvajjentassa cittaṃ pasīdati. Evaṃ diṭṭheva dhamme sukhaṃ viharati. Diṭṭhadhamme pana arahattaṃ pāpuṇituṃ asakkonto nibbattabhave khippābhiñño hotīti samparāyepi sukhaṃ viharati nāma.</p>

<p rend="bodytext" n="320"><hi rend="paranum">320</hi><hi rend="dot">.</hi><hi rend="bold">Seyyathāpi</hi><pb ed="V" n="1.0363" />, <hi rend="bold">bhikkhave, appamattakopi gūtho duggandho hotī</hi>ti idaṃ suttaṃ aṭṭhuppattiyaṃ vuttaṃ. Kataraaṭṭhuppattiyanti? Navakanipāte (a. ni. 9.12) sattuppādasutta aṭṭhuppattiyaṃ. Tathāgato <pb ed="P" n="2.0034" /> hi taṃ atthaṃ kathento – ‘‘nava puggalā nirayato muttā, tiracchānayonito muttā, pettivisayato muttā’’ti kathesi. Athassa etadahosi – ‘‘sace kho pana me puttā imaṃ dhammadesanaṃ sutvā khīṇanirayamhā khīṇatiracchānayonikā khīṇapettivisayā khīṇāpāyaduggativinipātāti maññamānā uparimaggaphalatthāya vāyamituṃ na maññeyyuṃ, tesaṃ saṃvegaṃ janessāmī’’ti saṃvegajananatthaṃ ‘‘seyyathāpi, bhikkhave’’ti imaṃ suttamārabhi. Tattha <hi rend="bold">appamattako</hi>ti thokamattako parittappamāṇo, antamaso kusaggenapi gahetvā upasiṅghiyamāno duggandhova hoti. <hi rend="bold">Appamattakampi bhavaṃ na vaṇṇemī</hi>ti appamattakampi kālaṃ bhave paṭisandhiṃ na vaṇṇayāmi. Idānissa upamaṃ dassento āha – <hi rend="bold">antamaso accharāsaṅghātamattampī</hi>ti. Sabbantimena paricchedena dve aṅguliyo ekato katvā paharaṇamattampi kālanti vuttaṃ hoti. Sesaṃ sabbattha uttānatthamevāti.</p>

<p rend="centre">Tatiyavaggavaṇṇanā.</p>

<p rend="title">16. Ekadhammapāḷi</p>

<p rend="subhead">(16) 4. Ekadhammapāḷi-catutthavaggavaṇṇanā</p>

<p rend="bodytext" n="322"><hi rend="paranum">322</hi><hi rend="dot">.</hi> Catutthavaggassa <pb ed="V" n="1.0364" /><pb ed="M" n="1.0377" /> paṭhame <hi rend="bold">jambudīpe</hi>ti jambuyā paññāto pākaṭo dīpoti jambudīpo. Imassa kira dīpassa saññāṇabhūtā yojanasatubbedhā paṇṇāsayojanasākhā pañcadasayojanāvaṭṭakkhandhā himavantapabbate jātā kappaṭṭhāyinī mahājambū nāma atthi, tāya ayaṃ dīpo jambudīpoti vuccati. Yathā ca imasmiṃ dīpe jamburukkho kappaṭṭhāyī, tathā aparagoyāne kadambarukkho, uttarakurūsu kapparukkho, pubbavidehe sirīsarukkho, asurānaṃ cittapāṭalirukkho, supaṇṇānaṃ simbalirukkho <pb ed="P" n="2.0035" />, devānaṃ pāricchattakoti imepi kappaṭṭhāyinova.</p>

<p rend="gatha1">‘‘Pāṭalī simbalī jambū, devānaṃ pāricchattako;</p>

<p rend="gathalast">Kadambo kapparukkho ca, sirīso bhavati sattamo’’ti.</p>

<p rend="bodytext"><hi rend="bold">Ārāmarāmaṇeyyaka</hi>nti pupphārāmaphalārāmānaṃ rāmaṇeyyakaṃ veḷuvana-jīvakambavana-jetavanapubbārāmasadisaṃ. Taṃ imasmiṃ jambudīpe appamattakaṃ parittakaṃ, na bahukanti attho. Sesapadesupi eseva nayo. Ettha <hi rend="bold">vanarāmaṇeyyaka</hi>nti nāgavanasālavanacampakavanādisadisaṃ vaṅkapabbatahimavantapabbatapadesādīsu araññavanaṃ veditabbaṃ. <hi rend="bold">Bhūmirāmaṇeyyaka</hi>nti jetavanavihāramagadhakkhettādisadisaṃ samaṃ bhūmiṭṭhānaṃ. <hi rend="bold">Pokkharaṇirāmaṇeyyaka</hi>nti jetavanapokkharaṇigaggarāpokkharaṇisadisānaṃ vaṭṭacaturassadīghavaṅkādisaṇṭhānānaṃ pokkharaṇīnaṃ sannivesanaṭṭhānaṃ. <hi rend="bold">Ukkūlavikūla</hi>nti ukkūlañca vikūlañca. Tattha ukkūlaṃ unnataṭṭhānaṃ, vikūlaṃ ninnaṭṭhānaṃ. <hi rend="bold">Nadīvidugga</hi>nti nadīnaṃ bhinnaṭṭhānaṃ taṃ duggamattā nadīvidugganti vuccati. <hi rend="bold">Khāṇukaṇṭakaṭṭhāna</hi>nti <pb ed="P" n="2.0036" /> tatthajātakānañceva āhariyamānānañca khāṇukaṇṭakādīnaṃ patiṭṭhānaṭṭhānaṃ. <hi rend="bold">Pabbatavisama</hi>nti girivisamaṃ. <hi rend="bold">Ye odakā</hi>ti ye ca udake jāyanti, teyeva bahutarā. Ito kira suvaṇṇabhūmi sattamattāni yojanasatāni hoti, ekena vātena gacchantī nāvā sattahi ahorattehi gacchati. Athekasmiṃ <pb ed="V" n="1.0365" /> samaye evaṃ gacchantī nāvā sattāhampi nandiyāvaṭṭamacchapiṭṭheneva gatā. Evaṃ odakānaṃ sattānaṃ bahubhāvo veditabbo.</p>

<p rend="bodytext">Apica thalaṭṭhānassa parittabhāvena udakassa ca bahubhāvenāpi ayamattho veditabbo. Yathā hi mahātaḷāke ekova uppalagaccho <pb ed="M" n="1.0378" /> assa, tassa cattāri ca paṇṇāni, majjhe ca ekaṃ uppalamakulaṃ assa. Evamevaṃ cattāri paṇṇāni viya cattāro dīpā, majjhe uppalamakulaṃ viya sinerupabbato, sesaṃ udakaṃ viya udakaparikkhitto okāso. Tassa mahantabhāvo iddhimantānaṃ pākaṭo hoti. Tesañhi ākāsena gacchantānaṃ cattāro mahādīpā cattāri paṇṇāni viya upaṭṭhahanti, sinerupabbato majjhe uppalamakulaṃ viya, sesaṃ udakaṃ viya udakaparikkhitto okāso. Evaṃ mahante udake jātattā odakāva bahutarā veditabbā.</p>

<p rend="bodytext" n="323"><hi rend="paranum">323</hi><hi rend="dot">.</hi> Dutiyādīsu <hi rend="bold">aññatra manussehī</hi>ti idha cattāro apāyā aññatra manussehīti adhippetā.</p>

<p rend="bodytext"><hi rend="bold">Majjhimesu janapadesū</hi>ti ‘‘puratthimāya disāya gajaṅgalaṃ nāma nigamo, tassa parena mahāsālā, tato parā paccantimā janapadā, orato majjhe. Puratthimadakkhiṇāya disāya <pb ed="P" n="2.0037" /> sallavatī nāma nadī, tato parā paccantimā janapadā, orato majjhe. Dakkhiṇāya disāya setakaṇṇikaṃ nāma nigamo, tato parā paccantimā janapadā, orato majjhe. Pacchimāya disāya thūṇaṃ nāma brāhmaṇagāmo, tato parā paccantimā janapadā, orato majjhe. Uttarāya disāya usīraddhajo nāma pabbato, tato parā paccantimā janapadā, orato majjhe’’ti (mahāva. 259) evaṃ paricchinne janapadeti attho. Ayañhi janapado mudiṅgasaṇṭhāno ujukena katthaci asītiyojano hoti, katthaci yojanasatiko, katthaci dviyojanasatiko, majjhena pana tiyojanasatiko, pariyantaparikkhepena navamattayojanasatiko hoti. Ettake ṭhāne buddhapaccekabuddhā mahāsāvakā buddhupaṭṭhākā buddhasāvakā buddhamātā buddhapitā cakkavattī rājāti ime sattā nibbattanti. Apica upādāyupādāyāpi majjhimapadeso labbhati. Sakalopi hi jambudīpo majjhimapadeso nāma, sesadīpā paccantimā janapadā. Tambapaṇṇidīpe anurādhapuraṃ majjhimapadeso nāma, seso paccantoti evaṃ nayo veditabbo.</p>

<p rend="bodytext" n="324"><hi rend="paranum">324</hi><hi rend="dot">.</hi><hi rend="bold">Paññavanto</hi><pb ed="V" n="1.0366" /><hi rend="bold">ajaḷā aneḷamūgā</hi>ti ettha kammassakatapaññā, jhānapaññā vipassanāpaññā, maggapaññā, phalapaññāti etāhi samannāgatā paññavanto <pb ed="M" n="1.0379" /> nāma, amūḷhā ajaḷā nāma. Yesaṃ eḷā mukhato na galati, te aneḷamūgā nāma, aneḷamukhā niddosamukhāti attho. <hi rend="bold">Paṭibalā</hi>ti samatthā, kāyabalena ceva ñāṇabalena ca samannāgatā. <hi rend="bold">Atthamaññātu</hi>nti atthānatthaṃ kāraṇākāraṇaṃ jānituṃ. <hi rend="bold">Duppaññā</hi>ti appaññā nippaññā. <hi rend="bold">Jaḷā</hi>ti <pb ed="P" n="2.0038" /> mandā momūhā.</p>

<p rend="bodytext" n="325"><hi rend="paranum">325</hi><hi rend="dot">.</hi><hi rend="bold">Ariyena paññācakkhunā</hi>ti sahavipassanena maggena. <hi rend="bold">Avijjāgatā</hi>ti avijjandhakārena samannāgatā.</p>

<p rend="bodytext" n="326"><hi rend="paranum">326</hi><hi rend="dot">.</hi><hi rend="bold">Ye labhanti tathāgataṃ dassanāyā</hi>ti ye tathāgatassa guṇe jānitvā tathāgataṃ cakkhuviññāṇena passituṃ labhanti.</p>

<p rend="bodytext" n="327"><hi rend="paranum">327</hi><hi rend="dot">.</hi><hi rend="bold">Tathāgatappavedita</hi>nti tathāgatena paveditaṃ pakāsetvā kathitaṃ. <hi rend="bold">Savanāyā</hi>ti sotaviññāṇena sotuṃ.</p>

<p rend="bodytext" n="328"><hi rend="paranum">328</hi><hi rend="dot">.</hi><hi rend="bold">Dhārentī</hi>ti na pammussanti.</p>

<p rend="bodytext" n="329"><hi rend="paranum">329</hi><hi rend="dot">.</hi><hi rend="bold">Dhātānaṃ dhammānaṃ atthaṃ upaparikkhantī</hi>ti paguṇāya pāḷiyā atthānatthaṃ upaparikkhanti.</p>

<p rend="bodytext" n="330"><hi rend="paranum">330</hi><hi rend="dot">.</hi><hi rend="bold">Atthamaññāya dhammamaññāyā</hi>ti aṭṭhakathañca pāḷiñca jānitvā. <hi rend="bold">Dhammānudhammaṃ paṭipajjantī</hi>ti anulomapaṭipadaṃ pūrenti.</p>

<p rend="bodytext" n="331"><hi rend="paranum">331</hi><hi rend="dot">.</hi><hi rend="bold">Saṃvejanīyesu ṭhānesū</hi>ti saṃvegajanakesu kāraṇesu. <hi rend="bold">Saṃvijjantī</hi>ti saṃvegaṃ āpajjanti.</p>

<p rend="bodytext" n="332"><hi rend="paranum">332</hi><hi rend="dot">.</hi><hi rend="bold">Yoniso padahantī</hi>ti upāyena padhānavīriyaṃ karonti.</p>

<p rend="bodytext" n="333"><hi rend="paranum">333</hi><hi rend="dot">.</hi><hi rend="bold">Vavassaggārammaṇa</hi>nti <pb ed="V" n="1.0367" /> vavassaggo vuccati nibbānaṃ, taṃ ārammaṇaṃ karitvāti attho. <hi rend="bold">Labhanti samādhi</hi>nti maggasamādhiñca phalasamādhiñca pāpuṇanti.</p>

<p rend="bodytext" n="334"><hi rend="paranum">334</hi><hi rend="dot">.</hi><hi rend="bold">Annaggarasaggāna</hi>nti uttamannānañca uttamarasānañca. <hi rend="bold">Uñchena kapālābhatena yāpentī</hi>ti uñchācārena vanamūlaphalāphalena <pb ed="P" n="2.0039" /> vā kapālena <pb ed="M" n="1.0380" /> ābhatabhattena vā yāpenti. Ettha ca yo kassacideva khādanīyassa bhojanīyassa atthāya citte uppanne taṃkhaṇaṃyeva na taṃ labhati, ayaṃ annaggarasaggānaṃ na lābhī nāma. Yassapi taṃkhaṇaṃyeva labhitvā olokentassa vaṇṇagandharasā amanāpā honti, ayampi annaggarasaggānaṃ na lābhī nāma. Yassa pana vaṇṇagandharasā paṭilabhanti, manāpā honti, ayaṃ annaggarasaggānaṃ lābhī nāma. So uttamakoṭiyā cakkavattī rājā, heṭṭhimakoṭiyā dhammāsoko veditabbo. Saṅkhepato hi yassa bhattassa ekapāti satasahassaṃ agghati, idaṃ annaggarasaggaṃ nāma. Yaṃ pana bhikkhusaṅghaṃ piṇḍāya carantaṃ disvā manussā uttamapaṇītaṃ bhattaṃ denti, idaṃ kiṃ nāmāti? Idaṃ uñchena kapālābhatena yāpente upādāya annaggarasaggaṃ nāma vuccatīti.</p>

<p rend="bodytext" n="335"><hi rend="paranum">335</hi><hi rend="dot">.</hi><hi rend="bold">Attharasassā</hi>tiādīsu attharaso nāma cattāri sāmaññaphalāni, dhammaraso nāma cattāro maggā, vimuttiraso nāma amatanibbānaṃ. Sesaṃ sabbattha uttānatthamevāti.</p>

<p rend="centre">Catutthavaggavaṇṇanā.</p>

<p rend="centre">Jambudīpapeyyālo niṭṭhito.</p>
</body>
<back></back>
</text>
</TEI.2>