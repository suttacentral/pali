<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">Dakkhiṇaindiyaraṭṭhikabhāvayutti</p>

<p rend="bodytext">Bahū pana ādhunikā vicakkhaṇā dhammānandādayo ‘‘ācariyabuddhaghosatthero <hi rend="bold">dakkhiṇaindiyaraṭṭhiko’’</hi>ti vadanti. Ayaṃ panettha yutti, yebhuyyena hi aṭṭhakathāṭīkākārā therā dakkhiṇaindiyaraṭṭhikāyeva. Tathā <pb ed="M" n="0.0032" /> hi buddhavaṃsaṭṭhakathāya ca abhidhammāvatāraṭṭhakathāya ca vinayavinicchayaṭṭhakathāya ca kārako <hi rend="bold">ācariyabuddhadattatthero</hi> coḷaraṭṭhe tambapaṇṇinadiyaṃ <hi rend="bold">uraganagare</hi> jāto ācariyabuddhaghosena ekakāliko ca. Paramatthavinicchaya-nāmarūpapariccheda-abhidhammatthasaṅgahānaṃ kārako <hi rend="bold">ācariyaanuruddhatthero</hi><note>ekacce pana vadanti-paramatthavinicchayakārako eko, nāmarūpaparicchedaabhidhammatthasaṅgahānaṃ kārako ekoti dve anuruddhattherāti</note><hi rend="bold">kañcivararaṭṭhe kāverinagara</hi>jātiko. Khuddakanikāyapariyāpannaudānādipāḷiyā saṃvaṇṇanābhūtāya paramatthadīpaniyā kārako <hi rend="bold">ācariyadhammapālattheropi</hi> dakkhiṇaindiyaraṭṭhe kañcipurajātiko. Tathevāyampīti veditabbo. Vuttañhi <hi rend="bold">manorathapūraṇiyā</hi> nāma aṅguttaraṭṭhakathāya nigamane –</p>

<p rend="gatha1">‘‘Āyācito sumatinā, therena bhadantajotipālena;</p>

<p rend="gathalast">Kañcipurādīsu mayā, pubbe saddhiṃ vasantenā’’ti.</p>

<p rend="bodytext">Ettha ca <hi rend="bold">kañcipuraṃ</hi> nāma madarasanagarassa īsakaṃ pacchimanissite dakkhiṇadisābhāge pañcacattālīsamilappamāṇe padese idāni kañjīvara iti voharitanagarameva.</p>

<p rend="indent">Tathā <hi rend="bold">papañcasūdaniyā</hi> nāma majjhimaṭṭhakathāya nigamanepi –</p>

<p rend="gatha1">‘‘Āyācito sumatinā, therena buddhamittena;</p>

<p rend="gathalast">Pubbe mayūradūta <note>mayūrarūpa (sī.), mayūrasutta (syā.)</note> paṭṭanamhi saddhiṃ vasantenā’’ti – vuttaṃ.</p>

<p rend="bodytext">Ettha ca <hi rend="bold">mayūradūtapaṭṭanaṃ</hi> nāma idāni madarasanagarasamīpe milapora iti voharitaṭṭhānanti porāṇappavattigavesīhi vuttaṃ.</p>

<p rend="bodytext">Imāhi pana nigamanagāthāhi dakkhiṇaindiyaraṭṭheyeva nivutthapubbataṃ pakāseti, bodhimaṇḍasamīpe vā, marammaraṭṭhe vā nivutthapubbatāya pakāsanañca na dissati. Tena ācariyabuddhaghoso dakkhiṇaindiyaraṭṭhiko na hotīti na sakkā paṭikkhipituṃ.</p>

<p rend="bodytext"><hi rend="bold">Samantapāsādikāya</hi>mpi vinayaṭṭhakathāyaṃ (3, 13) ācariyena evaṃ vuttaṃ –</p>

<p rend="indent">‘‘Yaṃ <pb ed="M" n="0.0033" /> pana andhakaṭṭhakathāyaṃ ‘aparikkhitte pamukhe anāpattīti bhūmiyaṃ vinā jagatiyā pamukhaṃ sandhāya kathita’nti vuttaṃ, taṃ andhakaraṭṭhe pāṭekkasannivesā ekacchadanā gabbhapāḷiyo sandhāya vutta’’nti.</p>

<p rend="bodytext">Iminā pana vacanena ‘‘andhakaṭṭhakathā andhakaraṭṭhikehi therehi katā’’ti pākaṭā hoti, ācariyabuddhaghosopi ca andhakaṭṭhakathāya sandhāyabhāsitampi tandesikagabbhapāḷisannivesākārampi suṭṭhu jānāti, tasmā tandesiko na hotīti na sakkā vattunti.</p>

<p rend="bodytext">Tathā imassapi visuddhimaggassa nigamane – <hi rend="bold">‘‘moraṇḍakheṭakavattabbenā’’</hi>ti vuttaṃ. Ettha ca <hi rend="bold">kheṭo</hi>ti padassa gāmoti vā, jānapadānaṃ kassakānaṃ nivāsoti vā, khuddakanagaranti vā tayo atthā sakkatābhidhāne pakāsitā, dakkhiṇaindiyaraṭṭhesu ca yāvajjatanāpi gāmo <hi rend="bold">kheḍā</hi>ti voharīyati. Tasmā moraṇḍavhaye kheṭe jāto moraṇḍakheṭako, moraṇḍakheṭako iti vattabbo moraṇḍakheṭakavattabbo, tena moraṇḍakheṭakavattabbenāti vacanatthaṃ katvā ‘‘moraṇḍagāme jātoti vattabbena therenā’’ti attho gahetabbo. Idāni pana dakkhiṇaindiyaraṭṭhe <hi rend="bold">guntājanapade</hi> nāgārajunakoṇḍato ekapaṇṇāsamilamatte (51) amaravatito ca aṭṭhapaṇṇāsamilamatte (58) padese <hi rend="bold">kotanemalipurī</hi>ti ca <hi rend="bold">gundalapallī</hi>ti ca voharitaṃ ṭhānadvayamatthi, tattha ca bahūni buddhasāsanikaporāṇasantakāni diṭṭhāni, <hi rend="bold">nemalī</hi>ti telaguvohāro ca morassa, <hi rend="bold">gundalu</hi> iti ca aṇḍassa, tasmā taṃ ṭhānadvayameva pubbe <hi rend="bold">moraṇḍakheṭo</hi>ti voharito <hi rend="bold">ācariyabuddhaghosassa jātigāmo</hi> bhaveyyāti porāṇaṭṭhānagavesīhi gahito. Yasmā panetaṃ ‘‘moraṇḍakheṭakavattabbenā’’ti padaṃ ‘‘moraṇḍagāmajātenā’’ti padaṃ viya pāḷinayānucchavikaṃ na hoti, aññehi ca bahūhi visesanapadehi ekato aṭṭhatvā visesyapadassa pacchato visuṃ ṭhitaṃ, āgamaṭṭhakathādīsu ca na dissati, tasmā etaṃ kenaci taṃkālikena ācariyassa jātiṭṭhānaṃ sañjānantena pakkhittaṃ viya dissatīti.</p>

<p rend="bodytext">Imesu pana tīsu ‘‘ācariyabuddhaghoso bodhimaṇḍasamīpe jātoti ca marammaraṭṭhikoti ca dakkhiṇaindiyaraṭṭhiko’’ti ca vuttavacanesu pacchimameva balavataraṃ hoti ācariyasseva vacananissitattā, tasmā <pb ed="M" n="0.0034" /> tadeva nissāya ācariyabuddhaghosattherassa uppatti evaṃ veditabbā.</p>
</body>
<back></back>
</text>
</TEI.2>