<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">6. Senāsanakkhandhako</p>

<p rend="subhead">Vihārānujānanakathāvaṇṇanā</p>

<p rend="bodytext" n="295"><hi rend="paranum">295</hi><hi rend="dot">.</hi> Senāsanakkhandhake <pb ed="M" n="2.0237" /><pb ed="V" n="2.0225" /><hi rend="bold">sisire</hi>ti sisirakāle himapātavasena sattāhavaddalikādivassapātavassena ca uppanno kharo sītasamphasso adhippetoti āha <hi rend="bold">‘‘samphusitako’’</hi>ti. <hi rend="bold">‘‘Tato’’</hi>ti idaṃ kattuatthe nissakkavacanaṃ, tena ca vihārena vātātapo paṭihaññatīti atthoti āha <hi rend="bold">‘‘vihārena paṭihaññatī’’</hi>ti.</p>

<p rend="bodytext" n="296"><hi rend="paranum">296</hi><hi rend="dot">.</hi><hi rend="bold">Āviñchanachidda</hi>nti yattha aṅguliṃ vā rajjusaṅkhalikādiṃ vā pavesetvā kavāṭaṃ ākaḍḍhantā dvārabāhaṃ phusāpenti, tassetaṃ adhivacanaṃ. Senāsanaparibhoge akappiyaṃ nāma natthīti dassanatthaṃ <hi rend="bold">‘‘sacepi dīpinaṅguṭṭhenā’’</hi>tiādi vuttaṃ. <hi rend="bold">Cetiye vedikāsadisa</hi>nti vātapānadāruṃ vā jālaṃ vā aṭṭhapetvā dāruṭṭhāne cetiye vedikāya paṭṭādīni viya iṭṭhakādīhi uddhaṃ, tiriyañca paṭṭikādayo dassetvā catuchiddayuttaṃ kataṃ. <hi rend="bold">Thambhakavātapānaṃ</hi> nāma tiriyaṃ dārūni adatvā uddhaṃ ṭhapitadārūhi eva kataṃ. <hi rend="bold">Coḷakapādapuñchanaṃ bandhitu</hi>nti vātapānappamāṇena pādapuñchanasadisaṃ coḷakādinā bandhitvā vagguliādippavesananivāraṇatthaṃ, kathetunti attho. <hi rend="bold">Miḍḍhaka</hi>nti mañcākārena kaṭṭhamattikādīhi katavedikākāraṃ.</p>

<p rend="bodytext" n="297"><hi rend="paranum">297</hi><hi rend="dot">.</hi><hi rend="bold">Caturassapīṭha</hi>nti samacaturassaṃ. <hi rend="bold">Aṭṭhaṅgulapādakaṃ vaṭṭatī</hi>ti aṭṭhaṅgulapādakameva vaṭṭati. <hi rend="bold">Pamāṇātikkantopi vaṭṭatī</hi>ti samacaturassameva sandhāya vuttaṃ. Āyatacaturassā pana sattaṅgapañcaṅgāpi uccapādā na vaṭṭanti. Vetteheva caturassādiākārena kataṃ bhaddapīṭhanti āha <hi rend="bold">‘‘vettamayaṃ pīṭha’’</hi>nti. <hi rend="bold">Dārupaṭṭikāya uparī</hi>ti aṭaniākārena ṭhitadārupaṭalassa heṭṭhā uddhaṃ pādaṃ katvā. Pavesanakālañhi sandhāya ‘‘uparī’’ti vuttaṃ. Eḷakassa pacchimapādadvayaṃ viya vaṅkākārena ṭhitattā panetaṃ <hi rend="bold">‘‘eḷakapādapīṭha’’</hi>nti vuttaṃ. <hi rend="bold">Paloṭhentī</hi>ti saha mañcehi pavaṭṭenti. Rukkhe <pb ed="V" n="2.0226" />, latā ca muñcitvā avasesaṃ gacchādikaṃ sabbampi tiṇajāti evāti āha <hi rend="bold">‘‘yesaṃ kesañci tiṇajātikāna’’</hi>ntiādi.</p>

<p rend="bodytext"><hi rend="bold">Upadahantī</hi>ti <pb ed="M" n="2.0238" /> ṭhapenti. Sīsappamāṇaṃ nāma yattha gīvāya saha sakalaṃ sīsaṃ ṭhapetuṃ sakkā, tassa ca muṭṭhiratanaṃ vitthārappamāṇanti dassento <hi rend="bold">‘‘vitthārato’’</hi>tiādimāha. Idañca bimbohanassa ubhosu antesu ṭhapetabbacoḷappamāṇadassanaṃ. Tassa vasena bimbohanassa vitthārappamāṇaṃ paricchijjati, taṃ vaṭṭaṃ vā caturassaṃ vā katvā sibbitaṃ yathā koṭito koṭi vitthārato puthulaṭṭhānaṃ muṭṭhiratanappamāṇaṃ hoti, evaṃ sibbitabbaṃ. Ito adhikaṃ na vaṭṭati, taṃ pana antesu ṭhapitacoḷaṃ koṭiyā koṭiṃ āhacca diguṇaṃ kataṃ tikaṇṇaṃ hoti. Tesu tīsu kaṇṇesu dvinnaṃ kaṇṇānamantaraṃ vidatthicaturaṅgulaṃ hoti, majjhaṭṭhānaṃ koṭito koṭiṃ āhacca muṭṭhiratanaṃ hoti, idamassa ukkaṭṭhappamāṇaṃ. Tenāha <hi rend="bold">‘‘tīsu kaṇṇesū’’</hi>tiādi.</p>

<p rend="bodytext"><hi rend="bold">‘‘Kambalameva…pe… uṇṇabhisisaṅkhyameva gacchatī’’</hi>ti sāmaññato vuttattā gonakādiakappiyampi uṇṇamayattharaṇaṃ bhisiyaṃ pakkhipitvā sayituṃ vaṭṭatīti daṭṭhabbaṃ.</p>

<p rend="bodytext"><hi rend="bold">Masūrake</hi>ti cammamayabhisiyaṃ. Cammamayaṃ pana bimbohanaṃ tūlapuṇṇampi na vaṭṭati. Pāḷiyaṃ <hi rend="bold">senāsanaparikkhāradussa</hi>nti senāsanaparikkhārakaraṇatthāya dussaṃ. <hi rend="bold">Bhisiṃ onandhitu</hi>nti bhisitthavikāya pakkhipitvā bandhituṃ. <hi rend="bold">Paribhijjatī</hi>ti mañcādito sāriyamānā pīṭhakoṭiādīsu nisīdantehi ghaṃsiyamānā bhisi paribhijjati. <hi rend="bold">Onaddhamañca</hi>nti bhisiṃ ekābaddhaṃ katvā baddhamañcaṃ. Pāḷiyaṃ <hi rend="bold">chaviṃ uppāṭetvā harantī</hi>ti bhisicchaviṃ corā haranti. <hi rend="bold">Phositu</hi>nti corehi haritassa pacchā haritasaññāṇaphusitabindūni dātuṃ. <hi rend="bold">Bhittikamma</hi>nti nānāvaṇṇehi vibhittirājikaraṇaṃ. <hi rend="bold">Hatthakamma</hi>nti hatthena yaṃ kiñci saññākaraṇaṃ.</p>

<p rend="bodytext" n="298"><hi rend="paranum">298</hi><hi rend="dot">.</hi> Pāḷiyaṃ <hi rend="bold">na nipatatī</hi>ti na allīyati. <hi rend="bold">Paṭibāhetvā</hi>ti ghaṃsitvā. Na nibandhatīti <hi rend="bold">anibandhanīyo,</hi> na lagganakoti attho.</p>

<p rend="bodytext" n="299"><hi rend="paranum">299</hi><hi rend="dot">.</hi><hi rend="bold">‘‘Karohī’’ti vattumpi na labbhatī</hi>ti āṇattiyā eva paṭikkhittattā dvārapālaṃ ‘‘kiṃ na karosī’’tiādinā pariyāyena vattuṃ vaṭṭati. <hi rend="bold">Jātakapakaraṇa</hi>nti jātakapaṭisaṃyuttaṃ itthipurisādi yaṃ kiñci rūpaṃ adhippetaṃ. <hi rend="bold">‘‘Parehi kārāpetu’’</hi>nti vuttattā buddharūpampi sayaṃ kātuṃ na labhati. Pāḷiyaṃ <hi rend="bold">pañcapaṭika</hi>nti jātiādipañcappakāravaṇṇamaṭṭhaṃ.</p>

<p rend="bodytext" n="300"><hi rend="paranum">300</hi><hi rend="dot">.</hi><hi rend="bold">Upacāro</hi><pb ed="M" n="2.0239" /><pb ed="V" n="2.0227" /><hi rend="bold">na hotī</hi>ti gabbhassa bahi samantā anuparigamanassa okāso nappahoti. <hi rend="bold">Rukkhaṃ vijjhitvā</hi>ti tacchitasāradāruṃ aggasamīpe vijjhitvā. <hi rend="bold">Katvā</hi>ti chidde katvā. Kappakataṃ viya sārakhāṇuke ākoṭetvā evaṃ katameva <hi rend="bold">‘‘āharimaṃ bhittipāda’’</hi>nti vuttaṃ. <hi rend="bold">Upatthambhanatthaṃ bhūmiyaṃ patiṭṭhāpetu</hi>nti jiṇṇabhittipādena bahi samānabhāraṃ khāṇukappasīsena ussāpetvā mūlena bhūmiyaṃ patiṭṭhāpetuṃ. <hi rend="bold">Parittāṇattha</hi>nti ullittāvalittakuṭiyā ovassanaṭṭhānassa parittāṇatthaṃ. <hi rend="bold">Kiṭika</hi>nti tālapaṇṇādīhi katapadalaṃ. <hi rend="bold">Madditamattika</hi>nti ovassanachiddassa pidahanatthaṃ vuttaṃ.</p>

<p rend="bodytext"><hi rend="bold">Ubhatokuṭṭaṃ nīharitvā katapadesassā</hi>ti yathā bahi ṭhitā ujukaṃ anto nisinne na passanti, evaṃ dvārābhimukhaṃ pidahanavasena bhittiñca aññato dvārañca yojetvā kataṭṭhānaṃ vadati. <hi rend="bold">Samantā pariyāgāro</hi>ti samantato āviddhapamukhaṃ. <hi rend="bold">Vaṃsaṃ datvā</hi>ti purisappamāṇe pāde nikhaṇitvā tesaṃ upari piṭṭhivaṃsasadisaṃ passavaṃsaṃ ṭhapetvā osāretvā. Ekaṃ daṇḍakoṭiṃ atiuccāya vihārabhittikoṭiyā ekaṃ koṭiṃ nīce vaṃsapiṭṭhiyaṃ ṭhapanavasena daṇḍake pasāretvā. <hi rend="bold">Cakkalayutto kiṭiko</hi>ti kavāṭaṃ viya vivaraṇathakanasukhatthaṃ cakkalabandhakiṭikaṃ. Pāḷiyaṃ <hi rend="bold">ugghāṭanakiṭika</hi>nti āpaṇādīsu anatthikakāle ukkhipitvā, upari ca bandhitvā pacchā otaraṇakiṭikaṃ, kappasīsehi vā upatthambhanīhi ukkhipitvā pacchā otaraṇakiṭikampi.</p>

<p rend="bodytext" n="301"><hi rend="paranum">301</hi><hi rend="dot">.</hi><hi rend="bold">Pānīyaṃ otappatī</hi>ti pānīyabhājanesu ṭhapitapānīyaṃ ātapena santappati.</p>

<p rend="bodytext" n="303"><hi rend="paranum">303</hi><hi rend="dot">.</hi><hi rend="bold">Tayo vāṭe</hi>ti tayo parikkhepe. <hi rend="bold">Veḷuvāṭa</hi>nti sabbaṃ dāruparikkhepaṃ saṅgaṇhāti. <hi rend="bold">Kaṇṭakavāṭa</hi>nti sabbasākhāparikkhepaṃ.</p>

<p rend="bodytext" n="305"><hi rend="paranum">305</hi><hi rend="dot">.</hi><hi rend="bold">Āloko antaradhāyī</hi>ti yo buddhārammaṇāya pītiyā ānubhāvena mahanto obhāso ahosi, yena cassa padīpasahassena viya vigatandhakāro maggo ahosi, so bahinagare chavasarīrasamākulaṃ duggandhaṃ bībhacchaṃ āmakasusānaṃ pattassa bhayena pītivege mandībhūte antaradhāyi.</p>

<p rend="bodytext"><hi rend="bold">Sataṃ</hi><pb ed="M" n="2.0240" /><hi rend="bold">hatthī</hi>ti gāthāya hatthino satasahassānīti evaṃ paccekaṃ sahassa-saddena yojetvā attho ñātabbo. <hi rend="bold">Padavītihārassā</hi>ti ‘‘buddhaṃ vandissāmī’’ti ratanattayaṃ uddissa gacchato ekapadavītihārassa <pb ed="V" n="2.0228" />, tappaccayakusalaphalassāti attho. Tassa soḷasamo bhāgo <hi rend="bold">kalaṃ</hi> nāma, taṃ soḷasiṃ kalaṃ yathāvuttā hatthiādayo sabbe nāgghanti nārahanti, nidassanamattañcetaṃ. Anekasatasahassabhāgampi nāgghanti.</p>

<p rend="bodytext"><hi rend="bold">Andhakāro antaradhāyī</hi>ti puna balavapītiyā āloke samuppanne antaradhāyi. <hi rend="bold">Āsattiyo</hi>ti taṇhāyo. <hi rend="bold">Vayakaraṇa</hi>nti deyyadhammamūlaṃ navakammaṃ.</p>

<p rend="bodytext" n="309"><hi rend="paranum">309</hi><hi rend="dot">.</hi><hi rend="bold">Dadeyyā</hi>ti navakammaṃ adhiṭṭhātuṃ vihāre issariyaṃ dadeyyāti attho. <hi rend="bold">Dinno</hi>ti navakammaṃ kātuṃ vihāro dinno, vihāre navakammaṃ dinnanti vā attho.</p>

<p rend="bodytext" n="313-4"><hi rend="paranum">313-4</hi><hi rend="dot">.</hi><hi rend="bold">Santhāgāre</hi>ti sannipātamaṇḍape. <hi rend="bold">Okāse</hi>ti nivāsokāse. <hi rend="bold">Uddissa kata</hi>nti saṅghaṃ uddissa kataṃ. <hi rend="bold">Gihivikaṭa</hi>nti gihīhi kataṃ paññattaṃ, gihisantakanti attho.</p>

<p rend="centre">Vihārānujānanakathāvaṇṇanā niṭṭhitā.</p>

<p rend="subhead">Senāsanaggāhakathāvaṇṇanā</p>

<p rend="bodytext" n="318"><hi rend="paranum">318</hi><hi rend="dot">.</hi><hi rend="bold">‘‘Chamāsaccayena chamāsaccayenā’’</hi>ti idaṃ dvikkhattuṃ paccayadānakālaparicchedadassanaṃ, evaṃ uparipi. ‘‘Taṃ na gāhetabba’’nti vacanassa kāraṇamāha <hi rend="bold">‘‘paccayeneva hi ta’’</hi>ntiādinā, paccayaññeva nissāya tattha vasitvā paṭijagganā bhavissantīti adhippāyo.</p>

<p rend="bodytext"><hi rend="bold">Ubbhaṇḍikā</hi>ti ukkhittabhaṇḍā bhavissanti. <hi rend="bold">Dīghasālā</hi>ti caṅkamanasālā. <hi rend="bold">Maṇḍalamāḷo</hi>ti upaṭṭhānasālā. <hi rend="bold">Anudahatī</hi>ti pīḷeti. <hi rend="bold">‘‘Adātuṃ na labbhatī’’</hi>ti iminā sañcicca adadantassa paṭibāhane pavisanato dukkaṭanti dīpeti.</p>

<p rend="bodytext">‘‘Na <pb ed="M" n="2.0241" /> gocaragāmo ghaṭṭetabbo’’ti vuttamevatthaṃ vibhāvetuṃ <hi rend="bold">‘‘na tattha manussā vattabbā’’</hi>tiādi vuttaṃ. <hi rend="bold">Vitakkaṃ chinditvā</hi>ti ‘‘iminā nīhārena gacchantaṃ disvā nivāretvā paccaye dassantī’’ti evarūpaṃ vitakkaṃ anuppādetvā. <hi rend="bold">Bhaṇḍappaṭicchādana</hi>nti paṭicchādanabhaṇḍaṃ. Sarīrappaṭicchādanacīvaranti attho. <hi rend="bold">‘‘Suddhacittattāva anavajja’’</hi>nti idaṃ pucchitakkhaṇe kāraṇācikkhanaṃ <pb ed="V" n="2.0229" /> sandhāya vuttaṃ na hoti asuddhacittassapi pucchitapañhavisajjane dosābhāvā. Evaṃ pana gate maṃ pucchissantītisaññāya agamanaṃ sandhāya vuttanti daṭṭhabbaṃ.</p>

<p rend="bodytext"><hi rend="bold">Paṭijaggitabbānī</hi>ti khaṇḍaphullapaṭisaṅkharaṇasammajjanādīhi paṭijaggitabbāni. <hi rend="bold">Muddavedikāyā</hi>ti cetiyassa hammiyavedikāya ghaṭākārassa upari caturassavedikāya. <hi rend="bold">Kasmā pucchitabba</hi>ntiādi yato pakatiyā labhati. Tatthāpi pucchanassa kāraṇasandassanatthaṃ vuttaṃ.</p>

<p rend="bodytext"><hi rend="bold">Paṭikkammā</hi>ti vihārato apasakkitvā. Tamatthaṃ dassento <hi rend="bold">‘‘yojanadviyojanantare hotī’’</hi>ti āha. <hi rend="bold">Upanikkhepaṃ ṭhapetvā</hi>ti vaḍḍhiyā kahāpaṇādiṃ ṭhapetvā, khettādīni vā niyametvā. <hi rend="bold">Iti saddhādeyye</hi>ti evaṃ heṭṭhā vuttanayena saddhāya dātabbe vassāvāsikalābhavisayeti attho.</p>

<p rend="bodytext"><hi rend="bold">Vatthu panā</hi>ti tatruppāde uppannarūpiyaṃ, tañca ‘‘tato catupaccayaṃ paribhuñjathā’’ti dinnakhettādito uppannattā kappiyakārakānaṃ hatthe ‘‘kappiyabhaṇḍaṃ paribhuñjathā’’ti dāyakehi dinnavatthusadisaṃ hotīti āha <hi rend="bold">‘‘kappiyakārakānaṃ hī’’</hi>tiādi.</p>

<p rend="bodytext"><hi rend="bold">Saṅghasuṭṭhutāyā</hi>ti saṅghassa hitāya. <hi rend="bold">Puggalavasenā</hi>ti ‘‘bhikkhū cīvarena kilamantī’’ti evaṃ puggalaparāmāsavasena, na ‘‘saṅgho kilamatī’’ti evaṃ saṅghaparāmāsavasena.</p>

<p rend="bodytext">‘‘Kappiyabhaṇḍavasenā’’ti sāmaññato vuttamevatthaṃ vibhāvetuṃ <hi rend="bold">‘‘cīvarataṇḍulādivaseneva cā’’</hi>ti vuttaṃ. <hi rend="bold">Ca</hi>-kāro cettha pana-saddatthe vattati, na samuccayattheti daṭṭhabbaṃ. Puggalavaseneva, kappiyabhaṇḍavasena ca apalokanappakāraṃ dassetuṃ <hi rend="bold">‘‘taṃ pana evaṃ kattabba’’</hi>ntiādi vuttaṃ.</p>

<p rend="bodytext"><hi rend="bold">Cīvarapaccayaṃ sallakkhetvā</hi>ti saddhādeyyatatruppādādivasena tasmiṃ vassāvāse labbhamānaṃ cīvarasaṅkhātaṃ paccayaṃ ‘‘ettaka’’nti paricchinditvā. <hi rend="bold">Senāsanassā</hi>ti senāsanaggāhāpanassa. <hi rend="bold">‘‘Navako vuḍḍhatarassa, vuḍḍho ca</hi><pb ed="M" n="2.0242" /><hi rend="bold">navakassā’’</hi>ti idaṃ senāsanaggāhassa attanāva attano gahaṇaṃ asāruppanti vuttaṃ, dve aññamaññaṃ gāhessantīti adhippāyo. <hi rend="bold">Aṭṭhapi soḷasapi jane sammannituṃ vaṭṭatī</hi>ti ekakammavācāya sabbepi ekato sammannituṃ vaṭṭati. Niggahakammameva hi saṅgho saṅghassa na karoti. Teneva <hi rend="bold">sattasatikakkhandhake</hi> ‘‘ubbāhikakammasammutiyaṃ aṭṭhapi janā ekatova sammatāti.</p>

<p rend="bodytext"><hi rend="bold">Āsanaghara</hi>nti <pb ed="V" n="2.0230" /> paṭimāgharaṃ. <hi rend="bold">Maggo</hi>ti upacārasīmabbhantaragate gāmābhimukhamagge katasālā vuccati. Evaṃ pokkharaṇīrukkhamūlādīsupi.</p>

<p rend="bodytext"><hi rend="bold">Labhantī</hi>ti tatravāsino bhikkhū labhanti. <hi rend="bold">Vijaṭetvā</hi>ti ‘‘ekekassa pahonakappamāṇena viyojetvā. <hi rend="bold">Āvāsesu pakkhipitvā</hi>ti ‘‘ito uppannaṃ asukasmiṃ asukasmiñca āvāse vasantā pāpetvā gaṇhantū’’ti vācāya upasaṃharitvā. <hi rend="bold">Pavisitabba</hi>nti mahālābhe pariveṇe vasitvāva lābho gahetabboti adhippāyo.</p>

<p rend="bodytext"><hi rend="bold">Ayampī</hi>ti ettha yo paṃsukūliko paccayaṃ vissajjeti. Teneva vissaṭṭho ayaṃ cīvarapaccayopīti yojanā. <hi rend="bold">Pādamūle ṭhapetvā sāṭakaṃ dentī</hi>ti paccayadāyakā denti. Etena gahaṭṭhehi pādamūle ṭhapetvā dinnampi paṃsukūlikānampi vaṭṭatīti dasseti. <hi rend="bold">Atha vassāvāsikaṃ demāti vadantī</hi>ti ettha paṃsukūlikānaṃ na vaṭṭatīti ajjhāharitvā yojetabbaṃ. <hi rend="bold">Vassaṃvutthabhikkhūna</hi>nti paṃsukūlikato aññesaṃ bhikkhūnaṃ.</p>

<p rend="bodytext"><hi rend="bold">Upanibandhitvā gāhāpetabba</hi>nti idha rukkhādīsu vasitvā cīvaraṃ gaṇhathāti paṭibandhaṃ katvā gāhetabbaṃ.</p>

<p rend="bodytext"><hi rend="bold">Pāṭipadaaruṇato</hi>tiādi vassūpanāyikadivasaṃ sandhāya vuttaṃ. Antarāmuttakaṃ pana pāṭipadaṃ atikkamitvāpi gāhetuṃ vaṭṭati. <hi rend="bold">Nibaddhavattaṃ ṭhapetvā</hi>ti sajjhāyamanasikārādīsu nirantarakaraṇīyesu kattabbaṃ katikavattaṃ katvā. <hi rend="bold">Kasāvaparibhaṇḍa</hi>nti kasāvarasehi bhūmiparikammaṃ.</p>

<p rend="bodytext"><hi rend="bold">Tividhampī</hi>ti pariyattipaṭipattipaṭivedhavasena tividhampi. <hi rend="bold">Sodhetvā</hi>ti ācārādīsu upaparikkhitvā. <hi rend="bold">Ekacārikavatta</hi>nti bhāvanākammaṃ. Tañhi gaṇasaṅgaṇikaṃ pahāya ekacārikeneva vattitabbattā evaṃ vuttaṃ. <hi rend="bold">Dasavatthukakathā</hi><pb ed="M" n="2.0243" /> nāma appicchakathā, santuṭṭhi, paviveka, asaṃsagga, vīriyārambha, sīla, samādhi, paññā, vimutti, vimuttiñāṇadassanakathāti imā dasa.</p>

<p rend="bodytext"><hi rend="bold">Dantakaṭṭhakhādanavatta</hi>nti dantakaṭṭhamāḷake nikkhittesu dantakaṭṭhesu ‘‘divase divase ekameva dantakaṭṭhaṃ gahetabba’’ntiādinā (pārā. aṭṭha. 1.109) adinnādāne <hi rend="bold">dantaponakathāyaṃ</hi> vuttaṃ vattaṃ. <hi rend="bold">Pattaṃ vā…pe… na kathetabba</hi>nti pattaguttatthāya vuttaṃ. <hi rend="bold">Visabhāgakathā</hi>ti tiracchānakathā. <hi rend="bold">Khandhakavatta</hi>nti <pb ed="V" n="2.0231" /><hi rend="bold">vattakkhandhake</hi> (cūḷava. 365) āgataṃ piṇḍacārikavattato avasiṭṭhavattaṃ tassa <hi rend="bold">‘‘bhikkhācāravatta’’</hi>nti visuṃ gahitattā.</p>

<p rend="bodytext">Idāni yaṃ dāyakā pacchimavassaṃvutthānaṃ vassāvāsikaṃ denti, tattha paṭipajjanavidhiṃ dassetuṃ <hi rend="bold">‘‘pacchimavassūpanāyikadivase panā’’</hi>ti āraddhaṃ. Āgantuko sace bhikkhūti cīvare gāhite pacchā āgato āgantuko bhikkhu. <hi rend="bold">Pattaṭṭhāne</hi>ti vassaggena pattaṭṭhāne. <hi rend="bold">Paṭhamavassūpagatā</hi>ti āgantukassa āgamanato puretarameva pacchimikāya vassūpanāyikāya vassūpagatā. <hi rend="bold">Laddhaṃ laddha</hi>nti punappunaṃ dāyakānaṃ santikā āgatāgatasāṭakaṃ.</p>

<p rend="bodytext"><hi rend="bold">Neva vassāvāsikassa sāmino</hi>ti chinnavassattā vuttaṃ. Paṭhamameva katikāya katattā <hi rend="bold">‘‘neva adātuṃ labhantī’’</hi>ti vuttaṃ, dātabbaṃ vārentānaṃ gīvā hotīti adhippāyo. <hi rend="bold">Tesameva dātabba</hi>nti vassūpagatesu aladdhavassāvāsikānaṃ ekaccānameva dātabbaṃ.</p>

<p rend="bodytext"><hi rend="bold">Bhatiniviṭṭha</hi>nti pānīyupaṭṭhānādibhatiṃ katvā laddhaṃ. <hi rend="bold">Saṅghikaṃ panā</hi>tiādi kesañci vādadassanaṃ. Tattha <hi rend="bold">apalokanakammaṃ katvā gāhita</hi>nti ‘‘chinnavassānaṃ vassāvāsikañca idāni uppajjanakavassāvāsikañca imesaṃ dātuṃ ruccatī’’ti anantare vuttanayena apalokanaṃ katvā gāhitaṃ saṅghena dinnattā vibbhantopi labhati. Pageva chinnavasso. <hi rend="bold">Paccayavasena gāhitaṃ</hi> pana temāsaṃ vasitvā gahetuṃ attanā, dāyakehi ca anumatattā bhatiniviṭṭhampi chinnavassopi vibbhantopi <hi rend="bold">na labhatī</hi>ti keci ācariyā vadanti. Idañca pacchā vuttattā pamāṇaṃ. Teneva vassūpanāyikadivase eva dāyakehi dinnavassāvāsikaṃ gahitabhikkhuno vassacchedaṃ akatvā vāsova heṭṭhā vihito, na pānīyupaṭṭhānādibhatikaraṇavattaṃ. Yadi hi taṃ <pb ed="M" n="2.0244" /> niviṭṭhameva siyā, bhatikaraṇameva vidhātabbaṃ. Tasmā vassaggena gāhitaṃ chinnavassādayo na labhantīti veditabbaṃ.</p>

<p rend="bodytext"><hi rend="bold">‘‘Saṅghikaṃ hotī’’</hi>ti etena vutthavassānampi vassāvāsikabhāgo saṅghikato amocito tesaṃ vibbhamena saṅghiko hotīti dasseti. <hi rend="bold">Labhatī</hi>ti ‘‘mama pattabhāgaṃ etassa dethā’’ti dāyake sampaṭicchāpenteneva saṅghikato viyojitaṃ hotīti vuttaṃ.</p>

<p rend="bodytext"><hi rend="bold">Varabhāgaṃ sāmaṇerassā</hi>ti tassa paṭhamagāhattā, therena pubbe paṭhamabhāgassa gahitattā, idāni gayhamānassa dutiyabhāgattā ca vuttaṃ.</p>

<p rend="centre">Senāsanaggāhakathāvaṇṇanā niṭṭhitā.</p>

<p rend="subhead">Upanandavatthukathāvaṇṇanā</p>

<p rend="bodytext" n="319"><hi rend="paranum">319</hi><hi rend="dot">.</hi> Pāḷiyaṃ <pb ed="V" n="2.0232" /><hi rend="bold">ubhayattha paribāhiro</hi>ti kamena ubhayassapi muttattā vuttaṃ, na sabbathā ubhayato paribāhirattā. Tenāha <hi rend="bold">‘‘pacchime…pe… tiṭṭhatī’’</hi>ti.</p>

<p rend="bodytext" n="320"><hi rend="paranum">320</hi><hi rend="dot">.</hi><hi rend="bold">Yaṃ tiṇṇaṃ pahotī</hi>ti mañcapīṭhavinimuttaṃ yaṃ āsanaṃ tiṇṇaṃ sukhaṃ nisīdituṃ pahoti, idaṃ pacchimadīghāsanaṃ. Ettha mañcapīṭharahitesu asamānāsanikāpi tayo nisīdituṃ labhanti. Mañcapīṭhesu pana dve. Adīghāsanesu mañcapīṭhesu samānāsanikā eva dve nisīdituṃ labhanti duvaggasseva anuññātattā.</p>

<p rend="bodytext">Hatthinakho heṭṭhābhāge etassa atthīti <hi rend="bold">hatthinakho,</hi> pāsādo. <hi rend="bold">Pāsādassa nakho</hi> nāma heṭṭhimabhāgo pādanakhasadisattā, so sabbadisāsu anekehi hatthirūpehi samalaṅkato ṭhito. Tassūpari kato pāsādo hatthikumbhe patiṭṭhito viya hotīti āha <hi rend="bold">‘‘hatthikumbhe patiṭṭhita’’</hi>nti. <hi rend="bold">Suvaṇṇarajatādivicitrānī</hi>ti saṅghikasenāsanaṃ sandhāya vuttaṃ. Puggalikaṃ pana suvaṇṇādivicitraṃ bhikkhussa sampaṭicchitumeva na vaṭṭati ‘‘na kenaci pariyāyena jātarūparajataṃ sāditabba’’nti (mahāva. 299) vuttattā. Tenevettha <hi rend="bold">aṭṭhakathāyaṃ</hi> ‘‘saṅghikavihāre vā puggalikavihāre vā’’ti na <pb ed="M" n="2.0245" /> vuttaṃ, gonakādiakappiyabhaṇḍavisaye eva vuttaṃ ekabhikkhussāpi tesaṃ gahaṇe dosābhāvā. <hi rend="bold">Gihivikaṭanīhārenā</hi>ti gihīhi katanīhārena, gihīhi attano santakaṃ attharitvā dinnaniyāmenāti attho. <hi rend="bold">Labbhantī</hi>ti nisīdituṃ labbhanti.</p>

<p rend="centre">Upanandavatthukathāvaṇṇanā niṭṭhitā.</p>

<p rend="subhead">Avissajjiyavatthukathāvaṇṇanā</p>

<p rend="bodytext" n="321"><hi rend="paranum">321</hi><hi rend="dot">.</hi><hi rend="bold">Arañjaro</hi>ti bahuudakagaṇhanikā mahācāṭi, jalaṃ gaṇhitumalanti arañjaro.</p>

<p rend="bodytext"><hi rend="bold">Thāvarena ca thāvara</hi>ntiādīsu pañcasu koṭṭhāsesu purimadvayaṃ thāvaraṃ, pacchimattayaṃ garubhaṇḍanti veditabbaṃ. <hi rend="bold">Samakameva detī</hi>ti ettha ūnakaṃ dentampi vihāravatthusāmantaṃ gahetvā dūrataraṃ dukkhagopaṃ vissajjetuṃ vaṭṭatīti daṭṭhabbaṃ. Vakkhati hi ‘‘bhikkhūnaṃ ce mahagghataraṃ…pe… sampaṭicchituṃ vaṭṭatī’’ti (cūḷava. aṭṭha. 321). <hi rend="bold">Jānāpetvā</hi>ti bhikkhusaṅghassa <pb ed="V" n="2.0233" /> jānāpetvā, apaloketvāti attho. <hi rend="bold">‘‘Nanu tumhākaṃ bahutarā rukkhāti vattabba’’</hi>nti idaṃ sāmikesu attano bhaṇḍassa mahagghataṃ ajānitvā dentesu taṃ ñatvā theyyacittena gaṇhato avahāro hotīti vuttaṃ.</p>

<p rend="bodytext"><hi rend="bold">Vihārena vihāro parivattetabbo</hi>ti savatthukena aññesaṃ bhūmiyaṃ katapāsādādinā, avatthukena vā savatthukaṃ parivattetabbaṃ. Avatthukaṃ pana avatthukeneva parivattetabbaṃ. Kevalaṃ pāsādassa bhūmito athāvarattā. Evaṃ thāvaresupi thāvaravibhāgaṃ ñatvāva parivattetabbaṃ.</p>

<p rend="bodytext"><hi rend="bold">‘‘Kappiyamañcā sampaṭicchitabbā’’</hi>ti iminā suvaṇṇādivicittaṃ akappiyamañcaṃ ‘‘saṅghassā’’ti vuttepi sampaṭicchituṃ na vaṭṭatīti dasseti. ‘‘Vihārassa demā’’ti vutte saṅghassa vaṭṭati, na puggalassa khettādi viyāti daṭṭhabbaṃ. <hi rend="bold">Etesū</hi>ti mañcādīsu. <hi rend="bold">Kappiyākappiyaṃ vuttanayamevā</hi>ti āsandītūlikādivinicchayesu vuttanayameva. <hi rend="bold">Akappiyaṃ vā</hi>ti āsandīādi, pamāṇātikkantaṃ <pb ed="M" n="2.0246" /> bimbohanādi ca. <hi rend="bold">Mahagghaṃ kappiyaṃ vā</hi>ti suvaṇṇādivicittaṃ kappiyavohārena dinnaṃ.</p>

<p rend="bodytext">‘‘Kāḷaloha…pe… bhājetabbo’’ti vuttattā vaṭṭakaṃsalohamayampi bhājanaṃ puggalikampi sampaṭicchitumpi pariharitumpi vaṭṭati puggalapariharitabbasseva bhājetabbattāti vadanti. Taṃ upari ‘‘kaṃsalohavaṭṭalohabhājanavikati saṅghikaparibhogena vā gihivikaṭā vā vaṭṭatī’’tiādikena mahāpaccarivacanena virujjhati. Imassa hi ‘‘vaṭṭalohakaṃsalohānaṃ yena kenaci kato sīhaḷadīpe pādaggaṇhanako bhājetabbo’’ti vuttassa mahāaṭṭhakathāvacanassa paṭikkhepāya taṃ mahāpaccarivacanaṃ pacchā dassitaṃ. Tasmā vaṭṭalohakaṃsalohamayaṃ yaṃ kiñci pādaggaṇhanakavārakampi upādāya abhājanīyameva. Gihīhi diyyamānampi puggalassa sampaṭicchitumpi na vaṭṭati. <hi rend="bold">Pārihāriyaṃ na vaṭṭatī</hi>ti pattādiparikkhāraṃ viya sayameva paṭisāmetvā paribhuñjituṃ na vaṭṭati. Gihisantakaṃ viya ārāmikādayo ce sayameva gopetvā viniyogakāle ānetvā paṭinenti, paribhuñjituṃ vaṭṭati. ‘‘Paṭisāmetvā bhikkhūnaṃ dethā’’ti vattumpi vaṭṭati.</p>

<p rend="bodytext"><hi rend="bold">Paṇṇasūci</hi> nāma lekhanīti vadanti. <hi rend="bold">‘‘Attanā laddhānipī’’</hi>tiādinā paṭiggahaṇe doso natthi, pariharitvā paribhogova āpattikaroti dasseti. Yathā cettha, evaṃ upari abhājanīyavāsiādīsu attano santakesupi.</p>

<p rend="bodytext"><hi rend="bold">Anāmāsampī</hi>ti <pb ed="V" n="2.0234" /> suvaṇṇādimayampi sabbaṃ taṃ āmasitvāpi paribhuñjituṃ vaṭṭati. <hi rend="bold">Upakkhare</hi>ti upakaraṇe. <hi rend="bold">Aḍḍhabāhuppamāṇā</hi> nāma aḍḍhabāhumattā. Aḍḍhabyāmamattātipi vadanti. <hi rend="bold">Yottānī</hi>ti cammarajjukā.</p>

<p rend="bodytext"><hi rend="bold">Aṭṭhaṅgulasūcidaṇḍamattopī</hi>ti tasaradaṇḍādisūciākāratanudaṇḍakamattopi. <hi rend="bold">Rittapotthakopī</hi>ti alikhitapotthako. Idañca paṇṇappasaṅgena vuttaṃ.</p>

<p rend="bodytext"><hi rend="bold">‘‘Ghaṭṭanaphalakaṃ ghaṭṭanamuggaro’’</hi>ti idaṃ rajitacīvaraṃ ekasmiṃ maṭṭhe daṇḍamuggare veṭhetvā ekassa maṭṭhaphalakassa upari ṭhapetvā upari aparena maṭṭhaphalakena nikujjitvā eko upari akkamitvā tiṭṭhati. Dve janā upari phalakaṃ dvīsu koṭīsu gahetvā aparāparaṃ ākaḍḍhanavikaḍḍhanaṃ karonti, etaṃ sandhāya vuttaṃ. Hatthe ṭhapāpetvā hatthena paharaṇaṃ pana <pb ed="M" n="2.0247" /> niṭṭhitarajanassa cīvarassa allakāle kātabbaṃ. Idaṃ pana phalakamuggarehi ghaṭṭanaṃ sukkhakāle thaddhabhāvavimocanatthanti daṭṭhabbaṃ. <hi rend="bold">Ambaṇa</hi>nti ekadoṇikanāvāphalakehi pokkharaṇīsadisaṃ kataṃ. Pānīyabhājanantipi vadanti. <hi rend="bold">Rajanadoṇī</hi>ti ekadārunāva kataṃ rajanabhājanaṃ. <hi rend="bold">Udakadoṇī</hi>pi ekadārunāva kataṃ udakabhājanaṃ.</p>

<p rend="bodytext"><hi rend="bold">Bhūmattharaṇaṃ kātuṃ vaṭṭatī</hi>ti akappiyacammaṃ sandhāya vuttaṃ. Tattha bhūmattharaṇasaṅkhepena sayitumpi vaṭṭatiyeva. <hi rend="bold">‘‘Paccattharaṇagatika’’</hi>nti iminā mañcādīsu attharitabbaṃ mahācammaṃ eḷakacammaṃ nāmāti dasseti.</p>

<p rend="bodytext"><hi rend="bold">Chattamuṭṭhipaṇṇa</hi>nti tālapaṇṇaṃ sandhāya vuttaṃ. <hi rend="bold">Pattakaṭāha</hi>nti pattapacanakaṭāhaṃ.</p>

<p rend="centre">Avissajjiyavatthukathāvaṇṇanā niṭṭhitā.</p>

<p rend="subhead">Navakammadānakathāvaṇṇanā</p>

<p rend="bodytext" n="323"><hi rend="paranum">323</hi><hi rend="dot">.</hi> Pāḷiyaṃ <hi rend="bold">piṇḍanikkhepanamattenā</hi>tiādīsu khaṇḍaphullaṭṭhāne mattikāpiṇḍaṭṭhapanaṃ piṇḍanikkhepanaṃ nāma. <hi rend="bold">Navakamma</hi>nti navakammasammuti. <hi rend="bold">Aggaḷavaṭṭi</hi> nāma kavāṭabandho. <hi rend="bold">Chādanaṃ</hi> nāma tiṇādīhi gehacchādanaṃ. <hi rend="bold">Bandhanaṃ</hi> nāma daṇḍavalliādīhi chadanabandhanameva. <hi rend="bold">Catuhatthavihāre</hi>ti vitthārappamāṇato vuttaṃ. Ubbedhato pana anekabhūmakattā vaḍḍhakīhatthena vīsatihatthopi <pb ed="V" n="2.0235" /> nānāsaṇṭhānavicittopi hoti. Tenassa catuvassikaṃ navakammaṃ vuttaṃ. Evaṃ sesesupi.</p>

<p rend="bodytext">Pāḷiyaṃ <hi rend="bold">sabbe vihāre</hi>ti bhummatthe upayogabahuvacanaṃ. Ekassa sabbesu vihāresu navakammaṃ detīti attho. <hi rend="bold">Sabbakālaṃ paṭibāhantī</hi>ti navakammikā attano gāhitaṃ varaseyyaṃ sampattānaṃ yathāvuḍḍhaṃ akatvā utukālepi paṭibāhanti.</p>

<p rend="bodytext"><hi rend="bold">‘‘Sace so āvāso jīratī’’</hi>tiādi pāḷimuttakavinicchayo. <hi rend="bold">Mañcaṭṭhānaṃ datvā</hi>ti mañcaṭṭhānaṃ puggalikaṃ datvā. <hi rend="bold">Tibhāga</hi>nti tatiyabhāgaṃ. Evaṃ vissajjanampi thāvarena thāvaraparivattanaṭṭhāne eva pavisati, na itarathā sabbasenāsanānaṃ <pb ed="M" n="2.0248" /> vinassanato. <hi rend="bold">Sace saddhivihārikānaṃ dātukāmo hotī</hi>ti sace so saṅghassa bhaṇḍakaṭṭhapanaṭṭhānaṃ vā aññesaṃ bhikkhūnaṃ vasanaṭṭhānaṃ vā dātuṃ na icchati, attano saddhivihārikānaññeva dātukāmo hoti, tādisassa tuyhaṃ puggalikameva katvā jaggāti na sabbaṃ tassa dātabbanti adhippāyo. Tattha pana kattabbavidhiṃ dassento āha <hi rend="bold">‘‘kamma’’</hi>ntiādi. <hi rend="bold">Evañhī</hi>tiādimhi vayānurūpaṃ tatiyabhāge vā upaḍḍhabhāge vā gahite taṃ bhāgaṃ dātuṃ labhatīti attho.</p>

<p rend="bodytext"><hi rend="bold">Yenā</hi>ti tesu dvīsu bhikkhūsu yena. <hi rend="bold">So sāmī</hi>ti tassā bhūmiyā vihārakaraṇe sova sāmī, taṃ paṭibāhitvā itarena na kātabbanti adhippāyo. So hi paṭhamaṃ gahito. <hi rend="bold">Akataṭṭhāne</hi>ti cayādīnaṃ akatapubbaṭṭhāne. <hi rend="bold">Cayaṃ vā pamukhaṃ vā</hi>ti saṅghikasenāsanaṃ nissāya tato bahi cayaṃ bandhitvā, ekaṃ senāsanaṃ vā. <hi rend="bold">Bahikuṭṭe</hi>ti kuṭṭato bahi, attano kataṭṭhāneti attho.</p>

<p rend="centre">Navakammadānakathāvaṇṇanā niṭṭhitā.</p>

<p rend="subhead">Aññatraparibhogapaṭikkhepādikathāvaṇṇanā</p>

<p rend="bodytext" n="324"><hi rend="paranum">324</hi><hi rend="dot">.</hi><hi rend="bold">Vaḍḍhikammatthāyā</hi>ti yathā tammūlagghato na parihāyati, evaṃ kattabbassa evaṃ nipphādetabbassa mañcapīṭhādino atthāya.</p>

<p rend="bodytext"><hi rend="bold">Cakkalika</hi>nti pādapuñchanatthaṃ cakkākārena kataṃ. <hi rend="bold">Paribhaṇḍakatabhūmi vā</hi>ti kāḷavaṇṇādikatasaṇhabhūmi vā. <hi rend="bold">Senāsanaṃ vā</hi>ti mañcapīṭhādi vā.</p>

<p rend="bodytext"><hi rend="bold">‘‘Tatheva</hi><pb ed="V" n="2.0236" /><hi rend="bold">vaḷañjetuṃ vaṭṭatī’’</hi>ti iminā nevāsikehi dhotapādādīhi vaḷañjanaṭṭhāne sañcicca adhotapādādīhi vaḷañjantasseva āpatti paññattāti dasseti.</p>

<p rend="bodytext"><hi rend="bold">‘‘Dvārampī’’</hi>tiādinā sāmaññato vuttattā dvāravātapānādayo aparikammakatāpi na apassayitabbā. Ajānitvā apassayantassapi idha lomagaṇanāya āpatti.</p>

<p rend="centre">Aññatraparibhogapaṭikkhepādikathāvaṇṇanā niṭṭhitā.</p>

<p rend="subhead">Saṅghabhattādianujānanakathāvaṇṇanā</p>

<p rend="bodytext" n="325"><hi rend="paranum">325</hi><hi rend="dot">.</hi><hi rend="bold">Uddesabhattaṃ</hi><pb ed="M" n="2.0249" /><hi rend="bold">nimantananti imaṃ vohāraṃ pattānī</hi>ti ettha <hi rend="bold">iti</hi>-saddo ādiattho, uddesabhattaṃ nimantanantiādivohāraṃ pattānīti attho. <hi rend="bold">Tampī</hi>ti saṅghabhattampi.</p>

<p rend="centre">Saṅghabhattādianujānanakathāvaṇṇanā niṭṭhitā.</p>

<p rend="subhead">Uddesabhattakathāvaṇṇanā</p>

<p rend="bodytext"><hi rend="bold">Bhojanasālāyā</hi>ti bhattuddesaṭṭhānaṃ sandhāya vuttaṃ. <hi rend="bold">Ekavaḷañja</hi>nti ekadvārena vaḷañjitabbaṃ. <hi rend="bold">Nānānivesanesū</hi>ti nānākulassa nānūpacāresu nivesanesu.</p>

<p rend="bodytext"><hi rend="bold">Nisinnassapi niddāyantassapī</hi>ti anādare sāmivacanaṃ, vuḍḍhatare niddāyante navakassa gāhitaṃ suggahitanti attho.</p>

<p rend="bodytext"><hi rend="bold">Vissaṭṭhadūto</hi>ti yathāruci vattuṃ labhanato nirāsaṅkadūto. <hi rend="bold">Pucchāsabhāgenā</hi>ti pucchāvacanapaṭibhāgena. ‘‘Ekā kūṭaṭṭhitikā nāmā’’ti vuttamevatthaṃ vibhāvetuṃ <hi rend="bold">‘‘rañño vā hī’’</hi>tiādi vuttaṃ.</p>

<p rend="bodytext"><hi rend="bold">Sabbaṃ pattassāmikassa hotī</hi>ti cīvarādikampi sabbaṃ pattassāmikasseva hoti, mayā bhattameva sandhāya vuttaṃ, na cīvarādinti vatvā gahetuṃ na vaṭṭatīti attho.</p>

<p rend="bodytext"><hi rend="bold">Akatabhāgonāmā</hi>ti <pb ed="V" n="2.0237" /> āgantukabhāgo nāma, adinnapubbabhāgoti attho.</p>

<p rend="bodytext"><hi rend="bold">Kiṃ āharīyatīti avatvā</hi>ti ‘‘katarabhattaṃ vā tayā āharīyatī’’ti dāyakaṃ apucchitvā. <hi rend="bold">Pakatiṭṭhitikāyā</hi>ti uddesabhattaṭṭhitikāya.</p>

<p rend="centre">Uddesabhattakathāvaṇṇanā niṭṭhitā.</p>

<p rend="subhead">Nimantanabhattakathāvaṇṇanā</p>

<p rend="bodytext"><hi rend="bold">Vicchinditvā</hi>ti <pb ed="M" n="2.0250" /> ‘‘bhattaṃ gaṇhathā’’ti padaṃ avatvā. Tenevāha <hi rend="bold">‘‘bhattanti avadantenā’’</hi>ti.</p>

<p rend="bodytext"><hi rend="bold">Ālopasaṅkhepenā</hi>ti ekekapiṇḍavasena, evañca bhājanaṃ uddesabhatte na vaṭṭati. Tattha hi ekassa pahonakappamāṇeneva bhājetabbaṃ.</p>

<p rend="bodytext"><hi rend="bold">Āruḷhāyeva mātikaṃ, saṅghato aṭṭha bhikkhū</hi>ti ettha ye mātikaṃ āruḷhā, te aṭṭha bhikkhūti yojetabbaṃ. Uddesabhattanimantanabhattādisaṅghikabhattamātikāsu nimantanabhattamātikāya ṭhitivasena āruḷhe bhattuddesakena vā sayaṃ vā saṅghato uddisāpetvā gahetvā gantabbaṃ, na attano rucite gahetvāti adhippāyo. <hi rend="bold">Mātikaṃ āropetvā</hi>ti ‘‘saṅghato gaṇhāmī’’tiādinā vuttamātikābhedaṃ dāyakassa viññāpetvāti attho.</p>

<p rend="bodytext"><hi rend="bold">Paṭibaddhakālato pana paṭṭhāyā</hi>ti tattheva vāsassa nibaddhakālato paṭṭhāya.</p>

<p rend="centre">Nimantanabhattakathāvaṇṇanā niṭṭhitā.</p>

<p rend="subhead">Salākabhattakathāvaṇṇanā</p>

<p rend="bodytext"><hi rend="bold">Upanibandhitvā</hi>ti likhitvā. <hi rend="bold">Gāmavasenapī</hi>ti yebhuyyena samalābhagāmavasenapi. <hi rend="bold">Bahūni salākabhattānī</hi>ti tiṃsaṃ vā cattārīsaṃ vā bhattāni. ‘‘Sace hontī’’ti ajjhāharitvā yojetabbaṃ.</p>

<p rend="bodytext"><hi rend="bold">Sallakkhetvā</hi>ti <pb ed="V" n="2.0238" /> tāni bhattāni pamāṇavasena sallakkhetvā. <hi rend="bold">Niggahena datvā</hi>ti dūraṃ gantuṃ anicchantassa niggahena sampaṭicchāpetvā datvā. <hi rend="bold">Puna vihāraṃ āgantvā</hi>ti ettha vihāraṃ anāgantvā bhattaṃ gahetvā pacchā vihāre attano pāpetvā bhuñjitumpi vaṭṭati.</p>

<p rend="bodytext"><hi rend="bold">Ekagehavasenā</hi>ti vīthiyampi ekapasse gharapāḷiyā vasena. <hi rend="bold">Uddisitvāpī</hi>ti asukakule salākabhattāni tuyhaṃ pāpuṇantīti vatvā.</p>

<p rend="bodytext"><hi rend="bold">Vāragāme</hi>ti <pb ed="M" n="2.0251" /> atidūrattā vārena gantabbagāme. <hi rend="bold">Saṭṭhito vā paṇṇāsato vā</hi>ti daṇḍakammatthāya udakaghaṭaṃ sandhāya vuttaṃ. <hi rend="bold">Vihāravāro</hi>ti sabbabhikkhūsu bhikkhatthāya gatesu vihārarakkhaṇavāro.</p>

<p rend="bodytext"><hi rend="bold">Tesa</hi>nti vihāravārikānaṃ. <hi rend="bold">Phātikammamevā</hi>ti vihārarakkhaṇakiccassa pahonakapaṭipādanameva. <hi rend="bold">Ekasseva pāpuṇantī</hi>ti divase divase ekekasseva pāpitānīti attho.</p>

<p rend="bodytext"><hi rend="bold">Rasasalāka</hi>nti ucchurasasalākaṃ. <hi rend="bold">‘‘Salākavasena gāhitattā pana na sāditabbā’’</hi>ti idaṃ asāruppavasena vuttaṃ, na dhutaṅgabhedavasena. ‘‘Saṅghato nirāmisasalākā…pe… vaṭṭatiyevā’’ti (visuddhi. 1.26) hi <hi rend="bold">visuddhimagge</hi> vuttaṃ. <hi rend="bold">Aggabhikkhāmatta</hi>nti ekakaṭacchubhikkhāmattaṃ. <hi rend="bold">Laddhā vā aladdhā vā svepi gaṇheyyāsī</hi>ti laddhepi appamattatāya vuttaṃ. Tenāha <hi rend="bold">‘‘yāvadatthaṃ labhati…pe… alabhitvā ‘sve gaṇheyyāsī’ti vattabbo’’</hi>ti.</p>

<p rend="bodytext"><hi rend="bold">Tatthā</hi>ti tasmiṃ disābhāge. <hi rend="bold">Taṃ gahetvā</hi>ti taṃ vāragāme salākaṃ attano gahetvā. <hi rend="bold">Tenā</hi>ti disaṃgamikato aññena tasmiṃ disaṃgamike. <hi rend="bold">Devasikaṃ pāpetabbā</hi>ti upacārasīmāya ṭhitassa yassa kassaci vassaggena pāpetabbā. Evaṃ etesu agatesu āsannavihāre bhikkhūnaṃ bhuñjituṃ vaṭṭati itarathā saṅghikato.</p>

<p rend="bodytext"><hi rend="bold">Amhākaṃ gocaragāmevā</hi>ti salākabhattadāyakānaṃ gāmaṃ sandhāya vuttaṃ. <hi rend="bold">Vihāre therassa pattasalākabhatta</hi>nti vihāre ekekasseva ohīnattherassa sabbasalākānaṃ attano pāpanavasena pattasalākabhattaṃ.</p>

<p rend="centre">Salākabhattakathāvaṇṇanā niṭṭhitā.</p>

<p rend="subhead">Pakkhikabhattādikathāvaṇṇanā</p>

<p rend="bodytext"><hi rend="bold">‘‘Sve</hi><pb ed="V" n="2.0239" /><hi rend="bold">pakkho’’ti ajja pakkhikaṃ na gāhetabba</hi>nti aṭṭhamiyā bhuñjitabbaṃ sattamiyā bhuñjanatthāya na gāhetabbaṃ, dāyakehi niyamitadivaseneva gāhetabbanti attho. Tenāha <hi rend="bold">‘‘sace panā’’</hi>tiādi. <hi rend="bold">Sve lūkha</hi>nti ajja āvāhamaṅgalādikaraṇato atipaṇītabhojanaṃ karīyati, sve tathā na bhavissati, ajjeva bhikkhū bhojessāmīti adhippāyo.</p>

<p rend="bodytext">Pakkhikabhattato <pb ed="M" n="2.0252" /> uposathikassa bhedaṃ dassento āha <hi rend="bold">‘‘uposathaṅgāni samādiyitvā’’</hi>tiādi. <hi rend="bold">Nibandhāpita</hi>nti ‘‘asukavihāre āgantukā bhuñjantū’’ti niyamitaṃ.</p>

<p rend="bodytext"><hi rend="bold">Gamiko āgantukabhattampī</hi>ti gāmantarato āgantvā avūpasantena gamikacittena vasitvā puna aññattha gacchantaṃ sandhāya vuttaṃ. Āvāsikassa pana gantukāmassa gamikabhattameva labbhati. <hi rend="bold">‘‘Lesaṃ oḍḍetvā’’</hi>ti vuttattā lesābhāve yāva gamanaparibandho vigacchati, tāva bhuñjituṃ vaṭṭatīti ñāpitanti daṭṭhabbaṃ.</p>

<p rend="bodytext"><hi rend="bold">Taṇḍulādīni pesenti…pe… vaṭṭatī</hi>ti abhihaṭabhikkhattā vaṭṭati. <hi rend="bold">Tathā paṭiggahitattā</hi>ti bhikkhānāmena paṭiggahitattā.</p>

<p rend="bodytext"><hi rend="bold">Avibhattaṃ saṅghikaṃ bhaṇḍa</hi>nti kukkuccuppattiākāradassanaṃ. Evaṃ kukkuccaṃ katvā pucchitabbakiccaṃ natthi, apucchitvā dātabbanti adhippāyo.</p>

<p rend="centre">Pakkhikabhattādikathāvaṇṇanā niṭṭhitā.</p>

<p rend="centre">Senāsanakkhandhakavaṇṇanānayo niṭṭhito.</p>
</body>
<back></back>
</text>
</TEI.2>