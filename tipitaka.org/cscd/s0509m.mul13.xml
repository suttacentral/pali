<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">14. Tiṃsanipāto</p>

<p rend="subhead">1. Subhājīvakambavanikātherīgāthā</p>

<p rend="hangnum" n="368"><hi rend="paranum">368</hi><hi rend="dot">.</hi></p>

<p rend="gatha1"> Jīvakambavanaṃ <pb ed="T" n="0.0490" /><pb ed="M" n="0.0420" /><pb ed="V" n="0.0342" /> rammaṃ, gacchantiṃ bhikkhuniṃ subhaṃ;</p>

<p rend="gathalast">Dhuttako sannivāresi <note>taṃ nivāresi (ka.)</note>, tamenaṃ abravī subhā.</p>

<p rend="hangnum" n="369"><hi rend="paranum">369</hi><hi rend="dot">.</hi></p>

<p rend="gatha1"> ‘‘Kiṃ te aparādhitaṃ mayā, yaṃ maṃ ovariyāna tiṭṭhasi;</p>

<p rend="gathalast">Na hi pabbajitāya āvuso, puriso samphusanāya kappati.</p>

<p rend="hangnum" n="370"><hi rend="paranum">370</hi><hi rend="dot">.</hi></p>

<p rend="gatha1"> ‘‘Garuke mama satthusāsane, yā sikkhā sugatena desitā;</p>

<p rend="gathalast">Parisuddhapadaṃ <pb ed="P" n="0.0159" /> anaṅgaṇaṃ, kiṃ maṃ ovariyāna tiṭṭhasi.</p>

<p rend="hangnum" n="371"><hi rend="paranum">371</hi><hi rend="dot">.</hi></p>

<p rend="gatha1"> ‘‘Āvilacitto anāvilaṃ, sarajo vītarajaṃ anaṅgaṇaṃ;</p>

<p rend="gathalast">Sabbattha vimuttamānasaṃ, kiṃ maṃ ovariyāna tiṭṭhasi’’.</p>

<p rend="hangnum" n="372"><hi rend="paranum">372</hi><hi rend="dot">.</hi></p>

<p rend="gatha1"> ‘‘Daharā ca apāpikā casi, kiṃ te pabbajjā karissati;</p>

<p rend="gathalast">Nikkhipa kāsāyacīvaraṃ, ehi ramāma supupphite <note>ramāmase pupphite (sī. syā.)</note> vane.</p>

<p rend="hangnum" n="373"><hi rend="paranum">373</hi><hi rend="dot">.</hi></p>

<p rend="gatha1"> ‘‘Madhurañca pavanti sabbaso, kusumarajena samuṭṭhitā dumā;</p>

<p rend="gathalast">Paṭhamavasanto sukho utu, ehi ramāma supupphite vane.</p>

<p rend="hangnum" n="374"><hi rend="paranum">374</hi><hi rend="dot">.</hi></p>

<p rend="gatha1"> ‘‘Kusumitasikharā ca pādapā, abhigajjantiva māluteritā;</p>

<p rend="gathalast">Kā tuyhaṃ rati bhavissati, yadi ekā vanamogahissasi <note>vanamotarissasi (sī.), vanamogāhissasi (syā. ka.)</note>.</p>

<p rend="hangnum" n="375"><hi rend="paranum">375</hi><hi rend="dot">.</hi></p>

<p rend="gatha1"> ‘‘Vāḷamigasaṅghasevitaṃ <pb ed="M" n="0.0421" />, kuñjaramattakareṇuloḷitaṃ;</p>

<p rend="gathalast">Asahāyikā gantumicchasi, rahitaṃ bhiṃsanakaṃ mahāvanaṃ.</p>

<p rend="hangnum" n="376"><hi rend="paranum">376</hi><hi rend="dot">.</hi></p>

<p rend="gatha1"> ‘‘Tapanīyakatāva dhītikā, vicarasi cittalateva accharā;</p>

<p rend="gathalast">Kāsikasukhumehi <pb ed="T" n="0.0491" /> vaggubhi, sobhasī suvasanehi nūpame.</p>

<p rend="hangnum" n="377"><hi rend="paranum">377</hi><hi rend="dot">.</hi></p>

<p rend="gatha1"> ‘‘Ahaṃ tava vasānugo siyaṃ, yadi viharemase <note>yadipi viharesi (ka.)</note> kānanantare;</p>

<p rend="gathalast">Na hi matthi tayā piyattaro, pāṇo kinnarimandalocane.</p>

<p rend="hangnum" n="378"><hi rend="paranum">378</hi><hi rend="dot">.</hi></p>

<p rend="gatha1"> ‘‘Yadi me vacanaṃ karissasi, sukhitā ehi agāramāvasa;</p>

<p rend="gathalast">Pāsādanivātavāsinī, parikammaṃ te karontu nāriyo.</p>

<p rend="hangnum" n="379"><hi rend="paranum">379</hi><hi rend="dot">.</hi></p>

<p rend="gatha1"> ‘‘Kāsikasukhumāni dhāraya, abhiropehi <note>abhirohehi (sī.)</note> ca mālavaṇṇakaṃ;</p>

<p rend="gathalast">Kañcanamaṇimuttakaṃ <pb ed="P" n="0.0160" /> bahuṃ, vividhaṃ ābharaṇaṃ karomi te.</p>

<p rend="hangnum" n="380"><hi rend="paranum">380</hi><hi rend="dot">.</hi></p>

<p rend="gatha1"> ‘‘Sudhotarajapacchadaṃ <pb ed="V" n="0.0343" /> subhaṃ, goṇakatūlikasanthataṃ navaṃ;</p>

<p rend="gathalast">Abhiruha sayanaṃ mahārahaṃ, candanamaṇḍitasāragandhikaṃ;</p>

<p rend="hangnum" n="381"><hi rend="paranum">381</hi><hi rend="dot">.</hi></p>

<p rend="gatha1"> ‘‘Uppalaṃ cudakā samuggataṃ, yathā taṃ amanussasevitaṃ;</p>

<p rend="gathalast">Evaṃ tvaṃ brahmacārinī, sakesaṅgesu jaraṃ gamissasi’’.</p>

<p rend="hangnum" n="382"><hi rend="paranum">382</hi><hi rend="dot">.</hi></p>

<p rend="gatha1"> ‘‘Kiṃ <pb ed="M" n="0.0422" /> te idha sārasammataṃ, kuṇapapūramhi susānavaḍḍhane;</p>

<p rend="gathalast">Bhedanadhamme kaḷevare <note>kalevare (sī. ka.)</note>, yaṃ disvā vimano udikkhasi’’.</p>

<p rend="hangnum" n="383"><hi rend="paranum">383</hi><hi rend="dot">.</hi></p>

<p rend="gatha1"> ‘‘Akkhīni ca turiyāriva, kinnariyāriva pabbatantare;</p>

<p rend="gathalast">Tava me nayanāni dakkhiya, bhiyyo kāmaratī pavaḍḍhati.</p>

<p rend="hangnum" n="384"><hi rend="paranum">384</hi><hi rend="dot">.</hi></p>

<p rend="gatha1"> ‘‘Uppalasikharopamāni te, vimale hāṭakasannibhe mukhe;</p>

<p rend="gathalast">Tava me nayanāni dakkhiya <note>nayanānudikkhiya (sī.)</note>, bhiyyo kāmaguṇo pavaḍḍhati.</p>

<p rend="hangnum" n="385"><hi rend="paranum">385</hi><hi rend="dot">.</hi></p>

<p rend="gatha1"> ‘‘Api dūragatā saramhase, āyatapamhe visuddhadassane;</p>

<p rend="gathalast">Na <pb ed="T" n="0.0492" /> hi matthi tayā piyattarā, nayanā kinnarimandalocane’’.</p>

<p rend="hangnum" n="386"><hi rend="paranum">386</hi><hi rend="dot">.</hi></p>

<p rend="gatha1"> ‘‘Apathena payātumicchasi, candaṃ kīḷanakaṃ gavesasi;</p>

<p rend="gathalast">Meruṃ laṅghetumicchasi, yo tvaṃ buddhasutaṃ maggayasi.</p>

<p rend="hangnum" n="387"><hi rend="paranum">387</hi><hi rend="dot">.</hi></p>

<p rend="gatha1"> ‘‘Natthi <pb ed="P" n="0.0161" /> hi loke sadevake, rāgo yatthapi dāni me siyā;</p>

<p rend="gathalast">Napi naṃ jānāmi kīriso, atha maggena hato samūlako.</p>

<p rend="hangnum" n="388"><hi rend="paranum">388</hi><hi rend="dot">.</hi></p>

<p rend="gatha1"> ‘‘Iṅgālakuyāva <note>iṅghāḷakhuyāva (syā.)</note> ujjhito, visapattoriva aggito kato <note>agghato hato (sī.)</note>;</p>

<p rend="gathalast">Napi naṃ passāmi kīriso, atha maggena hato samūlako.</p>

<p rend="hangnum" n="389"><hi rend="paranum">389</hi><hi rend="dot">.</hi></p>

<p rend="gatha1"> ‘‘Yassā <pb ed="M" n="0.0423" /> siyā apaccavekkhitaṃ, satthā vā anupāsito siyā;</p>

<p rend="gathalast">Tvaṃ tādisikaṃ palobhaya, jānantiṃ so imaṃ vihaññasi.</p>

<p rend="hangnum" n="390"><hi rend="paranum">390</hi><hi rend="dot">.</hi></p>

<p rend="gatha1"> ‘‘Mayhañhi akkuṭṭhavandite, sukhadukkhe ca satī upaṭṭhitā;</p>

<p rend="gathalast">Saṅkhatamasubhanti jāniya, sabbattheva mano na limpati.</p>

<p rend="hangnum" n="391"><hi rend="paranum">391</hi><hi rend="dot">.</hi></p>

<p rend="gatha1"> ‘‘Sāhaṃ sugatassa sāvikā, maggaṭṭhaṅgikayānayāyinī;</p>

<p rend="gathalast">Uddhaṭasallā anāsavā, suññāgāragatā ramāmahaṃ.</p>

<p rend="hangnum" n="392"><hi rend="paranum">392</hi><hi rend="dot">.</hi></p>

<p rend="gatha1"> ‘‘Diṭṭhā hi mayā sucittitā, sombhā dārukapillakāni vā;</p>

<p rend="gathalast">Tantīhi ca khīlakehi ca, vinibaddhā vividhaṃ panaccakā.</p>

<p rend="hangnum" n="393"><hi rend="paranum">393</hi><hi rend="dot">.</hi></p>

<p rend="gatha1"> ‘‘Tamhuddhaṭe tantikhīlake, vissaṭṭhe vikale parikrite <note>paripakkhīte (sī.), paripakkate (syā.)</note>;</p>

<p rend="gathalast">Na vindeyya khaṇḍaso kate, kimhi tattha manaṃ nivesaye.</p>

<p rend="hangnum" n="394"><hi rend="paranum">394</hi><hi rend="dot">.</hi></p>

<p rend="gatha1"> ‘‘Tathūpamā <pb ed="V" n="0.0344" /> dehakāni maṃ, tehi dhammehi vinā na vattanti;</p>

<p rend="gathalast">Dhammehi <pb ed="T" n="0.0493" /> vinā na vattati, kimhi tattha manaṃ nivesaye.</p>

<p rend="hangnum" n="395"><hi rend="paranum">395</hi><hi rend="dot">.</hi></p>

<p rend="gatha1"> ‘‘Yathā haritālena makkhitaṃ, addasa cittikaṃ bhittiyā kataṃ;</p>

<p rend="gathalast">Tamhi <pb ed="P" n="0.0162" /> te viparītadassanaṃ, saññā mānusikā niratthikā.</p>

<p rend="hangnum" n="396"><hi rend="paranum">396</hi><hi rend="dot">.</hi></p>

<p rend="gatha1"> ‘‘Māyaṃ <pb ed="M" n="0.0424" /> viya aggato kataṃ, supinanteva suvaṇṇapādapaṃ;</p>

<p rend="gatha1">Upagacchasi andha rittakaṃ, janamajjheriva rupparūpakaṃ <note>rūparūpakaṃ (ka.)</note>.</p>

<p rend="hangnum" n="397"><hi rend="paranum">397</hi><hi rend="dot">.</hi></p>

<p rend="gatha1"> ‘‘Vaṭṭaniriva koṭarohitā, majjhe pubbuḷakā saassukā;</p>

<p rend="gathalast">Pīḷakoḷikā cettha jāyati, vividhā cakkhuvidhā ca piṇḍitā’’.</p>

<p rend="hangnum" n="398"><hi rend="paranum">398</hi><hi rend="dot">.</hi></p>

<p rend="gatha1"> Uppāṭiya cārudassanā, na ca pajjittha asaṅgamānasā;</p>

<p rend="gatha1">‘‘Handa te cakkhuṃ harassu taṃ’’, tassa narassa adāsi tāvade.</p>

<p rend="hangnum" n="399"><hi rend="paranum">399</hi><hi rend="dot">.</hi></p>

<p rend="gatha1"> Tassa ca viramāsi tāvade, rāgo tattha khamāpayī ca naṃ;</p>

<p rend="gatha1">‘‘Sotthi siyā brahmacārinī, na puno edisakaṃ bhavissati’’.</p>

<p rend="hangnum" n="400"><hi rend="paranum">400</hi><hi rend="dot">.</hi></p>

<p rend="gatha1"> ‘‘Āsādiya <note>āhaniya (syā. ka.)</note> edisaṃ janaṃ, aggiṃ pajjalitaṃ va liṅgiya;</p>

<p rend="gathalast">Gaṇhiya āsīvisaṃ viya, api nu sotthi siyā khamehi no’’.</p>

<p rend="hangnum" n="401"><hi rend="paranum">401</hi><hi rend="dot">.</hi></p>

<p rend="gatha1"> Muttā ca tato sā bhikkhunī, agamī buddhavarassa santikaṃ;</p>

<p rend="gathalast">Passiya varapuññalakkhaṇaṃ, cakkhu āsi yathā purāṇakanti.</p>

<p rend="centre">… Subhā jīvakambavanikā therī….</p>

<p rend="centre">Tiṃsanipāto niṭṭhito.</p>
</body>
<back></back>
</text>
</TEI.2>