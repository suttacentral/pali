<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">4. Catutthavaggo</p>

<p rend="subhead">1. Gihissa arahātikathāvaṇṇanā</p>

<p rend="bodytext" n="387"><hi rend="paranum">387</hi><hi rend="dot">.</hi> Idāni <pb ed="M" n="0.0177" /><pb ed="P" n="0.0073" /> gihissa arahāti kathā nāma hoti. Tattha yesaṃ yasakulaputtādīnaṃ gihibyañjane ṭhitānaṃ arahattappattiṃ disvā ‘‘gihi assa arahā’’ti laddhi, seyyathāpi etarahi uttarāpathakānaṃ; te sandhāya pucchā sakavādissa. Tattha <hi rend="bold">gihissā</hi>ti yo gihisaṃyojanasampayuttatāya gihi, so arahaṃ assāti attho. Paravādī pana adhippāyaṃ asallakkhetvā gihibyañjanamattameva passanto paṭijānāti. Idānissa ‘‘gihi nāma gihisaṃyojanena hoti, na byañjanamattena. Yathāha bhagavā –</p>

<p rend="gatha1">‘Alaṅkato cepi samaṃ careyya,</p>

<p rend="gatha2">Santo danto niyato brahmacārī;</p>

<p rend="gatha3">Sabbesu bhūtesu nidhāya daṇḍaṃ,</p>

<p rend="gathalast">So brāhmaṇo so samaṇo sa bhikkhū’’’ti. (dha. pa. 142);</p>

<p rend="bodytext">Imaṃ <pb ed="V" n="0.0173" /> nayaṃ dassetuṃ <hi rend="bold">atthi arahato</hi>tiādi āraddhaṃ. Taṃ sabbaṃ uttānatthamevāti.</p>

<p rend="centre">Gihissa arahātikathāvaṇṇanā.</p>

<p rend="subhead">2. Upapattikathāvaṇṇanā</p>

<p rend="bodytext" n="388"><hi rend="paranum">388</hi><hi rend="dot">.</hi> Idāni upapattikathā nāma hoti. Tattha yesaṃ ‘‘opapātiko hoti tatthaparinibbāyī’’tivacanāni (pu. pa. 35-40) ayoniso gahetvā suddhāvāsesu upapattiyā arahāti laddhi, ‘‘yesaṃ vā upahaccaparinibbāyī’’ti <pb ed="P" n="0.0074" /> padaṃ parivattitvā ‘‘upapajjaparinibbāyī’’ti pariyāpuṇantānaṃ saha upapattiyā arahā hotīti laddhi, seyyathāpi etarahi uttarāpathakānaṃ; te sandhāya pucchā sakavādissa, paṭiññā itarassa. Tattha yasmā upapatticittaṃ nāma lokiyaṃ, tena sotāpannādayopi na honti, pageva arahā. Tasmāssa <pb ed="M" n="0.0178" /> imaṃ nayaṃ dassetuṃ <hi rend="bold">saha upapattiyā sotāpanno</hi>tiādi āraddhaṃ.</p>

<p rend="bodytext" n="389"><hi rend="paranum">389</hi><hi rend="dot">.</hi><hi rend="bold">Sāriputto</hi>tiādi imesu mahātheresu ko ekopi saha upapattiyā arahā nāmāti codanatthaṃ vuttaṃ.</p>

<p rend="bodytext" n="390"><hi rend="paranum">390</hi><hi rend="dot">.</hi><hi rend="bold">Upapattesiyenā</hi>ti paṭisandhicittena. Tañhi upapattiṃ esati gavesati, tasmā upapattesiyanti vuccati. Sesamettha uttānatthamevāti.</p>

<p rend="centre">Upapattikathāvaṇṇanā.</p>

<p rend="subhead">3. Anāsavakathāvaṇṇanā</p>

<p rend="bodytext" n="391"><hi rend="paranum">391</hi><hi rend="dot">.</hi> Idāni anāsavakathā nāma hoti. Tattha ye dhammā anāsavassa arahato, sabbe te <pb ed="V" n="0.0174" /> anāsavāti yesaṃ laddhi, seyyathāpi etarahi uttarāpathakānaṃ; te sandhāya <hi rend="bold">arahato</hi>ti pucchā sakavādissa, paṭiññā itarassa. Atha naṃ anāsavā nāma maggādayo, kiṃ tassa teyeva uppajjantīti codanatthaṃ <hi rend="bold">maggo phala</hi>ntiādi āraddhaṃ. <hi rend="bold">Cakkhu anāsava</hi>nti puṭṭho tassa sāsavattā paṭikkhipati. Dutiyaṃ puṭṭho anāsavassetanti paṭijānāti.</p>

<p rend="bodytext" n="392"><hi rend="paranum">392</hi><hi rend="dot">.</hi> Cīvarapañhe ekova dhammo anāsavo sāsavo ca hotīti lakkhaṇavirodhabhayā paṭikkhipati. Dutiyaṃ puṭṭho anāsavassa hutvā sāsavassa hotīti paṭijānāti. <hi rend="bold">Taññeva anāsava</hi>nti pañhādvayepi eseva nayo. Sakavādī pana <hi rend="bold">taññevā</hi>ti anuññātattā ‘‘maggo anāsavo hutvā’’tiādīhi codeti. Iminā upāyena sabbattha attho veditabboti.</p>

<p rend="centre">Anāsavakathāvaṇṇanā.</p>

<p rend="subhead">4. Samannāgatakathāvaṇṇanā</p>

<p rend="bodytext" n="393"><hi rend="paranum">393</hi><hi rend="dot">.</hi> Idāni <pb ed="M" n="0.0179" /><pb ed="P" n="0.0075" /> samannāgatakathā nāma hoti. Tattha dve samannāgamā paccuppannakkhaṇe samaṅgībhāvasamannāgamo ca rūpāvacarādīsu aññatarabhūmippattito paṭilābhasamannāgamo ca. So yāva adhigatavisesā na parihāyati, tāvadeva labbhati. Yesaṃ pana ṭhapetvā ime dve samannāgame añño upapattidhammavasena eko samannāgamo nāma hotīti laddhi, seyyathāpi etarahi uttarāpathakānaṃ, tesaṃ pattidhammo nāma koci natthīti anubodhanatthaṃ <hi rend="bold">arahā catūhi phalehi samannāgato</hi>ti pucchā sakavādissa, pattiṃ sandhāya paṭiññā itarassa. Athassa ‘‘yadi te arahā catūhi khandhehi viya catūhi phalehi samannāgato, evaṃ sante ye catūsu phalesu cattāro phassādayo, tehi te arahato samannāgatatā pāpuṇātī’’ti codanatthaṃ <hi rend="bold">arahā catūhi phassehī</hi>tiādi āraddhaṃ. Taṃ sabbaṃ paravādinā ekakkhaṇe catunnaṃ phassādīnaṃ abhāvā paṭikkhittaṃ. Anāgāmipañhādīsupi eseva nayo.</p>

<p rend="bodytext" n="395"><hi rend="paranum">395</hi><hi rend="dot">.</hi><hi rend="bold">Sotāpattiphalaṃ vītivatto</hi>ti na paṭhamajjhānaṃ viya dutiyajjhānalābhī; puna anuppattiyā <pb ed="V" n="0.0175" /> pana vītivattoti pucchati. <hi rend="bold">Sotāpattimagga</hi>ntiādi yaṃ vītivatto, tenassa puna asamannāgamaṃ dassetuṃ āraddhaṃ.</p>

<p rend="bodytext" n="396"><hi rend="paranum">396</hi><hi rend="dot">.</hi><hi rend="bold">Tehi ca aparihīno</hi>ti pañhe yasmā yathā paccanīkasamudācārena lokiyajjhānadhammā parihāyanti, na evaṃ lokuttarā. Maggena hi ye kilesā pahīyanti, phalena ca paṭippassambhanti, te tathā pahīnāva tathā paṭippassaddhāyeva ca honti, tasmā sakavādinā āmantāti paṭiññātaṃ. Svāyamattho parato ‘‘arahatā cattāro maggā paṭiladdhā’’tiādīsu pakāsitoyeva. Sesaṃ uttānatthamevāti.</p>

<p rend="centre">Samannāgatakathāvaṇṇanā.</p>

<p rend="subhead">5. Upekkhāsamannāgatakathāvaṇṇanā</p>

<p rend="bodytext" n="397"><hi rend="paranum">397</hi><hi rend="dot">.</hi><hi rend="bold">Arahā</hi><pb ed="M" n="0.0180" /><hi rend="bold">chahi upekkhāhī</hi>ti kathāyapi imināva nayena attho veditabbo. Arahā hi chasu dvāresu upekkhānaṃ uppattibhabbatāya <pb ed="P" n="0.0076" /> tāhi samannāgatoti vuccati, na ekakkhaṇe sabbāsaṃ uppattibhāvenāti.</p>

<p rend="centre">Upekkhāsamannāgatakathāvaṇṇanā.</p>

<p rend="subhead">6. Bodhiyābuddhotikathāvaṇṇanā</p>

<p rend="bodytext" n="398"><hi rend="paranum">398</hi><hi rend="dot">.</hi> Idāni <hi rend="bold">bodhiyā buddho</hi>tikathā nāma hoti. Tattha <hi rend="bold">bodhī</hi>ti catumaggañāṇassāpi sabbaññutaññāṇassāpi adhivacanaṃ. Tasmā yesaṃ yathā odātena vaṇṇena odāto, sāmena vaṇṇena sāmo, evaṃ bodhiyā buddhoti laddhi, seyyathāpi etarahi uttarāpathakānaṃyeva; te sandhāya pucchā ca anuyogo ca sakavādissa, paṭiññā ca paṭikkhepo ca itarassa.</p>

<p rend="bodytext"><hi rend="bold">Atītāyā</hi>ti <pb ed="V" n="0.0176" /> pañhe tasmiṃ khaṇe abhāvato paṭikkhipati. Dutiyaṃ puṭṭho paṭilābhaṃ sandhāya paṭijānāti. Puna kiccavasena puṭṭho kiccābhāvato paṭikkhipati. Dutiyaṃ puṭṭho yaṃ tena tāya karaṇīyaṃ kataṃ, tattha sammohābhāvaṃ paṭijānāti. Lesokāsaṃ pana adatvā <hi rend="bold">dukkhaṃ parijānātī</hi>tiādinā nayena puṭṭho tassa kiccassa abhāvā paṭikkhipati.</p>

<p rend="bodytext">Anāgatapañhe tasmiṃ khaṇe maggañāṇassa abhāvā paṭikkhipati. Dutiyaṃ puṭṭho ‘‘agamā rājagahaṃ buddho’’ti (su. ni. 410) anāgatāya bodhiyā buddhabhāvaṃ maññamāno paṭijānāti. <hi rend="bold">Bodhikaraṇīyaṃ karotī</hi>ti puṭṭho tasmiṃ khaṇe kiccābhāvena paṭikkhipati. Dutiyaṃ puṭṭho yadi na kareyya, buddhoti na vucceyya. Yasmā avassaṃ karissati, tasmā karotiyeva nāmāti paṭijānāti. Puna lesokāsaṃ adatvā puṭṭho paṭikkhipati. Paccuppannapañho saddhiṃ saṃsandanāya uttānatthova.</p>

<p rend="bodytext" n="399"><hi rend="paranum">399</hi><hi rend="dot">.</hi> Tisso bodhiyo ekato katvā puṭṭho sabbaññutaññāṇaṃ sandhāya tīhipi buddhoti vattabbabhāvato paṭijānāti. Puna tīhiti puṭṭho sabbāsaṃ <pb ed="M" n="0.0181" /> ekakkhaṇe abhāvā paṭikkhipati. Dutiyaṃ puṭṭho atītānāgatapaccuppannassa sabbaññutaññāṇassa vasena paṭijānāti. Puna lesokāsaṃ adatvā satataṃ samitanti puṭṭho paṭikkhipati.</p>

<p rend="bodytext"><hi rend="bold">Na battabbaṃ bodhiyā</hi>ti pucchā paravādissa, bodhiyā abhāvakkhaṇe abuddhabhāvāpattito paṭiññā sakavādissa. <hi rend="bold">Nanu bodhipaṭilābhā</hi>ti pañhe pana yasmiṃ santāne bodhisaṅkhātaṃ <pb ed="P" n="0.0077" /> maggañāṇaṃ uppannaṃ, tattha buddhoti sammutisabbhāvato paṭiññā tasseva. Tassa adhippāyaṃ ajānitvā hañcīti laddhiṭṭhapanā paravādissa. Idānissa asallakkhaṇaṃ pākaṭaṃ kātuṃ <hi rend="bold">bodhipaṭilābhā buddhoti bodhiyā buddho</hi>ti pucchā sakavādissa. Tassattho – ‘‘kiṃ te yasmā bodhipaṭilābhā buddho, tasmā bodhiyā buddho’’ti. Itaro ‘‘bodhipaṭilābho nāma bodhiyā uppajjitvā niruddhāyapi santāne uppannabhāvoyeva. Bodhi nāma maggakkhaṇe ñāṇa’’nti imaṃ vibhāgaṃ asallakkhentova puna paṭijānāti. Tato sakavādinā <hi rend="bold">bodhipaṭilābhā bodhī</hi>ti puṭṭho vacanokāsaṃ alabhanto paṭikkhipatīti.</p>

<p rend="centre">Bodhiyābuddhotikathāvaṇṇanā.</p>

<p rend="bodytext">Iti imā tissopi kathā uttarāpathakānaṃyeva.</p>

<p rend="subhead">7. Lakkhaṇakathāvaṇṇanā</p>

<p rend="bodytext" n="400"><hi rend="paranum">400</hi><hi rend="dot">.</hi> Idāni <pb ed="V" n="0.0177" /> lakkhaṇakathā nāma hoti. Tattha ‘‘yehi samannāgatassa mahāpurisassa dveva gatiyo bhavantī’’ti (dī. ni. 1.258) imaṃ suttaṃ ayoniso gahetvā lakkhaṇasamannāgato bodhisattova hotīti yesaṃ laddhi, seyyathāpi etarahi uttarāpathakānaṃ; te sandhāya pucchā sakavādissa, paṭiññā itarassa.</p>

<p rend="bodytext"><hi rend="bold">Cakkavattisatto</hi>ti pañhesu yasmā cakkavattī sattopi ca bodhisattopi, tasmā abodhisattaṃ sandhāya paṭikkhipati. Bodhisattaṃ sandhāya paṭijānāti.</p>

<p rend="bodytext" n="402"><hi rend="paranum">402</hi><hi rend="dot">.</hi><hi rend="bold">Dvattiṃsimānī</hi>tisuttaṃ <pb ed="M" n="0.0182" /> bodhisattameva sandhāya vuttaṃ. So hi pacchime bhave buddho hoti, itaresu cakkavattī, tasmā ābhatampi anābhatasadisamevāti.</p>

<p rend="centre">Lakkhaṇakathāvaṇṇanā.</p>

<p rend="subhead">8. Niyāmokkantikathāvaṇṇanā</p>

<p rend="bodytext" n="403"><hi rend="paranum">403</hi><hi rend="dot">.</hi> Idāni <pb ed="P" n="0.0078" /> niyāmokkantikathā nāma hoti. Tattha yesaṃ ghaṭikārasutte jotipālassa pabbajjaṃ sandhāya ‘‘bodhisatto kassapabhagavato pāvacane okkantaniyāmo caritabrahmacariyo’’ti laddhi, seyyathāpi etarahi andhakānaṃ; te sandhāya <hi rend="bold">bodhisatto</hi>ti pucchā sakavādissa, laddhiyaṃ ṭhatvā paṭiññā itarassa. Tato yasmā niyāmoti vā brahmacariyanti vā ariyamaggassa nāmaṃ, bodhisattānañca ṭhapetvā pāramīpūraṇaṃ aññā niyāmokkanti nāma natthi. Yadi bhaveyya, bodhisatto sotāpanno sāvako bhaveyya. Na cetamevaṃ. Kevalañhi naṃ buddhā attano ñāṇabale ṭhatvā – ‘‘ayaṃ buddho bhavissatī’’ti byākaronti, tasmā puna <hi rend="bold">bodhisatto</hi>ti anuyogo sakavādissa. Pacchimabhavaṃ sandhāya paṭikkhepo itarassa. Dutiyapañhe jotipālakālaṃ sandhāya paṭiññā tasseva. <hi rend="bold">Sāvako hutvā</hi>tiādīsupi eseva nayo. <hi rend="bold">Anussaviyo</hi>ti <pb ed="V" n="0.0178" /> anussavena paṭividdhadhammo. Pacchimabhavaṃ sandhāya paṭikkhipitvā jotipālakāle anussavaṃ sandhāya paṭijānāti.</p>

<p rend="bodytext" n="404"><hi rend="paranum">404</hi><hi rend="dot">.</hi><hi rend="bold">Aññaṃ satthāra</hi>ntiāḷārañca rāmaputtañca sandhāya vuttaṃ. <hi rend="bold">Āyasmā ānando</hi>tiādi ‘‘okkantaniyāmāva sāvakā honti, na itare okkantaniyāmā evarūpā hontī’’ti dassetuṃ vuttaṃ.</p>

<p rend="bodytext"><hi rend="bold">Sāvako jātiṃ vītivatto</hi>ti yāya jātiyā sāvako, taṃ vītivatto aññasmiṃ bhave asāvako hotīti pucchati. Itaro sotāpannādīnaṃ sotāpannādisāvakabhāvato paṭikkhipati. Sesamettha uttānatthamevāti.</p>

<p rend="centre">Niyāmokkantikathāvaṇṇanā.</p>

<p rend="subhead">9. Aparāpi samannāgatakathāvaṇṇanā</p>

<p rend="bodytext" n="406"><hi rend="paranum">406</hi><hi rend="dot">.</hi> Idāni <pb ed="M" n="0.0183" /> aparāpi samannāgatakathā nāma hoti. Tattha yesaṃ ‘‘catutthamaggaṭṭho puggalo pattidhammavasena tīhi phalehi samannāgato’’ti laddhi, seyyathāpi etarahi andhakānaṃ <pb ed="P" n="0.0079" />; te sandhāya pucchā sakavādissa, paṭiññā itarassa. Sesamettha heṭṭhā catūhi phalehi samannāgatakathāyaṃ vuttanayeneva veditabbanti.</p>

<p rend="centre">Aparāpi samannāgatakathāvaṇṇanā.</p>

<p rend="subhead">10. Sabbasaṃyojanappahānakathāvaṇṇanā</p>

<p rend="bodytext" n="413"><hi rend="paranum">413</hi><hi rend="dot">.</hi> Idāni saṃyojanappahānakathā nāma hoti. Tattha yesaṃ ‘‘nippariyāyeneva sabbasaṃyojanappahānaṃ <pb ed="V" n="0.0179" /> arahatta’’nti laddhi, seyyathāpi etarahi andhakānaṃ; te sandhāya pucchā sakavādissa, paṭiññā itarassa. Puna <hi rend="bold">sabbe saṃyojanā</hi>ti puṭṭho heṭṭhā vuttamaggattayena pahīne sandhāya paṭikkhipati. Dutiyaṃ puṭṭho tena maggena appahīnassa abhāvā paṭijānāti. <hi rend="bold">Sakkāyadiṭṭhi</hi>ādīsupi paṭhamamaggena pahīnabhāvaṃ sandhāya paṭikkhipati, catutthamaggena anavasesappahānaṃ sandhāya paṭijānāti. Eseva nayo sabbatthāti.</p>

<p rend="centre">Sabbasaṃyojanappahānakathāvaṇṇanā.</p>

<p rend="centre">Catuttho vaggo.</p>
</body>
<back></back>
</text>
</TEI.2>