<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">Upālipañcakaṃ</p>

<p rend="subhead">Nappaṭippassambhanavaggavaṇṇanā</p>

<p rend="bodytext" n="421"><hi rend="paranum">421</hi><hi rend="dot">.</hi><hi rend="bold">Samaggehi</hi><pb ed="M" n="2.0306" /><pb ed="V" n="2.0289" /><hi rend="bold">karaṇīyānī</hi>ti vivādādhikaraṇehi pubbe asamaggā hutvā pacchā sāmaggiṃ upagatehi kattabbāni. Kiṃ pana asaññatamissaparisāya saddhiṃ lajjino sāmaggiṃ karontīti āha <hi rend="bold">‘‘uposathapavāraṇādīsu hī’’</hi>tiādi. Tattha <hi rend="bold">ṭhitāsū</hi>ti uposathapavāraṇāsu appavattīsu. <hi rend="bold">Upatthambho na dātabbo</hi>ti uparūpari appavattanatthāya mayampi uposathaṃ na karissāmātiādinā kalahassa upatthambho na dātabbo, dhammena vinayena sāmaggiṃ katvā samaggeheva asaññatā bhikkhū vinetabbāti adhippāyo. Tenāha <hi rend="bold">‘‘sace saṅgho accayaṃ desāpetvā’’</hi>tiādi. <hi rend="bold">Bhikkhuno nakkhamatī</hi>ti kesuci puggalesu appamattakadosadassanena na ruccati. <hi rend="bold">Diṭṭhāvikammampi katvā</hi>ti ‘‘na metaṃ khamatī’’ti sabhāgassa bhikkhuno attano diṭṭhiṃ āvikatvā. <hi rend="bold">Upetabbā</hi>ti sāsanahāniyā abhāvā sāmaggiṃ akopetvā kāyasāmaggī dātabbā, īdise ṭhāne alajjiparibhogo āpattikaro na hoti, vaṭṭatiyeva. Ye pana sāsanavināsāya paṭipannā, tehi saha na vattati, āpatti eva hoti sāsanavināso ca. Tenāha <hi rend="bold">‘‘yatra pana uddhamma’’</hi>ntiādi. <hi rend="bold">‘‘Diṭṭhāvikammaṃ na vaṭṭatī’’</hi>ti iminā diṭṭhiyā āvikatāyapi āpattiṃ dasseti.</p>

<p rend="bodytext" n="422"><hi rend="paranum">422</hi><hi rend="dot">.</hi><hi rend="bold">Kaṇhavāco</hi>ti rāgadosādīhi kiliṭṭhavacano. Anatthakavacanassa dīpanaṃ pakāsanaṃ assāti <hi rend="bold">anatthakadīpano. Mānaṃ nissāyā</hi>ti vinicchayakaraṇaṃ tava bhāroti saṅghena bhāre akatepi ‘‘ahamevettha voharituṃ araharūpo’’ti mānaṃ nissāya. <hi rend="bold">Yathādiṭṭhiyā</hi>ti anurūpaladdhiyā. Yassa hi atthassa yādisī diṭṭhi anurūpā, taṃ gahetvā na byākatāti attho <pb ed="V" n="2.0290" />.<hi rend="bold">Assa attano</hi>ti adhammādiatthaṃ sandhāya vadati, na puggalaṃ, assa adhammādiatthasaṅkhātassa attano sarūpassa yā anurūpā diṭṭhīti <pb ed="M" n="2.0307" /> attho. <hi rend="bold">Laddhiṃ nikkhipitvā</hi>ti anurūpaladdhiṃ chaḍḍetvā, aggahetvāti attho. Tenāha <hi rend="bold">‘‘adhammādīsu dhammādiladdhiko hutvā’’</hi>ti. Atha vā attano laddhiṃ nigūhitvā puggalānuguṇaṃ tathā byākaronto na yathādiṭṭhiyā byākatā nāma. Imasmiṃ pakkhe <hi rend="bold">adhammādīsu dhammādiladdhiko hutvā</hi>ti ettha adhammādīsu dhammādiladdhiko viya hutvāti attho gahetabbo.</p>

<p rend="centre">Nappaṭippassambhanavaggavaṇṇanā niṭṭhitā.</p>

<p rend="subhead">Vohāravaggādivaṇṇanā</p>

<p rend="bodytext" n="424"><hi rend="paranum">424</hi><hi rend="dot">.</hi><hi rend="bold">Kammañattī</hi>ti kammabhūtā ñatti. Anussāvananirapekkhā ñattikammabhūtā ñattīti attho. <hi rend="bold">Kammapādañatti</hi> nāma ñattidutiyakammādīsu anussāvanakammassa pādabhūtā adhiṭṭhānabhūtā ñatti. <hi rend="bold">Navasu ṭhānesū</hi>ti osāraṇādīsu navasu ṭhānesu. <hi rend="bold">Dvīsu ṭhānesū</hi>ti ñattidutiyañatticatutthakammesu.</p>

<p rend="bodytext"><hi rend="bold">Suttānuloma</hi>nti ubhatovibhaṅge suttānulomabhūte mahāpadese sandhāya vuttaṃ. <hi rend="bold">Vinayānuloma</hi>nti khandhakaparivārānulomabhūte mahāpadese. <hi rend="bold">Suttantike cattāro mahāpadese</hi>ti suttābhidhammapiṭakesu anuññātapaṭikkhittasuttānulomavasena nayato gahetabbe cattāro atthe.</p>

<p rend="bodytext" n="425"><hi rend="paranum">425</hi><hi rend="dot">.</hi><hi rend="bold">Diṭṭhīnaṃ āvikammānī</hi>ti āpattiladdhīnaṃ pakāsanāni, āpattidesanākammānīti attho.</p>

<p rend="bodytext"><hi rend="bold">Yathā catūhi pañcahi diṭṭhi āvikatā hotī</hi>ti yathā āvikate catūhi pañcahi ekībhūtehi ekassa puggalassa santike āpatti desitā nāma hoti, evaṃ desetīti attho. Evaṃ desento ca attanā saddhiṃ tayo vā cattāro vā bhikkhū gahetvā ekassa santike deseti. Evaṃ desetuṃ na vaṭṭati. Desitā ca āpatti na vuṭṭhāti, desanāpaccayā dukkaṭañca hoti. Dvinnaṃ tiṇṇaṃ pana ekato desetuṃ vaṭṭati.</p>

<p rend="bodytext" n="444"><hi rend="paranum">444</hi><hi rend="dot">.</hi><hi rend="bold">Adassanenā</hi>ti imassa akappiyaṃ parivajjentānaṃ vinayadharānaṃ paṭipattiyā adassanena <pb ed="V" n="2.0291" />, tesaṃ diṭṭhānugatiṃ anāpajjanenātipi attho gahetabbo. <hi rend="bold">Akappiye kappiyasaañatāyā</hi>ti rajatādiakappiye tipuādisaññitāya <pb ed="M" n="2.0308" />. <hi rend="bold">Pucchitvā vā aññesaṃ vā vuccamānaṃ asuṇanto āpajjatī</hi>ti ettha pucchitvā asuṇanto vā pucchiyamānaṃ asuṇanto vāti paccekaṃ yojetabbaṃ. <hi rend="bold">Ekarattātikkamādivasenā</hi>ti adhiṭṭhitacīvarena vippavasitvā ekarattātikkamena pācittiyaṃ āpajjati. <hi rend="bold">Ādi</hi>-saddena charattātikkamādīnaṃ saṅgaho.</p>

<p rend="bodytext" n="450"><hi rend="paranum">450</hi><hi rend="dot">.</hi><hi rend="bold">Anatthaṃ kalisāsana</hi>nti anatthāvahaṃ kodhavacanaṃ āropento dosaṃ āropento upaddavāya parisakkatīti attho.</p>

<p rend="bodytext" n="454"><hi rend="paranum">454</hi><hi rend="dot">.</hi><hi rend="bold">Vohāraniruttiya</hi>nti tassa tassa atthassa vācakasadde pabhedagatañāṇappatto na hotīti attho.</p>

<p rend="bodytext" n="455"><hi rend="paranum">455</hi><hi rend="dot">.</hi><hi rend="bold">Parimaṇḍalabyañjanāropane kusalo na hotī</hi>ti parimaṇḍalena padabyañjanena vatthuṃ, parehi vuttaṃ jānituñca asamatthoti attho.</p>

<p rend="bodytext" n="458"><hi rend="paranum">458</hi><hi rend="dot">.</hi><hi rend="bold">Anussāvanenā</hi>ti anu anu kathanena. Tenāha <hi rend="bold">‘‘nanu tumhe’’</hi>tiādi, yaṃ avocumha, svāyaṃ pakāsitoti sambandho. Tattha <hi rend="bold">ya</hi>nti idaṃ yasmā vacanāpekkhaṃ na hoti, vacanatthāpekkhameva, tasmā tena vacanena nānākaraṇābhāvaṃ pakāsayissāmāti yamatthaṃ avocumhāti attho gahetabbo. Teneva <hi rend="bold">‘‘svāya’’</hi>nti pulliṅgavasena paṭiniddeso kato, tassa so ayaṃ nānākaraṇābhāvoti attho.</p>

<p rend="bodytext" n="467"><hi rend="paranum">467</hi><hi rend="dot">.</hi><hi rend="bold">Mañcapadādīsupi naḷāṭaṃ paṭihaññeyyā</hi>ti andhakāre cammakhaṇḍaṃ paññapetvā vandituṃ onamantassa naḷāṭaṃ vā akkhi vā mañcādīsu paṭihaññati. Etena vandatopi āpattiabhāvaṃ vatvā vandanāya sabbathā paṭikkhepābhāvañca dīpeti. Evaṃ sabbattha suttantarehi appaṭikkhittesu. Naggādīsu pana vandituṃ na vaṭṭatīti. <hi rend="bold">Ekato āvaṭṭo</hi>ti ekasmiṃ dosāgatipakkhe parivatto paviṭṭhoti attho. Tenāha <hi rend="bold">‘‘sapattapakkhe ṭhito’’</hi>ti. <hi rend="bold">Vandiyamāno</hi>ti onamitvā vandiyamāno. Vanditabbesu uddesācariyo, nissayācariyo ca yasmā navakāpi honti, tasmā te vuḍḍhā eva vandiyāti veditabbā.</p>

<p rend="bodytext" n="470"><hi rend="paranum">470</hi><hi rend="dot">.</hi><hi rend="bold">Pubbe</hi><pb ed="V" n="2.0292" /><hi rend="bold">vuttamevā</hi>ti sahaseyyādipaṇṇattivajjaṃ. <hi rend="bold">Itara</hi>nti sacittakaṃ.</p>

<p rend="centre">Vohāravaggādivaṇṇanā niṭṭhitā.</p>
</body>
<back></back>
</text>
</TEI.2>