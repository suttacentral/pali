<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">7. Sekhiyakaṇḍaṃ</p>

<p rend="subhead">1. Parimaṇḍalavaggavaṇṇanā</p>

<p rend="bodytext">Sekhiyesu <pb ed="M" n="3.0104" /><pb ed="V" n="3.0095" /><hi rend="bold">sikkhitasikkhenā</hi>ti catūhi maggehi tisso sikkhā sikkhitvā ṭhitena, sabbaso pariniṭṭhitakiccenāti vuttaṃ hoti. <hi rend="bold">Tādinā</hi>ti aṭṭhahi lokadhammehi akampiyaṭṭhena tādinā.</p>

<p rend="bodytext" n="576"><hi rend="paranum">576</hi><hi rend="dot">.</hi><hi rend="bold">Sikkhā karaṇīyā</hi>ti ‘‘evaṃ nivāsessāmī’’ti ārāmepi antaragharepi sabbattha sikkhā kattabbā. Ettha ca yasmā vattakkhandhake vuttavattānipi sikkhitabbattā sekhiyāneva honti, tasmā pārājikādīsu viya paricchedo na kato, cārittanayadassanatthañca ‘‘yo pana bhikkhu olambento nivāseyya, dukkaṭa’’nti evaṃ āpattināmena avatvā ‘‘sikkhā karaṇīyā’’ti evaṃ sabbasikkhāpadesu pāḷi āropitā. Padabhājane pana ‘‘āpatti dukkaṭassā’’ti vuttattā sabbattha anādariyakaraṇe dukkaṭaṃ veditabbaṃ. <hi rend="bold">Vutta</hi>nti mahāaṭṭhakathāyaṃ vuttaṃ. Yasmā aṭṭhaṅgulamattaṃ otāretvā nivatthameva nisinnassa caturaṅgulamattaṃ hoti, tasmā ubhopete aṭṭhakathāvādā ekaparicchedā. <hi rend="bold">Te sabbe</hi>ti nivāsanadosā.</p>

<p rend="bodytext"><hi rend="bold">Taṃ panā</hi>ti taṃ anādariyaṃ. Kiñcāpi kurundivādaṃ pacchā vadantena ‘‘parimaṇḍalaṃ nivāsetuṃ ajānantassa anāpattī’’ti ayamattho patiṭṭhāpito, tathāpi nivāsanavattaṃ sādhukaṃ uggahetabbameva. Sañcicca anuggaṇhantassa anādariyaṃ siyā. Teneva <hi rend="bold">mātikāṭṭhakathāyaṃ</hi> (kaṅkhā. aṭṭha. parimaṇḍalasikkhāpadavaṇṇanā) vuttaṃ ‘‘ajānantassāti parimaṇḍalaṃ nivāsetuṃ ajānantassa anāpatti, apica nivāsanavattaṃ uggahetabba’’nti.</p>

<p rend="bodytext"><hi rend="bold">Sacittaka</hi>nti vatthuvijānanacittena paṇṇattivijānanacittena ca sacittakaṃ ‘‘anādariyaṃ paṭiccā’’ti vuttattā. ‘‘Pāṇātipātādi viya nivāsanadoso lokagarahito na hotīti paṇṇattivajja’’nti <pb ed="V" n="3.0096" /><hi rend="bold">phussadevatthero</hi> āha. <hi rend="bold">Upatissatthero</hi> pana ‘‘yasmā anādariyavaseneva āpajjitabbattā kevalaṃ akusalameva, tañca pakatiyā vajjaṃ, sañcicca vītikkamanañca <pb ed="M" n="3.0105" /> domanassitasseva hoti, tasmā lokavajjaṃ akusalacittaṃ dukkhavedana’’nti āha. Anādariyaṃ, anāpattikāraṇābhāvo, aparimaṇḍalanivāsananti imāni panettha tīṇi aṅgāni. Yathā cettha, evaṃ sabbattha purimāni dve tattha tattha vuttapaṭipakkhakaraṇañcāti tīṇiyeva honti.</p>

<p rend="bodytext" n="577"><hi rend="paranum">577</hi><hi rend="dot">.</hi> Dutiyādīsu <hi rend="bold">anekappakāraṃ gihipāruta</hi>nti setapaṭapārutaṃ paribbājakapārutaṃ ekasāṭakapārutantiādi anekappabhedaṃ gihipārutaṃ. Tassattho khandhakeyeva āvi bhavissati. <hi rend="bold">Vihārepī</hi>ti buddhupaṭṭhānādikālaṃ sandhāya vuttaṃ.</p>

<p rend="bodytext" n="578"><hi rend="paranum">578</hi><hi rend="dot">.</hi> ‘‘Suppaṭicchanno’’ti vuttattā ‘‘sasīsaṃ pāruto sabbathā suppaṭicchannattā suppaṭicchanno nāma hotī’’ti yassa siyā, taṃ sandhāyāha <hi rend="bold">‘‘na sasīsaṃ pārutenā’’</hi>tiādi.</p>

<p rend="bodytext" n="582"><hi rend="paranum">582</hi><hi rend="dot">.</hi><hi rend="bold">Ekasmiṃ pana ṭhāne ṭhatvā</hi>ti ettha ‘‘gacchantopi parissayābhāvaṃ oloketuṃ labhatiyeva, tathā gāme pūja’’nti tīsupi <hi rend="bold">gaṇṭhipadesu</hi> vuttaṃ.</p>

<p rend="centre">Parimaṇḍalavaggavaṇṇanā niṭṭhitā.</p>

<p rend="subhead">2. Ujjagghikavaggavaṇṇanā</p>

<p rend="bodytext" n="586"><hi rend="paranum">586</hi><hi rend="dot">.</hi> Dutiyavagge <hi rend="bold">hasanīyasmiṃ vatthusmi</hi>nti hāsajanake kāraṇe.</p>

<p rend="centre">Ujjagghikavaggavaṇṇanā niṭṭhitā.</p>

<p rend="subhead">3. Khambhakatavaggavaṇṇanā</p>

<p rend="bodytext" n="603"><hi rend="paranum">603</hi><hi rend="dot">.</hi> Tatiyavagge patte saññā pattasaññā, sā assa atthīti <hi rend="bold">pattasaññī,</hi> attano bhājane upanibandhasaññī hutvāti attho. Byañjanaṃ pana anādiyitvā atthamattameva dassetuṃ <hi rend="bold">‘‘patte saññaṃ katvā’’</hi>ti vuttaṃ.</p>

<p rend="bodytext" n="604"><hi rend="paranum">604</hi><hi rend="dot">.</hi><hi rend="bold">Oloṇī</hi>ti <pb ed="V" n="3.0097" /> ekā byañjanavikati. ‘‘Yo koci suddho kañjikatakkādirasao’’ti keci. <hi rend="bold">Sākasūpeyya</hi>-ggahaṇena yā kāci sūpeyyasākehi <pb ed="M" n="3.0106" /> katā byañjanavikati vuttā. <hi rend="bold">Maṃsarasādīnī</hi>ti <hi rend="bold">ādi</hi>-saddena avasesā sabbāpi byañjanavikati saṅgahitāti daṭṭhabbaṃ. Teneva <hi rend="bold">mātikāṭṭhakathāyaṃ</hi> (kaṅkhā. aṭṭha. samasūpakapaṭiggahaṇasikkhāpadavaṇṇanā) vuttaṃ ‘‘ṭhapetvā pana sūpaṃ avasesā sabbāpi sūpeyyā byañjanavikati rasaraso nāma hotī’’ti.</p>

<p rend="bodytext" n="605"><hi rend="paranum">605</hi><hi rend="dot">.</hi><hi rend="bold">Samapuṇṇa</hi>nti adhiṭṭhānupagassa pattassa antomukhavaṭṭilekhaṃ anatikkāmetvā racitaṃ. <hi rend="bold">Samabharita</hi>nti tasseva vevacanaṃ. <hi rend="bold">Phalāphalādī</hi>ti <hi rend="bold">ādi</hi>-saddena odanādimpi saṅgaṇhāti. <hi rend="bold">Heṭṭhā orohatī</hi>ti samantā okāsasabbhāvato cāliyamānaṃ heṭṭhā bhassati. Matthake thūpīkataṃ pūvameva vaṭaṃsakasadisattā <hi rend="bold">‘‘pūvavaṭaṃsaka’’</hi>nti vuttaṃ. <hi rend="bold">Pupphavaṭaṃsakā</hi>dīsupi eseva nayo.</p>

<p rend="bodytext">Yasmā ‘‘samatittiko piṇḍapāto paṭiggahetabbo’’ti vacanaṃ piṇḍapāto sampuṇṇo paṭiggahetabboti dīpeti, tasmā attano hatthagate patte piṇḍapāto diyyamāno thūpīkatopi ce hoti, vaṭṭatīti dīpeti. ‘‘Thūpīkataṃ piṇḍapātaṃ paṭiggaṇhāti, āpatti dukkaṭassā’’ti hi vacanaṃ paṭhamaṃ thūpīkataṃ piṇḍapātaṃ pacchā paṭiggaṇhato āpattīti dīpeti. ‘‘Patte paṭiggaṇhato ca thūpīkataṃ hoti, vaṭṭati athūpīkatassa paṭiggahitattā, payogo pana natthi aññatra pubbadesā’’ti <hi rend="bold">kenaci</hi> vuttaṃ, taṃ na sārato paccetabbaṃ. ‘‘Na thūpīkataṃ piṇḍapātaṃ paṭiggaṇhātī’’ti vacanaṃ paṭhamaṃ thūpīkatasseva pacchā paṭiggaṇhanaṃ dīpeti. Na hi hatthagatepi patte diyyamānaṃ thūpīkataṃ gaṇhanto thūpīkataṃ piṇḍapātaṃ paṭiggaṇhanto nāma na hoti, na ca tena samatittiko piṇḍapāto paṭiggahitoti sakkā viññātuṃ. ‘‘Thūpīkata’’nti ca bhāvanapuṃsakaniddese gayhamāne ayamattho suṭṭhutaraṃ pākaṭoyevāti.</p>

<p rend="centre">Khambhakatavaggavaṇṇanā niṭṭhitā.</p>

<p rend="subhead">4. Sakkaccavaggavaṇṇanā</p>

<p rend="bodytext" n="608"><hi rend="paranum">608</hi><hi rend="dot">.</hi> Catutthavagge <hi rend="bold">sapadāna</hi>nti ettha dānaṃ vuccati avakhaṇḍanaṃ, apetaṃ dānato apadānaṃ, anavakhaṇḍananti attho. Saha apadānena sapadānaṃ, avakhaṇḍanavirahitaṃ <pb ed="M" n="3.0107" />, anupaṭipāṭiyāti vuttaṃ hoti. Tenāha <hi rend="bold">‘‘tattha tattha odhiṃ akatvā anupaṭipāṭiyā’’</hi>ti.</p>

<p rend="bodytext" n="611"><hi rend="paranum">611</hi><hi rend="dot">.</hi> Yasmiṃ <pb ed="V" n="3.0098" /> samaye ‘‘pāṇo na hantabbo’’ti rājāno bheriṃ carāpenti, ayaṃ <hi rend="bold">māghātasamayo</hi> nāma. Idha anāpattiyaṃ gilāno na āgato, tasmā gilānassapi āpatti. Sūpodanaviññattisikkhāpade <hi rend="bold">asañcicca assatiyā</hi>ti ettha ‘‘mukhe pakkhipitvā puna vippaṭisārī hutvā chaḍḍentassa aruciyā pavisante ‘asañciccā’ti vuccati, viññattimpi aviññattimpi etasmiṃ ṭhāne ṭhitaṃ sahasā gahetvā bhuñjante ‘assatiyā’ti vuccatī’’ti tīsupi <hi rend="bold">gaṇṭhipadesu</hi> vuttaṃ.</p>

<p rend="bodytext" n="614-615"><hi rend="paranum">614-615</hi><hi rend="dot">.</hi> Ujjhāne saññā ujjhānasaññā, sā assa atthīti <hi rend="bold">ujjhānasaññī</hi>. ‘‘Mayūraṇḍaṃ atimahanta’’nti vacanato mayūraṇḍappamāṇo kabaḷo na vaṭṭati. Keci pana ‘‘mayūraṇḍato mahanto na vaṭṭatī’’ti vadanti, taṃ na gahetabbaṃ, ‘‘nātimahanta’’nti ca atimahantasseva paṭikkhittattā khuddake āpatti na dissati. ‘‘Mayūraṇḍaṃ atimahantaṃ, kukkuṭaṇḍaṃ atikhuddakaṃ, tesaṃ vemajjhappamāṇo’’ti iminā pana sāruppavasena khuddakampi paṭikkhipitvā paricchedo na dassitoti veditabbaṃ.</p>

<p rend="centre">Sakkaccavaggavaṇṇanā niṭṭhitā.</p>

<p rend="subhead">5. Kabaḷavaggavaṇṇanā</p>

<p rend="bodytext" n="618"><hi rend="paranum">618</hi><hi rend="dot">.</hi> Pañcamavagge <hi rend="bold">sabbaṃ hattha</hi>nti ettha <hi rend="bold">hattha</hi>-saddo tadekadesesu aṅgulīsu daṭṭhabbo ‘‘hatthamuddā’’tiādīsu viya, samudāye pavattavohārassa avayavepi vattanato ekaṅgulimpi mukhe pakkhipituṃ na vaṭṭati.</p>

<p rend="centre">Kabaḷavaggavaṇṇanā niṭṭhitā.</p>

<p rend="subhead">6. Surusuruvaggavaṇṇanā</p>

<p rend="bodytext" n="627"><hi rend="paranum">627</hi><hi rend="dot">.</hi> Chaṭṭhavagge <hi rend="bold">sītīkato</hi>ti sītaṭṭo, sītapīḷitoti vuttaṃ hoti. <hi rend="bold">Silakabuddho</hi>ti parihāsavacanametaṃ. Silakañhi kañci disvā ‘‘buddho aya’’nti voharanti.</p>

<p rend="bodytext" n="634"><hi rend="paranum">634</hi><hi rend="dot">.</hi><hi rend="bold">Vilīvacchatta</hi>nti <pb ed="M" n="3.0108" /> veṇuvilīvehi kataṃ chattaṃ. <hi rend="bold">Tatthajātakadaṇḍakena kata</hi>nti tālapaṇṇaṃ saha daṇḍakena chinditvā tameva chattadaṇḍaṃ karonti gopālakādayo viya, taṃ sandhāyetaṃ <pb ed="V" n="3.0099" /> vuttaṃ. <hi rend="bold">Chattapādukāya vā ṭhitaṃ hotī</hi>ti ettha chattapādukā vuccati chattādhāro. Yasmiṃ chattaṃ apatamānaṃ katvā ṭhapenti, tādisikāya chattapādukāya ṭhitaṃ chattaṃ ‘‘chatta’’nti ajjhāharitabbaṃ. ‘‘Chattaṃ chattapādukāya ṭhita’’ntipi paṭhanti, tatthāpi ayamevattho.</p>

<p rend="bodytext" n="637"><hi rend="paranum">637</hi><hi rend="dot">.</hi><hi rend="bold">Cāpo</hi>ti majjhe vaṅkā kācadaṇḍasadisā dhanuvikati. <hi rend="bold">Kodaṇḍo</hi>ti vaṭṭaladaṇḍā dhanuvikati. <hi rend="bold">Paṭimukka</hi>nti pavesitaṃ laggitaṃ.</p>

<p rend="centre">Surusuruvaggavaṇṇanā niṭṭhitā.</p>

<p rend="subhead">7. Pādukavaggavaṇṇanā</p>

<p rend="bodytext" n="647"><hi rend="paranum">647</hi><hi rend="dot">.</hi> Sattamavagge <hi rend="bold">paṭicchanno hutvā</hi>ti so kira rattibhāge uyyānaṃ gantvā ambaṃ abhiruhitvā sākhāya sākhaṃ ambaṃ olokento vicari. Tassa tathā karontasseva ratti vibhāyi. So cintesi ‘‘sace idāni otaritvā gamissāmi, disvā maṃ coroti gahessanti, rattibhāge gamissāmī’’ti. Athekaṃ viṭapaṃ abhiruhitvā nilīno acchi. Taṃ sandhāyetaṃ vuttaṃ. So rukkhato otaranto ekaṃ olambinisākhaṃ gahetvā tesaṃ ubhinnampi antare patiṭṭhāsi. Taṃ sandhāya vuttaṃ <hi rend="bold">‘‘tesaṃ dvinnampi antarā rukkhato patito’’</hi>ti. <hi rend="bold">Pāḷiyā atthaṃ na jānantī</hi>ti attano gahaṇassa atthaṃ na jānanti.</p>

<p rend="bodytext"><hi rend="bold">Jātakapāḷiyaṃ</hi> (jā. 1.4.33) pana ayaṃ gāthā –</p>

<p rend="gatha1">‘‘Sabbamidaṃ carimaṃ kataṃ, ubho dhammaṃ na passare;</p>

<p rend="gatha2">Ubho pakatiyā cutā, yo cāyaṃ mantejjhāpeti;</p>

<p rend="gathalast">Yo ca mantaṃ adhīyatī’’ti. –</p>

<p rend="unindented">Evamāgatā. Tassāyamattho (jā. aṭṭha. 3.4.33) – <hi rend="bold">sabbamidaṃ carimaṃ kata</hi>nti yaṃ amhehi tīhi janehi kataṃ, sabbamidaṃ kiccaṃ lāmakaṃ nimmariyādaṃ adhammikaṃ. Evaṃ attano <pb ed="M" n="3.0109" /> corabhāvaṃ tesañca mantesu agāravaṃ garahitvā puna itare dveyeva garahanto <hi rend="bold">‘‘ubho dhammaṃ na passare’’</hi>tiādimāha. Tattha <hi rend="bold">ubho</hi>ti ime dvepi janā garukārārahaṃ porāṇakadhammaṃ na passanti, tatova dhammapakatito cutā. Dhammo hi paṭhamuppattivasena <hi rend="bold">pakati</hi> nāma. Vuttampi cetaṃ –</p>

<p rend="gatha1">‘‘Dhammo <pb ed="V" n="3.0100" /> have pāturahosi pubbe,</p>

<p rend="gathalast">Pacchā adhammo udapādi loke’’ti. (jā. 1.11.28);</p>

<p rend="unindented"><hi rend="bold">Yo cāya</hi>nti yo ca ayaṃ nīce nisīditvā mante ajjhāpeti, yo ca ucce nisīditvā adhīyatīti.</p>

<p rend="bodytext"><hi rend="bold">Sālīna</hi>nti ayaṃ gāthāpi –</p>

<p rend="gatha1">‘‘Sālīnaṃ odanaṃ bhuñje, suciṃ maṃsūpasecanaṃ;</p>

<p rend="gathalast">Tasmā etaṃ na sevāmi, dhammaṃ isīhi sevita’’nti. (jā. 1.4.34) –</p>

<p rend="unindented">Evaṃ jātake āgatā. Tattha <hi rend="bold">suci</hi>nti paṇḍaraṃ parisuddhaṃ. <hi rend="bold">Maṃsūpasecana</hi>nti nānappakārāya maṃsavikatiyā sittaṃ bhuñje, bhuñjāmīti attho. Sesaṃ pākaṭameva.</p>

<p rend="bodytext"><hi rend="bold">Dhiratthū</hi>ti dhi atthu, nindā bhavatūti attho, garahāma taṃ mayanti vuttaṃ hoti. <hi rend="bold">Laddhalābho</hi>ti dhanalābhaṃ yasalābhañca sandhāya vadati. <hi rend="bold">Vinipātanahetunā</hi>ti vinipātanassa hetubhāvena. <hi rend="bold">Vutti nāma hotī</hi>ti yathāvutto duvidhopi lābho apāyasaṃvattanikatāya samparāye vinipātanahetubhāvena pavattanato sampati adhammacaraṇena pavattanato ca vutti nāma hotīti attho. <hi rend="bold">Evarūpā yā vuttī</hi>ti evarūpā dhanalābhayasalābhasaṅkhātā yā vutti. <hi rend="bold">Adhammacaraṇena vā</hi>ti <hi rend="bold">vā</hi>-saddo sampiṇḍanattho. <hi rend="bold">Tva</hi>nti upayogatthe paccattavacanaṃ, taṃ icceva vā pāṭho. <hi rend="bold">Asmā</hi>ti pāsāṇādhivacanametaṃ.</p>

<p rend="centre">Pādukavaggavaṇṇanā niṭṭhitā.</p>

<p rend="centre">Sesaṃ uttānameva.</p>

<p rend="centre">Sekhiyakaṇḍaṃ niṭṭhitaṃ.</p>

<p rend="bodytext">Adhikaraṇasamathesu <pb ed="M" n="3.0110" /><pb ed="V" n="3.0101" /> yaṃ vattabbaṃ, taṃ aṭṭhakathāyaṃ āgataṭṭhāneyeva dassayissāma.</p>

<p rend="centre">Iti samantapāsādikāya vinayaṭṭhakathāya sāratthadīpaniyaṃ</p>

<p rend="centre">Bhikkhuvibhaṅgavaṇṇanā niṭṭhitā.</p>

<p rend="centre">Mahāvibhaṅgo niṭṭhito.</p>

<p rend="centre"> Namo tassa bhagavato arahato sammāsambuddhassa</p>

<p rend="title">Bhikkhunīvibhaṅgavaṇṇanā</p>
</body>
<back></back>
</text>
</TEI.2>