<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">4. Dānavaggo</p>

<p rend="subhead">1-4. Paṭhamadānasuttādivaṇṇanā</p>

<p rend="bodytext" n="31-34"><hi rend="paranum">31-34</hi><hi rend="dot">.</hi> Catutthassa <pb ed="M" n="3.0236" /> paṭhame <hi rend="bold">āsajjā</hi>ti yassa deti, tassa āgamanahetu tena samāgamanimittaṃ. <hi rend="bold">Bhayā</hi>ti bhayahetu. Nanu bhayaṃ nāma laddhakāmatārāgādayo viya cetanāya avisuddhikaraṃ, taṃ kasmā idha gahitanti? Nayidaṃ tādisaṃ vohārabhayādiṃ sandhāya vuttanti dassetuṃ <hi rend="bold">‘‘ayaṃ adāyako akārako’’</hi>tiādi vuttaṃ. <hi rend="bold">Adāsi me</hi>ti yaṃ pubbe kataṃ upakāraṃ cintetvā <pb ed="V" n="3.0219" /> dīyati, taṃ sandhāya vuttaṃ. <hi rend="bold">Dassati me</hi>ti paccupakārāsīsāya yaṃ dīyati, taṃ sandhāya vadati. <hi rend="bold">Sāhu dāna</hi>nti dānaṃ nāmetaṃ paṇḍitapaññattanti sādhusamācāre ṭhatvā deti. <hi rend="bold">Alaṅkārattha</hi>nti upasobhanatthaṃ. Dānañhi datvā taṃ paccavekkhantassa pāmojjapītisomanassādayo uppajjanti, lobhadosaissāmaccherādayopi vidūrī bhavanti. Idāni dānaṃ anukūladhammaparibrūhanena paccanīkadhammavidūrīkaraṇena ca bhāvanācittassa upasobhanāya ca parikkhārāya ca hotīti <hi rend="bold">‘‘alaṅkāratthañceva parikkhāratthañca detī’’</hi>ti vuttaṃ. Tenāha <hi rend="bold">‘‘dānañhi cittaṃ muduṃ karotī’’</hi>tiādi. <hi rend="bold">Muducitto hoti</hi> laddhā dāyake ‘‘iminā mayhaṃ saṅgaho kato’’ti, dātāpi laddhari. Tena vuttaṃ <hi rend="bold">‘‘ubhinnampi cittaṃ muduṃ karotī’’</hi>ti.</p>

<p rend="bodytext"><hi rend="bold">Adantadamana</hi>nti adantā anassavāpissa dānena dantā assavā honti, vase vattanti. <hi rend="bold">Adānaṃ dantadūsaka</hi>nti adānaṃ pubbe dantānaṃ assavānampi vighātuppādanena cittaṃ dūseti. <hi rend="bold">Unnamanti</hi> dāyakā piyaṃvadā ca paresaṃ garucittīkāraṭṭhānatāya. <hi rend="bold">Namanti</hi>paṭiggāhakā dānena piyavācāya ca laddhasaṅgahāsaṅgāhakānaṃ.</p>

<p rend="bodytext"><hi rend="bold">Cittālaṅkāradānameva uttamaṃ</hi> anupakkiliṭṭhatāya suparisuddhatāya guṇavisesapaccayatāya ca. Dutiyādīni uttānatthāneva.</p>

<p rend="centre">Paṭhamadānasuttādivaṇṇanā niṭṭhitā.</p>

<p rend="subhead">5. Dānūpapattisuttavaṇṇanā</p>

<p rend="bodytext" n="35"><hi rend="paranum">35</hi><hi rend="dot">.</hi> Pañcame <pb ed="M" n="3.0237" /><hi rend="bold">dānapaccayā</hi>ti dānakāraṇā, dānamayapuññassa katattā upacitattāti attho. <hi rend="bold">Upapattiyo</hi>ti manussesu devesu ca nibbattiyo. <hi rend="bold">Ṭhapetī</hi>ti ekavārameva anuppajjitvā yathā upari tenevākārena pavattati, evaṃ ṭhapeti. Tadeva cassa adhiṭṭhānanti āha <hi rend="bold">‘‘tasseva vevacana’’</hi>nti. <hi rend="bold">Vaḍḍhetī</hi>ti brūheti na hāpeti. <hi rend="bold">Vimutta</hi>nti adhimuttaṃ, ninnaṃ poṇaṃ pabbhāranti attho. <hi rend="bold">Vimutta</hi>nti vā vissaṭṭhaṃ. Nippariyāyato <hi rend="bold">uttari</hi> nāma paṇītaṃ majjhepi hīnamajjhimavibhāgassa labbhanatoti vuttaṃ <hi rend="bold">‘‘uttari abhāvitanti tato uparimaggaphalatthāya abhāvita’’</hi>nti. <hi rend="bold">Saṃvattati</hi> tathāpaṇihitaṃ dānamayaṃ cittaṃ. Yaṃ pana pāḷiyaṃ <hi rend="bold">‘‘tañca kho’’</hi>tiādi vuttaṃ, taṃ tatrupapattiyā vibandhakaradussīlyābhāvadassanaparaṃ daṭṭhabbaṃ, na dānamayassa puññassa kevalassa taṃsaṃvattanatādassanaparanti daṭṭhabbaṃ. <hi rend="bold">Samucchinnarāgassā</hi>ti samucchinnakāmarāgassa. Tassa hi <pb ed="V" n="3.0220" /> siyā brahmaloke upapatti, na samucchinnabhavarāgassa. Vītarāgaggahaṇena cettha kāmesu vītarāgatā adhippetā, yāya brahmalokūpapatti siyā. Tenāha <hi rend="bold">‘‘dānamattenevā’’</hi>tiādi. Yadi evaṃ dānaṃ tattha kimatthiyanti āha <hi rend="bold">‘‘dānaṃ panā’’</hi>tiādi. <hi rend="bold">Dānena muducitto</hi>ti baddhāghāte veripuggalepi attano dānasampaṭicchanena mudubhūtacitto.</p>

<p rend="centre">Dānūpapattisuttavaṇṇanā niṭṭhitā.</p>

<p rend="subhead">6. Puññakiriyavatthusuttavaṇṇanā</p>

<p rend="bodytext" n="36"><hi rend="paranum">36</hi><hi rend="dot">.</hi> Chaṭṭhe pujjabhavaphalaṃ nibbattenti, attano santānaṃ punantīti vā puññāni ca tāni hetupaccayehi kattabbato kiriyā cāti puññakiriyā, tāyeva ca tesaṃ tesaṃ piyamanāpatādiānisaṃsānaṃ vatthubhāvato <hi rend="bold">puññakiriyavatthūni</hi>.</p>

<p rend="bodytext">Anucchinnabhavamūlassa anuggahavasena, pūjāvasena vā attano deyyadhammassa parassa pariccāgacetanā dīyati etenāti dānaṃ, dānameva <hi rend="bold">dānamayaṃ</hi>. Padapūraṇamattaṃ maya-saddo. Cīvarādīsu catūsu paccayesu (dī. ni. aṭṭha. 3.305), annādīsu vā <pb ed="M" n="3.0238" /> dasasu dānavatthūsu, rūpādīsu vā chasu ārammaṇesu taṃ taṃ dentassa tesaṃ uppādanato paṭṭhāya pubbabhāge pariccāgakāle pacchā somanassacittena anussaraṇe cāti tīsu kālesu pavattacetanā <hi rend="bold">dānamayaṃ puññakiriyavatthu</hi> nāma.</p>

<p rend="bodytext">Niccasīlauposathasīlādivasena pañca aṭṭha dasa vā sīlāni samādiyantassa ‘‘sīlapūraṇatthaṃ pabbajissāmī’’ti vihāraṃ gacchantassa pabbajantassa, manorathaṃ matthakaṃ pāpetvā ‘‘pabbajito vatamhi sādhu suṭṭhū’’ti āvajjentassa, saddhāya pātimokkhaṃ paripūrentassa, paññāya cīvarādike paccaye paccavekkhantassa, satiyā āpāthagatesu rūpādīsu cakkhudvārādīni saṃvarantassa, vīriyena ājīvaṃ sodhentassa ca pavattacetanā sīlati, sīletīti vā <hi rend="bold">sīlamayaṃ puññakiriyavatthu</hi> nāma.</p>

<p rend="bodytext"><hi rend="bold">Paṭisambhidāyaṃ</hi> (paṭi. ma. 1.48) vuttena vipassanāmaggena cakkhuṃ aniccato dukkhato anattato vipassantassa, sotaṃ…pe… ghānaṃ…pe… jivhaṃ…pe… kāyaṃ…pe… rūpe…pe… dhamme…pe… cakkhuviññāṇaṃ…pe… manoviññāṇaṃ…pe… cakkhusamphassaṃ <pb ed="V" n="3.0221" /> …pe… manosamphassaṃ…pe… cakkhusamphassajaṃ vedanaṃ…pe… manosamphassajaṃ vedanaṃ…pe… jarāmaraṇaṃ aniccato dukkhato anattato vipassantassa yā cetanā, yā ca pathavīkasiṇādīsu sabbāsu aṭṭhattiṃsāya ārammaṇesu pavattā jhānacetanā, yā ca anavajjesu kammāyatanasippāyatanavijjāṭṭhānesu paricayamanasikārādivasena pavattā cetanā, sabbā sā bhāveti etāyāti bhāvanāmayaṃ vuttanayena puññakiriyavatthu cāti <hi rend="bold">bhāvanāmayaṃ puññakiriyavatthu</hi>.</p>

<p rend="bodytext">Ekamekañcettha yathārahaṃ pubbabhāgato paṭṭhāya karontassa kāyakammaṃ hoti. Tadatthaṃ vācaṃ nicchārentassa vacīkammaṃ. Kāyaṅgaṃ vācaṅgañca acopetvā manasā cintayantassa manokammaṃ. Annādīni dentassa cāpi ‘‘annadānādīni demī’’ti vā, dānapāramiṃ āvajjetvā vā dānakāle dānamayaṃ puññakiriyavatthu hoti. Yathā hi kevalaṃ ‘‘annadānādīni demī’’ti dānakāle dānamayaṃ puññakiriyavatthu hoti, evaṃ ‘‘idaṃ dānamayaṃ sammāsambodhiyā paccayo hotū’’ti dānapāramiṃ āvajjetvā dānakālepi dānasīseneva pavattitattā. Vattasīse ṭhatvā dadanto ‘‘etaṃ dānaṃ nāma mayhaṃ <pb ed="M" n="3.0239" /> kulavaṃsahetu paveṇicāritta’’nti cārittasīsena vā dento cārittasīlattā sīlamayaṃ. Khayato vayato sammasanaṃ paṭṭhapetvā dadato bhāvanāmayaṃ puññakiriyavatthu hoti. Yathā hi deyyadhammapariccāgavasena vattamānāpi dānacetanā vattasīse ṭhatvā dadato sīlamayaṃ puññakiriyavatthu hoti pubbābhisaṅkhārassa aparabhāge cetanāya ca tathāpavattattā.</p>

<p rend="centre">Puññakiriyavatthusuttavaṇṇanā niṭṭhitā.</p>

<p rend="subhead">7-8. Sappurisadānasuttādivaṇṇanā</p>

<p rend="bodytext" n="37-38"><hi rend="paranum">37-38</hi><hi rend="dot">.</hi> Sattame <hi rend="bold">viceyya detī</hi>ti ettha dve vicinanāni dakkhiṇeyyavicinanaṃ, dakkhiṇāvicinanañca. Tesu vipannasīle ito bahiddhā pañcanavuti pāsaṇḍabhede ca dakkhiṇeyye pahāya sīlādiguṇasampannānaṃ sāsane pabbajitānaṃ dānaṃ <hi rend="bold">dakkhiṇeyyavicinanaṃ</hi> nāma. Lāmakalāmake paccaye apanetvā paṇītapaṇīte vicinitvā tesaṃ dānaṃ <hi rend="bold">dakkhiṇāvicinanaṃ</hi> nāma. Tenāha <hi rend="bold">‘‘imassa dinnaṃ mahapphalaṃ bhavissatī’’</hi>tiādi. Aṭṭhame natthi vattabbaṃ.</p>

<p rend="centre">Sappurisadānasuttādivaṇṇanā niṭṭhitā.</p>

<p rend="subhead">9-10. Abhisandasuttādivaṇṇanā</p>

<p rend="bodytext" n="39-40"><hi rend="paranum">39-40</hi><hi rend="dot">.</hi> Navame <pb ed="V" n="3.0222" /><hi rend="bold">puññābhisandā</hi>ti puññanadiyo. <hi rend="bold">Kusalābhisandā</hi>ti kusalānaṃ pavāhā. <hi rend="bold">Sukhassāhārā</hi>ti sukhapaccayā. Aggānīti ñātattā <hi rend="bold">aggaññāni</hi>. Cirarattaṃ ñātattā <hi rend="bold">rattaññāni</hi>. Ariyānaṃ sādhūnaṃ vaṃsānīti ñātattā <hi rend="bold">vaṃsaññāni</hi>. Porāṇānaṃ ādipurisānaṃ etānīti <hi rend="bold">porāṇāni</hi>. Sabbaso kenacipi pakārena sādhūhi na kiṇṇāni na khittāni chaḍḍitānīti <hi rend="bold">asaṃkiṇṇāni</hi>. Ayañca nayo nesaṃ yathā atīte, evaṃ etarahi anāgate cāti āha <hi rend="bold">‘‘asaṃkiṇṇapubbāni na saṃkiyanti na saṃkiyissantī’’</hi>ti. Tato eva <hi rend="bold">appaṭikuṭṭhāni</hi>. Na hi kadāci viññū samaṇabrāhmaṇā hiṃsādipāpadhammaṃ anujānanti. <hi rend="bold">Aparimāṇānaṃ sattānaṃ abhayaṃ detī</hi>ti sabbesu <pb ed="M" n="3.0240" /> bhūtesu nihitadaṇḍattā sakalassapi sattakāyassa bhayābhāvaṃ deti. <hi rend="bold">Avera</hi>nti verābhāvaṃ. <hi rend="bold">Abyābajjha</hi>nti niddukkhataṃ. Evamettha saṅkhepato pāḷivaṇṇanā veditabbā. Dasame natthi vattabbaṃ.</p>

<p rend="centre">Abhisandasuttādivaṇṇanā niṭṭhitā.</p>

<p rend="centre">Dānavaggavaṇṇanā niṭṭhitā.</p>
</body>
<back></back>
</text>
</TEI.2>