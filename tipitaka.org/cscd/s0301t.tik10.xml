<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">10. Yakkhasaṃyuttaṃ</p>

<p rend="subhead">1. Indakasuttavaṇṇanā</p>

<p rend="bodytext" n="235"><hi rend="paranum">235</hi><hi rend="dot">.</hi> Attano <pb ed="V" n="1.0268" /><pb ed="M" n="1.0306" /> pariṇāyakattena indo nāma mahesakkho, indoti samaññā assāti katvā ‘‘indako’’tipi vuccati, tassa <hi rend="bold">indakassa</hi>. Indakūṭe pabbate nivasatīti indakūṭanivāsī, tassa <hi rend="bold">indakūṭanivāsino</hi>. Balikammehi yajitabbato pūjitabbato yakkho, tassa <hi rend="bold">yakkhassa</hi>. Indassa nivāsaṭṭhānabhūtaṃ kūṭaṃ indakūṭanti <hi rend="bold">yakkhato kūṭena nāmaṃ laddhaṃ</hi>. Indakūṭo indo uttarapadalopena yathā ‘‘kelāsakūṭo kelāso’’ti. Indo yakkhoti <hi rend="bold">kūṭato yakkhena nāmaṃ laddhaṃ</hi>. <hi rend="bold">Na</hi> cettha itarītaranissayadoso aññamaññūpalakkhaṇabhāvato yathā taṃ ‘‘kāyakammaṭṭhāna’’nti. <hi rend="bold">Rūpa</hi>nti sakalaṃ rūpakkhandhamāha, na rūpāyatananti. Imaṃ sarīraṃ pecca ayaṃ kinti paṭilabhatīti codeti.</p>

<p rend="bodytext"><hi rend="bold">Kuto āgacchatī</hi>ti parādhārarūpe jīve attani mātukucchimokkante rūpassa sambhavoti kuto nāma ṭhānato āgacchati. Tenāha <hi rend="bold">‘‘imāni ca aṭṭhīni imā ca maṃsapesiyo’’</hi>tiādi. <hi rend="bold">Kathaṃ nvaya</hi>nti ayaṃ kucchisaṅkhāte gabbhare kathaṃ sajjatīti pucchati. ‘‘Sīhānaṃva nadantānaṃ, dāṭhīnaṃ girigabbhare’’tiādinā (theragā. nidānagāthā) gabbharo ca kucchivācako āgato. Tenāha <hi rend="bold">‘‘gabbharasminti mātukucchismi’’</hi>nti. <hi rend="bold">Puggalavādī</hi>ti attavādupādāno. Yathā hi macchamaṃsaṃ bhuttaṃ pheṇaṃ viya hutvā vilīyati, na ca paññāyati sattabhāvena appavattanato, evamevaṃ yadi mātukucchismiṃ gabbhabhāvena uppannaṃ rūpaṃ satto na bhaveyya no vaḍḍheyya, vilīyitvā gaccheyya, paññāyati ca taṃ rūpaṃ, tasmā jīvoti imāya <hi rend="bold">laddhiyā. Evamāhā</hi>ti ‘‘rūpaṃ…pe… gabbharasmi’’nti evamavoca. <hi rend="bold">Paṭhama</hi>nti etesaṃ pañcannaṃ paṭhamaṃ. Tenāha <hi rend="bold">‘‘paṭhamena paṭisandhiviññāṇena saddhi’’</hi>nti. <hi rend="bold">‘‘Jātiuṇṇaṃsūhī</hi>ti jātieḷakāya uṇṇaṃsūhī’’ti vadanti. ‘‘Gabbhaṃ phāletvā gahitauṇṇā <hi rend="bold">jātiuṇṇā</hi>. Tassā aṃsūhi <hi rend="bold">tīhi katasuttagge’’</hi>ti saṃyuttabhāṇakānaṃ adhippāyo.</p>

<p rend="bodytext"><hi rend="bold">Anāvilo</hi>ti <pb ed="V" n="1.0269" /> accho, suppasannoti attho. <hi rend="bold">Evaṃvaṇṇappaṭibhāga</hi>nti vuttappamāṇasaṇṭhānasamparicchinnaṃ. <hi rend="bold">Kalalaṃ sampavuccatī</hi>ti attabhāvo bhūtupādārūpasaṅkhāto <pb ed="M" n="1.0307" /> santānavasena pavattamāno kalalaṃ nāmāti kathīyati.</p>

<p rend="bodytext"><hi rend="bold">Kalalā</hi>ti yathāvuttakalalarūpahetu taṃ nissāya paccayaṃ katvā. <hi rend="bold">Maṃsadhovanaudakavaṇṇa</hi>nti vaṇṇato maṃsadhovanaudakavaṇṇaṃ, saṇṭhānato pana vilīnatipusadisaṃ.</p>

<p rend="bodytext"><hi rend="bold">Paripakka</hi>nti paripākakalalabhāvato paripākaṃ gataṃ suparipākaṃ gataṃ. <hi rend="bold">Samūhata</hi>nti samūhabhūtaṃ saṅgataṃ. <hi rend="bold">Vivaṭṭamāna</hi>nti pariṇamantaṃ. <hi rend="bold">Tabbhāva</hi>nti karaṇe etaṃ upayogavacanaṃ, tabbhāvena pariṇamantanti attho. Nissakke vā upayogavacanaṃ, tabbhāvato kalalabhāvato kalalaṃ vipariṇamantaṃ. <hi rend="bold">Abbudaṃ nāma jāyati,</hi> abbudaṃ nāma sampajjatīti attho.</p>

<p rend="bodytext"><hi rend="bold">Vilīnatipusadisā</hi> saṇṭhānavasena, vaṇṇavasena pana sitā arattāva hotīti vadanti. <hi rend="bold">Maṇḍa</hi>nti dārikānaṃ tathā pīḷanato nibbattamaricapakkassa sārabhūtaṃ rasaṃ. <hi rend="bold">Sabbabhāgehi muccatī</hi>ti so maṇḍo kapāle alaggo hutvā tassa sabbabhāgehi mucchitvā piṇḍito hutvā tiṭṭhati. <hi rend="bold">Evarūpā pesi hotī</hi>ti sā pesi gabbhāsaye katthaci alaggā yathāvuttamaṇḍo viya piṇḍito hutvā tiṭṭhati. Tenāha <hi rend="bold">‘‘vilīnatipusadisā’’</hi>ti.</p>

<p rend="bodytext"><hi rend="bold">Pesi nibbattatī</hi>ti ettha <hi rend="bold">pesī</hi>ti nissakke paccattavacananti āha <hi rend="bold">‘‘tato pesito’’</hi>ti.</p>

<p rend="bodytext"><hi rend="bold">Ghanassa saṇṭhānaṃ. Nibbattaṃ kammapaccayā</hi>ti taṃsaṇṭhānaṃ rūpadhammanibbattiyā jāyati. ‘‘Jarāmaraṇaṃ aniccaṃ saṅkhataṃ paṭiccasamuppanna’’nti (saṃ. ni. 2.20) hi vuttaṃ.</p>

<p rend="bodytext"><hi rend="bold">Pīḷakā</hi>ti pīḷakasadisā maṃsapiṇḍā jāyanti.</p>

<p rend="bodytext"><hi rend="bold">Sattamādīnī</hi>ti <hi rend="bold">ādi</hi>-saddena aṭṭhamasattāhato paṭṭhāya yāva ekacattālīsā catuttiṃsa sattāhāni saṅgaṇhāti. <hi rend="bold">Pariṇatakāla</hi>nti gabbhassa pariṇatakālaṃ. Navamāsato bahi paripakko nāma hoti kesalomādinibbattito. Tenāha <hi rend="bold">‘‘dvācattālīse sattāhe etāni jāyantī’’</hi>ti.</p>

<p rend="bodytext"><hi rend="bold">Tassā</hi>ti <pb ed="M" n="1.0308" /> gabbhaseyyakasattassa. <hi rend="bold">Mātuudarapaṭalena ekābaddho hoti</hi> yato mātarā paribhuttaāhāro <pb ed="V" n="1.0270" /> āmāsaye patiṭṭhite gabbhassa nābhināḷānusārena gabbhagatassa sarīraṃ sampatvā āhārakiccaṃ karoti. <hi rend="bold">Āhārasamuṭṭhānarūpaṃ samuṭṭhāpetī</hi>ti gabbhagatassa kāye ojāya paccayo hoti. Sā ca taṃ paccayaṃ labhitvā ojaṭṭhamakaṃ rūpaṃ samuṭṭhāpeti. Evaṃ mātarā paribhuttaāhārapaccayena gabbhagato dasa māse yāpeti attano nābhināḷānusāragateneva tena yāva āhārasamuṭṭhānasattāho, tato paṭṭhāya āharaṇato. Keci pana ‘‘mātarā paribhuttaāhāro bāhiravaggo viya tassa kāyaṃ abhisanneti parisanneti, tena so yāpetī’’ti vadanti. Kucchigataṃ udarapaṭalena tirohitattā bahi ṭhitanti vattabbataṃ na arahatīti <hi rend="bold">‘‘kucchiyā abbhantaragato’’</hi>ti āha. <hi rend="bold">Mātukucchigato naro</hi>ti mātu tirokucchigato. <hi rend="bold">Evaṃ kho</hi>ti iminā yathāvuttākārena ayaṃ satto…pe… nibbattati, tasmā rūpaṃ na jīvo. Na hi diṭṭhigatassa sattāhakkamena vuḍḍhippatto icchito aniccatāpattito.</p>

<p rend="centre">Indakasuttavaṇṇanā niṭṭhitā.</p>

<p rend="subhead">2. Sakkanāmasuttavaṇṇanā</p>

<p rend="bodytext" n="236"><hi rend="paranum">236</hi><hi rend="dot">.</hi><hi rend="bold">Sakkanāmako</hi>ti baliputto viya sakkassa vasena gahitanāmo. ‘‘Eso kirā’’ti pāṭho. ‘‘Eko kirā’’tipi likhanti. Mārassa pakkhe gato <hi rend="bold">mārapakkhiko. Yadañña</hi>nti ettha <hi rend="bold">ya</hi>nti kiriyāparāmasanaṃ, tasmā yaṃ aññassa anusāsanaṃ, taṃ samaṇassa na sādhūti yojanā. <hi rend="bold">Kāraṇenā</hi>ti kāraṇamattena saṃvāso jāyati. <hi rend="bold">Yena kenaci</hi> gahaṭṭhena vā pabbajitena vā. <hi rend="bold">Taṃ</hi> kāraṇantaraṃ samāgataṃ purisaṃ <hi rend="bold">sappañño</hi> sambuddho <hi rend="bold">anukampituṃ nārahati</hi> visesādhigamābhāvā, sati pana tasmiṃ savisesaṃ pasādo hotīti. <hi rend="bold">Manasā ce…pe… na tena hoti saṃyutto</hi> sinehavasena anukampā anuddayā tassā asaṃkiliṭṭhasabhāvattā.</p>

<p rend="centre">Sakkanāmasuttavaṇṇanā niṭṭhitā.</p>

<p rend="subhead">3. Sūcilomasuttavaṇṇanā</p>

<p rend="bodytext" n="237"><hi rend="paranum">237</hi><hi rend="dot">.</hi> Gayāya <pb ed="M" n="1.0309" /> avidūre bhavo gāmo ‘‘gayā’’ti vuttoti āha <hi rend="bold">‘‘gayāya’’</hi>nti, tenāha <hi rend="bold">‘‘gayāya avidūre niviṭṭhagāmaṃ upanisāyāti attho’’</hi>ti. Gocaragāmanidassanaṃ hetaṃ. <hi rend="bold">Idaṃ upari idaṃ heṭṭhāti natthi</hi> uppaṭipāṭiyo mañcapādānaṃ dvīsu passesu dīghabhāvena. Balikammatthāya kataṃ devatādhiṭṭhānanti adhippāyena <hi rend="bold">devaṭṭhāne ṭhapenti</hi>. Aṭṭhapādamañcasadiso kira so heṭṭhupariparivattetabbato. Kathinasibbanasūci <hi rend="bold">kathinasūci. Apaccattharitvā</hi>ti kiñci saṅghikasenāsanassa <pb ed="V" n="1.0271" /> upari paṭicchadanaṃ apaccattharitvā. <hi rend="bold">Gavacchivijjhitaṃ viyā</hi>ti tehi sūcilomehi gavacchijālaṃ viya gataṃ sabbaso samohataṃ.</p>

<p rend="bodytext">Idhāpi ‘‘kharasarīro’’ti vatvā kharasarīraṃ kathinasūcisadisatāya lomassāti tassa tathābhāvassa kāraṇaṃ dassento <hi rend="bold">‘‘so kirā’’</hi>tiādimāha. <hi rend="bold">Attano hatthehī</hi>ti saṅghikatelasammakkhitehi attano sarīraṃ makkhesi. <hi rend="bold">Itī</hi>ti vuttākārena.</p>

<p rend="bodytext"><hi rend="bold">Samāgamaṭṭhāna</hi>nti yakkhasannipātaṭṭhānaṃ. <hi rend="bold">So</hi>ti sūcilomo yakkho. <hi rend="bold">Ma</hi>nti ca tameva vadati.</p>

<p rend="bodytext"><hi rend="bold">Uṭṭhāpetvā</hi>ti uddhaggā katvā. <hi rend="bold">Apanāmesī</hi>ti yathā so attano kāyaṃ upanetuṃ na sakkoti, tathā karonto thokaṃ apanāmesi. <hi rend="bold">Amanuñño</hi>ti pharusatikkhatāya na manuñño. <hi rend="bold">Cittaṃ vā te khipissāmī</hi>ti mayhaṃ ānubhāvena tava cittavikkhepaṃ vā karissāmi. Yathā pana so cittavikkhepaṃ kareyya, taṃ dassetuṃ <hi rend="bold">‘‘yesañhī’’</hi>tiādi vuttaṃ. <hi rend="bold">Bheravaṃ vā</hi>ti vuttākārena aññathā vā bhayānakaṃ dassanamatteneva sattānaṃ bhayaṃ chambhitattaṃ lomahaṃsaṃ uppādetuṃ samatthaṃ. ‘‘Kathentānaṃyevā’’ti vā pāṭho. Taṃ dvīsu pādesu gahetvā pāraṃ gaṅgāya khipissāmīti yojanā.</p>

<p rend="bodytext"><hi rend="bold">Kutonidānā</hi>ti kasmā kāraṇā? Aṭṭhakathāyaṃ pana samāsapadametaṃ, vibhattialopena niddesoti dassetuṃ <hi rend="bold">‘‘kiṃnidānā kiṃpaccayā’’</hi>ti? Attho vutto. <hi rend="bold">Cittaṃ ossajantī</hi>ti kusalacittaṃ pavattituṃ appadānavasena <pb ed="M" n="1.0310" /> purato khipanti. <hi rend="bold">Kuto samuṭṭhāyā</hi>ti micchāvitakkānaṃ samuṭṭhānaṃ pucchati?</p>

<p rend="bodytext">Kāmarāgādayo subhanimittādīsu ayonisomanasikārahetū. Kāmo pana ayonisomanasikāro ca niyakajjhattapariyāpannoti āha <hi rend="bold">‘‘ayaṃ attabhāvo nidānaṃ etesanti itonidānā’’</hi>tiādi. <hi rend="bold">Evamevā</hi>ti aṭṭhakathāyaṃ kīḷāpasutakumārakā viya micchāvitakkā daṭṭhabbā, tesaṃ uppattiṭṭhānabhūto loko viya ayaṃ attabhāvaloko. Tehi ossajiyamānaṃ dhaṅkaṃ viya cittaṃ, tassa pāde baddhadīghasuttakaṃ viya taṃ dūrānubandhaṃ saṃyojananti evaṃ upamāya saṃsandanaṃ daṭṭhabbaṃ.</p>

<p rend="bodytext">Pāpavitakkānaṃ taṃsampayuttakilesānañca taṇhā visesapaccayo tadabhāvena tesaṃ abhāvatoti <pb ed="V" n="1.0272" /> āha <hi rend="bold">‘‘taṇhāsinehato jātā’’</hi>ti. Attabhāvapariyāpannattā <hi rend="bold">‘‘attani sambhūtā’’</hi>ti vuttaṃ. Tena nesaṃ anaññahetukataṃ dasseti, <hi rend="bold">nigrodhasseva khandhajātī</hi>ti iminā pana puthubhāvañca, <hi rend="bold">visattā</hi>tiādinā dubbinissaṭatañca. <hi rend="bold">Vatthukāmesu</hi> rūpārammaṇādīsu puthūsu. <hi rend="bold">Puthū kilesakāmā</hi> kāmarūpataṇhādayo. <hi rend="bold">Tehi</hi> kilesakāmehi karaṇabhūtehi. <hi rend="bold">Attabhāvaṃ</hi> khandhapañcakaṃ. <hi rend="bold">Ye</hi> vipassanāya yuttapayuttā yāthāvato <hi rend="bold">jānanti</hi>.</p>

<p rend="bodytext"><hi rend="bold">Yato</hi>ti paccatte nissakkavacananti āha <hi rend="bold">‘‘yaṃ nidānamassā’’</hi>ti. ‘‘Vinodentī’’ti kattuniddesena yena na vinodenti, taṃ kāraṇaṃ bādhitamevāti āha <hi rend="bold">‘‘maggasaccena vinodentī’’</hi>ti. Vinodanañcettha santānato nīharaṇaṃ bahikaraṇaṃ sabbaso pahānaṃ, pahīne ca tasmiṃ kilese oghaṃ tarantīti dassento <hi rend="bold">‘‘duttara’’</hi>ntiādimāha. Etasmiṃ adhigate na puna bhavoti <hi rend="bold">apunabbhavo, nibbāna</hi>nti āha <hi rend="bold">‘‘apunabbhavasaṅkhātassā’’</hi>tiādi. Yasmā ettha ‘‘ye naṃ pajānanti, yatonidāna’’nti padadvayena dukkhasamudayasaccāni, vinodanaggahaṇena maggasaccaṃ, apunabbhavaggahaṇena nirodhasaccaṃ pakāsitaṃ, tasmā vuttaṃ <hi rend="bold">‘‘cattāri saccāni pakāsento’’</hi>ti.</p>

<p rend="bodytext"><hi rend="bold">Tasmiṃyevā</hi>ti yattha ṭhito ‘‘rāgo ca doso cā’’tiādinā pañhaṃ pucchi, tasmiṃyeva padese ṭhito. <hi rend="bold">Desanānusārenā</hi>ti satthu sāmukkaṃsikadhammadesanāya anussaraṇena. <hi rend="bold">Ñāṇaṃ pesetvā</hi>ti vipassanāpaṭipāṭiyā <pb ed="M" n="1.0311" /> nibbānaṃ pati anubodhañāṇaṃ pesetvā pavattetvā. <hi rend="bold">Sotāpattiphale patiṭṭhito</hi>ti sahassanayapaṭimaṇḍitassa paṭhamamaggassa adhigamena paṭhamaphale patiṭṭhito paṭilabhatīti yojanā. <hi rend="bold">Na kiliṭṭhattabhāve tiṭṭha</hi>nti mahānubhāvattā ariyadhammassa. <hi rend="bold">Setakaṇḍupīḷakasūciyo</hi>ti setabhāvaṃ patvā kaṇḍupīḷakā lomasūciyo <hi rend="bold">sabbā</hi> anavasesā <hi rend="bold">patitā</hi> paribhaṭṭhā apagatā. <hi rend="bold">Bhummadevatāparihāra</hi>nti bhummadevattabhāvanti.</p>

<p rend="centre">Sūcilomasuttavaṇṇanā niṭṭhitā.</p>

<p rend="subhead">4. Maṇibhaddasuttavaṇṇanā</p>

<p rend="bodytext" n="238"><hi rend="paranum">238</hi><hi rend="dot">.</hi><hi rend="bold">Sukhaṃ paṭilabhatī</hi>ti diṭṭhadhammikādibhedaṃ sukhaṃ adhigacchati. <hi rend="bold">Niccameva seyyo</hi> satimato āyatiṃ hitacaraṇato. Maṇibhaddo ‘‘satimāpuggalo satokārī sampati veraṃ nappasavatī’’ti adhippāyena ‘‘verā ca parimuccatī’’ti āha. Bhagavā pana satimantatāsiddhiyā veraparimuccanaṃ na accantikaṃ, nāpi ekantikaṃ paṭipakkhena parato ca appahīnattāti taṃ nisedhento <hi rend="bold">‘‘verā ca na parimuccatī’’</hi>ti vatvā, yaṃ accantikaṃ ekantikañca <pb ed="V" n="1.0273" /> parassa vasena veraparimuccanaṃ, taṃ dassento <hi rend="bold">‘‘yassā’’</hi>ti gāthamāha. <hi rend="bold">Karuṇāyā</hi>ti appanāppattāya karuṇāya. <hi rend="bold">Karuṇāpubbabhāge</hi>ti karuṇābhāvanāya vasena uppāditapaṭhamajjhānūpacāre. <hi rend="bold">So</hi>ti karuṇābhāvanaṃ bhāvento puggalo. <hi rend="bold">Mettaṃso</hi>ti mettacittaṃ aṃso eko kusalakoṭṭhāso etassāti mettaṃso. <hi rend="bold">Tassa kenacī</hi>ti tassa arahato karuṇāya mettābhāvanāya ca sātisayattā tadabhāvena kenaci puggalena saddhiṃ verappasaṅgo nāma natthi. Iminā khīṇāsavepi mettākaruṇābhāvanārahite koci attano cittadosena veraṃ kareyya, na pana tasmiṃ mettākaruṇācetovimuttisamannāgate koci veraṃ kareyya. Evaṃ mahiddhikā brahmavihārabhāvanāti dasseti.</p>

<p rend="centre">Maṇibhaddasuttavaṇṇanā niṭṭhitā.</p>

<p rend="subhead">5. Sānusuttavaṇṇanā</p>

<p rend="bodytext" n="239"><hi rend="paranum">239</hi><hi rend="dot">.</hi><hi rend="bold">Yakkhena</hi><pb ed="M" n="1.0312" /><hi rend="bold">gahito hotī</hi>ti yakkhena anupaviṭṭho hoti. Tassa yakkhagahaṇassa kāraṇaṃ mūlato pabhuti vitthārato dassetuṃ <hi rend="bold">‘‘so’’</hi>tiādimāha. Tassa antimabhavikattā ādito paṭṭhāya adhisīlasikkhāya sakkaccaṃ pūraṇanti dasseti <hi rend="bold">‘‘so pabbajitakālato’’</hi>tiādinā. <hi rend="bold">Paccāhāra</hi>nti paṭikkhepaṃ. <hi rend="bold">Imasmiṃ sarabhaññe</hi>ti imasmiṃ mama dhammabhaṇane. <hi rend="bold">Patti</hi>nti pattidānaṃ. <hi rend="bold">Piyā honti,</hi> tenāha bhagavā ‘‘ākaṅkheyya ce, bhikkhave, bhikkhu ‘sabrahmacārīnaṃ piyo ca assaṃ manāpo ca garu ca bhāvanīyo cā’ti, sīlesvevassa paripūrakārī’’ti (ma. ni. 1.65). Tathā cāha <hi rend="bold">‘‘tasmiṃ sāmaṇere’’</hi>tiādi.</p>

<p rend="bodytext"><hi rend="bold">Vuḍḍhimanvāyā</hi>ti yobbanappattiyā aṅgapaccaṅgānaṃ parivuḍḍhimāgamma. Kāmasambhogasamatthatāvasena <hi rend="bold">paripakkindriyo</hi>. <hi rend="bold">Anuyojetvāvā</hi>ti vissajjetvāva, gihibhāve vā anuyojetvāva. ‘‘Pubbe tuyhaṃ putto sīlavā kalyāṇadhammo lajjī kukkuccako sikkhākāmoti sambhāvito, idāni tato aññathā jāto’’ti ghosanāvasena <hi rend="bold">devatānaṃ antare māheva me lajjaṃ uppādeyya</hi>.</p>

<p rend="bodytext"><hi rend="bold">Pāṭihāriyapakkhañcā</hi>ti cātuddasīpañcadasīaṭṭhamīnaṃ yathākkamaṃ ādito antato ādiantato ca pavesananikkhamanavasena uposathasīlassa paṭi paṭi abhimukhaṃ paccāvahitabbapakkhañca. <hi rend="bold">Terasiyāpī</hi>ti paraṃ sattamīnavamīsupīti attho. Pavesabhūtañhi uposathasīlassa sattamīsu samādinnaṃ sīlaṃ paṭipadaṃ, navamīsu nikkhamabhūtanti ācariyā. Porāṇaṭṭhakathāyaṃ pana paccuggamanānugamanapariyāyena vuttanti āha <hi rend="bold">‘‘manussā’’</hi>tiādi. <hi rend="bold">Aḍḍhamāsa</hi>nti sakalakālapakkhaṃ <pb ed="V" n="1.0274" />. Evañhi vassavāsassa anugamanaṃ gataṃ hoti. <hi rend="bold">Suṭṭhu samāgata</hi>nti suparisuddhaṃ sampannaṃ katvā attano santānaṃ āgataṃ. Taṃ pana attano cittena samaṃ pakārehi yuttaṃ hotīti āha <hi rend="bold">‘‘sampayutta’’</hi>nti. Arahantānaṃ anukaraṇena <hi rend="bold">seṭṭhacariyaṃ. ‘‘Na te hi yakkhā kīḷantī’’</hi>ti attano puttassa kāye adhimuccanaṃ attano kīḷanaṃ viya hotīti katvā āha.</p>

<p rend="bodytext">Upāsikā <pb ed="M" n="1.0313" /> yathāvuttauposathasīlena sīlavatī, sāmaṇero pana attano sāmaṇerasīlena sīlavā. <hi rend="bold">Uppatitvā</hi>ti ākāse uppatitvā. <hi rend="bold">Mokkho natthi</hi> dukkhāvahassa kammassa katūpacitattā.</p>

<p rend="bodytext"><hi rend="bold">Duvidhepi kāme</hi>ti vatthukāmakilesakāme. Kilesakāmaṃ pariccajanto eva hi vatthukāme pariccajati nāma. <hi rend="bold">Vibbhamanavasena āgacchati</hi> bhikkhāya āhiṇḍanādipabbajitakiccato. <hi rend="bold">Uppabbajitvā</hi> vigatasīlassa jīvato ānāpānamattena <hi rend="bold">jīvantopi so matakova</hi>. Vuttañhetaṃ ‘‘maraṇañhetaṃ, sunakkhatta, ariyassa vinaye, yo sikkhaṃ paccakkhāya hīnāyāvattatī’’ti (ma. ni. 3.45).</p>

<p rend="bodytext"><hi rend="bold">Uṇhaṭṭhenā</hi>ti sapariḷāhaṭṭhena. <hi rend="bold">Abhidhāvathā</hi>ti abhidhāvatīti imasmiṃ abhidhāvanakicce bhaddaṃ te hotūti vatvā gihibhāvāya abhidhāvatha. <hi rend="bold">Nīharitvā</hi>ti nikkhāmetvā. Ekādasahi aggīhi ādittattā <hi rend="bold">mahāḍāhasadise. Sallakkhetvā</hi>ti gihibhāve ādīnavaṃ, pabbajjāya ānisaṃsañca sallakkhetvā. <hi rend="bold">Hirottappaṃ paṭilabhitvā</hi> ‘‘mama uppabbajitukāmataṃ sabrahmacārino jānissantī’’ti. Catunnaṃ parisānaṃ cittasaṅkhobhavasena <hi rend="bold">sakalajambudīpaṃ khobhetvā</hi>.</p>

<p rend="centre">Sānusuttavaṇṇanā niṭṭhitā.</p>

<p rend="subhead">6. Piyaṅkarasuttavaṇṇanā</p>

<p rend="bodytext" n="240"><hi rend="paranum">240</hi><hi rend="dot">.</hi><hi rend="bold">Paccante</hi>ti pariyante. <hi rend="bold">Pāṭiyekka</hi>nti saṅgītikāle visuṃ. Yamakavaggādikā brāhmaṇavaggapariyosānā chabbīsati vaggā etissāti <hi rend="bold">chabbīsativaggā, tantī</hi>ti pāḷi. Uccārapassāvādi evarūpaṃ <hi rend="bold">dubbhojanaṃ,</hi> ‘‘asucijegucchabhāvena duṭṭhu bhojana’’nti katvā, dubbhojanaggahaṇena vā vantagabbhamalādīni atidisati. <hi rend="bold">Chaviādīni chetvā</hi>ti chaviādīni ativijjha ativiya pavisitvā. <hi rend="bold">Aṭṭhimiñjaṃ āhacca aṭṭhāsi</hi> pītisamuṭṭhānauḷāroḷārarūpappavattiyā. Tenāha <hi rend="bold">‘‘hadayaṅgamanīyo hutvā’’</hi>ti.</p>

<p rend="bodytext"><hi rend="bold">Dhammatāya</hi><pb ed="V" n="1.0275" /><pb ed="M" n="1.0314" /><hi rend="bold">samādiṇṇa</hi>nti kassaci santike aggahetvā sayameva tasmiṃ khaṇe saṃyatā homāti yathāsaṃyatā. <hi rend="bold">Tatiyapadenā</hi>ti ‘‘sikkhema susīlya’’nti iminā padena. <hi rend="bold">Sesā</hi>ti vuttāvasesā. <hi rend="bold">Tisso</hi> adinnādānamicchācārasurāpānaviratiyo. <hi rend="bold">Gahitā</hi> gobalībaddañāyena. Chātakaṃ dubbhikkhañca etthāti <hi rend="bold">chātakadubbhikkhā,</hi> jighacchādubbhikkhābahulāyāti attho. <hi rend="bold">Pisācayakkhayoniyā</hi>ti pettivisayasadisayakkhayoniyā api nāma muccemāti yojanā.</p>

<p rend="centre">Piyaṅkarasuttavaṇṇanā niṭṭhitā.</p>

<p rend="subhead">7. Punabbasusuttavaṇṇanā</p>

<p rend="bodytext" n="241"><hi rend="paranum">241</hi><hi rend="dot">.</hi> Vasanaṭṭhānaggahaṇena rattiṭṭhānadivāṭṭhānādayo saṅgaṇhāti. <hi rend="bold">Dvādasahatthamattameva gaṇhāti</hi> pakatisañcaraṇūpacāramattabyāpanato. <hi rend="bold">Yathāparisa</hi>nti parisānurūpaṃ, yattha yattha parisā tiṭṭhati, taṃ taṃ ṭhānaṃ gacchati parisapariyantikattā. Satthu mukhavikārābhāvato pavesānuññaṃ sallakkhentī ‘‘nūna ayaṃ katādhikārā bhavissatī’’ti anumānasiddhaṃ <hi rend="bold">upanissayaṃ disvā. Ekībhāvagamanenā</hi>ti hatthapāsūpagamanena parisāya missībhāvappattiyā. <hi rend="bold">Puttakā</hi>ti puttaputtiyo. Anukampāyañhi <hi rend="bold">ka</hi>-saddo.</p>

<p rend="bodytext">Nibbānārammaṇena ariyamaggena muñciyamānā ganthā <hi rend="bold">‘‘nibbānaṃ āgamma pamuccantī’’</hi>ti vuttā. <hi rend="bold">Velātikkantā</hi>ti pamāṇato paricchindituṃ na sakkāti āha <hi rend="bold">‘‘pamāṇātikkantā’’</hi>ti. <hi rend="bold">Piyāyanā</hi>ti āsīsanā. Āsīsanaṃ pemavasena pemavatthuno esanā patthanāva hotīti āha <hi rend="bold">‘‘magganā patthanā’’</hi>ti. <hi rend="bold">Tato</hi>ti piyaputtādito. <hi rend="bold">Pāṇīna</hi>nti sāmiatthe puthuvacanaṃ dukkhasaddāpekkhaṃ. <hi rend="bold">Ke mocetī</hi>ti mocanakiriyāya kammaṃ pucchati? Ibharo pana atthavasena vibhattivipariṇāmoti <hi rend="bold">‘‘pāṇineti āharitvā vattabba’’</hi>nti āha. <hi rend="bold">Abhisambudha</hi>nti abhisambudhanto. Tenāha <hi rend="bold">‘‘abhisambuddho’’</hi>ti. <hi rend="bold">Saddhammassā</hi>ti upayogatthe sāmivacananti āha <hi rend="bold">‘‘saddhammameva ajānitvā’’</hi>ti.</p>

<p rend="bodytext"><hi rend="bold">Puttassa anumodanaṃ karontī</hi>ti puttassa paṭipattianumodanaṃ karontī. <hi rend="bold">Uggatā</hi>ti ettha kalale vaṭṭadukkhe nimujjamānā tato sīsaṃ ukkhipituṃ asakkonti <pb ed="M" n="1.0315" /> ajja buddhānubhāvena paññāsīsaṃ ukkhipitā uggatā. Puna vinipātābhāvato sammadeva uggatattā <hi rend="bold">samuggatā</hi>. Tathābhūtā sāsanepi uggatā samuggatā jātā. <hi rend="bold">Catusaccapaṭivedhabhāva</hi>nti catusaccapaṭivedhassa atthibhāvaṃ. <hi rend="bold">Kaṇḍukacchuādī</hi>ti <hi rend="bold">ādi</hi>-saddena jegucchaasātādiṃ saṅgaṇhāti. <hi rend="bold">Dibbasampattiṃ paṭilabhati</hi><pb ed="V" n="1.0276" /> pavattiyaṃ sampattidāyino kammassa katokāsattā. <hi rend="bold">Tuṇhī uttarike hohī</hi>ti mātu-vacanaṃ sampaṭicchitvā tassa visesādhigamassa avibandhakaraṇasammāpayogena yathāladdhavisesāya mātuyā vasena yasmā dhītā diṭṭhadhammikasampattilābhī, tasmā vuttaṃ <hi rend="bold">‘‘mātu ānubhāvenevā’’</hi>ti.</p>

<p rend="centre">Punabbasusuttavaṇṇanā niṭṭhitā.</p>

<p rend="subhead">8. Sudattasuttavaṇṇanā</p>

<p rend="bodytext" n="242"><hi rend="paranum">242</hi><hi rend="dot">.</hi><hi rend="bold">Karaṇīyenā</hi>ti ettha <hi rend="bold">karaṇīya</hi>nti vāṇijjakammaṃ adhippetanti taṃ vivaranto <hi rend="bold">‘‘anāthapiṇḍiko cā’’</hi>tiādimāha. <hi rend="bold">Vikkīyatī</hi>ti vikkayaṃ gacchati. <hi rend="bold">Tatheva karotī</hi>ti yathā rājagahaseṭṭhinā sāvatthiṃ gantvā kataṃ, tatheva rājagahaṃ gantvā karoti. <hi rend="bold">Svāya</hi>nti anāthapiṇḍiko.</p>

<p rend="bodytext"><hi rend="bold">Taṃ divasa</hi>nti yaṃ divasaṃ anāthapiṇḍiko, gahapati, rājagahasamīpaṃ upagato, taṃ divasaṃ. <hi rend="bold">Paṇṇa</hi>nti sāsanaṃ. <hi rend="bold">Na suṇī</hi>ti asuṇanto ‘‘paṇṇaṃ na suṇī’’ti vutto. Dhammagāravena hi so seṭṭhi aññaṃ kiccaṃ tiṇāyapi na maññi. Tenāha <hi rend="bold">‘‘dhammassavanatthāyā’’</hi>tiādi. <hi rend="bold">Dārakarūpāna</hi>nti dārakānaṃ. Anatthantarakaro hi <hi rend="bold">rūpa</hi>-saddo yathā ‘‘gorūpāna’’nti. <hi rend="bold">Pañcavaṇṇa</hi>nti khuddikādibhedaṃ pañcappakāraṃ pītiṃ paṭilabhi. Anukkamena hi tā etassa sambhavanti. <hi rend="bold">‘‘Sīsena uṭṭhāya…pe… gacchatī’’</hi>ti padaṃ pītisamuṭṭhānarūpavasena lakkhetvā vuttaṃ.</p>

<p rend="bodytext"><hi rend="bold">Sivathikāya vasatī</hi>ti sivathikāya samīpe vasati. Susānassāsannaṭṭhāne hi so vihāro. <hi rend="bold">Athassā</hi>ti athassa anāthapiṇḍikassa ‘‘akālo…pe… upasaṅkamissāmī’’ti etaṃ ahosi. <hi rend="bold">Buddhagatāya satiyā</hi>ti <pb ed="M" n="1.0316" /> aññaṃ kiñci acintetvā buddhagatāya eva satiyā sayanavaragato nipajji. Tena vuttaṃ <hi rend="bold">‘‘taṃ divasa’’</hi>ntiādi.</p>

<p rend="bodytext"><hi rend="bold">Balavappasādo</hi>ti buddhārammaṇā balavatī saddhā. <hi rend="bold">Pītiāloko</hi>ti purimabuddhesu cirakālaṃ paricayaṃ gatassa balavato pasādassa vasena ‘‘buddho’’ti nāmaṃ savanamattena uppannāya uḷārāya pītiyā samuṭṭhāpito vipassanobhāsasadiso sātisayo āloko hoti cittapaccayautusamuṭṭhāno. Tenāha <hi rend="bold">‘‘sabbatamaṃ vigacchī’’</hi>tiādi. ‘‘Devatā hi katā’’tipi vadanti, purimo evettha yutto.</p>

<p rend="bodytext"><hi rend="bold">Amanussā</hi>ti <pb ed="V" n="1.0277" /> adhigatavisesā devatā. Tā hi seṭṭhissa sampattiṃ paccakkhato passiṃsu. Tenāha <hi rend="bold">‘‘ayaṃ mahāseṭṭhī’’</hi>tiādi. <hi rend="bold">Allasarīra</hi>nti tāvadeva chaḍḍitaṃ acchinnaṃ vā kaḷevaraṃ. <hi rend="bold">Aparampī</hi>ti mataṃ kuthitakuṇapaṃ. <hi rend="bold">Parikiriṃsū</hi>ti samantato osaritā ahesuṃ. <hi rend="bold">Āloko antaradhāyi</hi>pītivegassa mandabhāvena taṃsamuṭṭhānarūpānaṃ dubbalabhāvato.</p>

<p rend="bodytext"><hi rend="bold">Imināvā</hi>ti adhikārena sahassapadena eva sambandhitabbāni. Padaṃ vītiharati etthāti <hi rend="bold">padavītihāro,</hi> padavītihāraṭṭhānaṃ. <hi rend="bold">Samagamane</hi>ti dutavilambitaṃ akatvā samagamane. <hi rend="bold">Tato</hi>ti tesu soḷasabhāgesu. <hi rend="bold">Eko koṭṭhāso</hi>ti yathāvuttaṃ padavītihārapadesaṃ soḷasadhā bhinnassa eko bhāgo. <hi rend="bold">Pavattacetanā</hi>ti yathāvuttakalāsaṅkhātassa padesassa laṅghanadhāvanapavattacetanā. Padaṃ vā vītiharati etenāti <hi rend="bold">padavītihāro,</hi> tathāpavattā kusalacetanā. ‘‘Tassā phalaṃ soḷasadhā katvā’’ti vadanti. Patiṭṭhahantassa vasena gahitanti yojanā. Vivaṭṭanissitāya eva ratanattayapūjāya dhammassavanassa sikkhāpadasamādānassa saraṇagamanassa ca atthāya gacchatopi vasena vaṭṭati. Paṭhamaṃ vuttagamanaṃ lokuttaravisesādhigamassa ekantikaṃ, dutiyaṃ anekantikanti <hi rend="bold">‘‘vaṭṭatiyevā’’</hi>ti sāsaṅkavacanaṃ.</p>

<p rend="bodytext"><hi rend="bold">So</hi>ti anāthapiṇḍiko seṭṭhi. <hi rend="bold">Anuyuttā</hi>ti anugāmino sahāyā. Teva sandhāya vadati. ‘‘Sivako amanusso’’ti apare. Na kevalaṃ ‘‘anuyuttāpi me atthi, kasmā bhāyāmī’’ti evaṃ sūro ahosi? Atha kho buddhagatāya tikkhavisadasabhāvena sabbaṃ parissayaṃ madditvāpi <pb ed="M" n="1.0317" /> agamāsīti dassetuṃ <hi rend="bold">‘‘apicā’’</hi>tiādi vuttaṃ. Pakkhandanalakkhaṇā hi saddhā, tāya yuttako sappurisopi saddhammaguṇavasena sabbaṃ parissayaṃ madditvā pakkhandatīti daṭṭhabbaṃ.</p>

<p rend="bodytext">Sabbakāmasamiddhatā pariccāgasīlatā uḷārajjhāsayatā paradukkhāpanayakāmatā paresaṃ hitesitā parasampattipamodanāti evamādīnaṃ mahāguṇānaṃ vasena niccakālaṃ anāthānaṃ piṇḍadāyakattā ‘‘anāthapiṇḍiko’’ti evaṃ <hi rend="bold">uppannaṃ nāmaṃ. Evamāhā</hi>ti ‘‘ehi sudattā’’ti evaṃ āha.</p>

<p rend="bodytext"><hi rend="bold">Kilesaparinibbānenā</hi>ti sabbaso rāgādikilesavūpasamena. <hi rend="bold">Kilesavūpasama</hi>nti sabbaso sabbesaṃ kilesānaṃ vūpasamaṃ aggamaggena patvā. <hi rend="bold">Anupubbikatha</hi>nti dānādikathaṃ. Sā hi anupubbena kathetabbattā ‘‘anupubbikathā’’ti vuccati. Taṃ sandhāya vuttaṃ – ‘‘atha kho bhagavā anupubbiṃ kathaṃ kathesi. Seyyathidaṃ – dānakathaṃ sīlakathaṃ saggakathaṃ kāmānaṃ ādīnavaṃ okāraṃ saṃkilesaṃ nekkhamme ānisaṃsaṃ pakāsesī’’ti (cūḷava. 305). <hi rend="bold">Matthake</hi>ti anupubbikathāya upari parato. <hi rend="bold">Cattāri saccāni pakāsesī</hi>ti yathā mahāseṭṭhi sahassanayapaṭimaṇḍite sotāpattiphale <pb ed="V" n="1.0278" /> patiṭṭhāti, evaṃ pavattinivattiyo saha hetunā vibhajanto cattāri ariyasaccāni pakāsesīti.</p>

<p rend="centre">Sudattasuttavaṇṇanā niṭṭhitā.</p>

<p rend="subhead">9. Paṭhamasukkāsuttavaṇṇanā</p>

<p rend="bodytext" n="243"><hi rend="paranum">243</hi><hi rend="dot">.</hi><hi rend="bold">Rathika</hi>nti racchaṃ. <hi rend="bold">Gahetvā</hi>ti gantvā. <hi rend="bold">Siṅghāṭaka</hi>nti aññattha tikoṇā racchā vuccati. Idha pana ‘‘catukka’’nti vuttaṃ. <hi rend="bold">‘‘Madhupīkā’’</hi>ti ettha <hi rend="bold">madhu</hi>-saddena madhuviseso vuccatīti āha <hi rend="bold">‘‘gandhamadhupānaṃ pītā viyā’’</hi>ti. Sāmaññajotanā hi visese tiṭṭhatīti <hi rend="bold">gandhamadhū</hi>ti ca ativiya madhuro madaniyo eko madhuviseso. Tenāha <hi rend="bold">‘‘asaññī hutvā sayatevā’’</hi>ti.</p>

<p rend="bodytext">Na paṭivānīyaṃ <pb ed="M" n="1.0318" /> na apanetabbanti <hi rend="bold">appaṭivānīyaṃ</hi>. Tenāha <hi rend="bold">‘‘bāhirakañhī’’</hi>tiādi. Yaṃ kiñci santapaṇītabhāvāvahaṃ na secananti <hi rend="bold">asecanakaṃ</hi>. Tato eva <hi rend="bold">anāsittakaṃ. Ojavanta</hi>nti bahusammataojavantasadisatāya ojavantaṃ. Tenāha <hi rend="bold">‘‘yathā hī’’</hi>tiādi. <hi rend="bold">Dhammatāyā</hi>ti attano sabhāveneva. <hi rend="bold">Madhuro</hi> iṭṭho. <hi rend="bold">Pivantī viyā</hi>ti sukkāya bhikkhuniyā upanīyamānaṃ saddhammāmatarasaṃ attano sotañjaliṃ pūretvā odahantīva. Valāhakato āgataṃ <hi rend="bold">valāhakaṃ</hi>.</p>

<p rend="centre">Paṭhamasukkāsuttavaṇṇanā niṭṭhitā.</p>

<p rend="subhead">10. Dutiyasukkāsuttavaṇṇanā</p>

<p rend="bodytext" n="244"><hi rend="paranum">244</hi><hi rend="dot">.</hi><hi rend="bold">Bahuṃ vata puññaṃ pasavati</hi> sabbaganthavimuttiyā sīlasamannāgatena aggadakkhiṇeyyāya sukkāya theriyā bhojanassa dinnattā.</p>

<p rend="centre">Dutiyasukkāsuttavaṇṇanā niṭṭhitā.</p>

<p rend="subhead">11. Cīrāsuttavaṇṇanā</p>

<p rend="bodytext" n="245"><hi rend="paranum">245</hi><hi rend="dot">.</hi><hi rend="bold">Ekādasamaṃ uttānameva</hi> dasamena sadisattā. Tattha hi bhojanaṃ upāsakassa ābhataṃ, idha cīvaradānanti ayameva viseso.</p>

<p rend="centre">Cīrāsuttavaṇṇanā niṭṭhitā.</p>

<p rend="subhead">12. Āḷavakasuttavaṇṇanā</p>

<p rend="bodytext" n="246"><hi rend="paranum">246</hi><hi rend="dot">.</hi><hi rend="bold">Āḷaviya</hi>nti <pb ed="V" n="1.0279" /> itthiliṅgavasena taṃ raṭṭhampi nagarampi vuccati. Raṭṭhe adhippetepi na ettha bahuvacanaṃ tathāruḷhiyā abhāvato. <hi rend="bold">Tañca bhavana</hi>nti tañca āḷavakassa yakkhassa bhavanaṃ. <hi rend="bold">Tatthā</hi>ti āḷavakassa bhavane. ‘‘Atha kho āḷavako yakkho yena bhagavā tenupasaṅkamī’’ti <hi rend="bold">ettha</hi> tasmiṃ pāṭhapadese. <hi rend="bold">Ayamanupubbikathā</hi>ti ayaṃ idāni vuccamānā anupubbato āgatā kathā. Āḷaviyā issaroti āḷavo, <hi rend="bold">āḷavako</hi>ti ca <pb ed="M" n="1.0319" /> rājā vutto. Kadāci corapaṭibāhanatthaṃ, kadāci ussāhasattivibhāvanavasena paṭirājanisedhanatthaṃ, kadāci lakkhayogyaviniyogavasena byāyāmakaraṇatthañca. Migānaṃ vananato vasanato vānato vā ‘‘migavā’’ti laddhasamaññaṃ <hi rend="bold">migavaṃ. Tassevā</hi>ti rañño eva. <hi rend="bold">Migo</hi>ti eko eṇimigo. <hi rend="bold">Tiyojana</hi>nti accantasaṃyoge upayogavacanaṃ. <hi rend="bold">Udakaṃ viya pavisitvā ṭhita</hi>nti yathā parissamappatto udakaṃ pavisitvā ṭhito nirassāso hoti, evaṃ viya ṭhitaṃ. <hi rend="bold">Mūla</hi>nti samīpaṃ. Yakkhaṃ disvāva rañño bhayaṃ chambhitattaṃ ūrutthambhaṃ ahosi, tasmā rājā palāyituṃ nāsakkhi. Tena vuttaṃ <hi rend="bold">‘‘khādituṃ upagato’’</hi>ti. Atha rājā dvidhā chinnaṃ migaṃ datvā attānaṃ mocetukāmo ahosi. Yakkho ‘‘nanu mama hatthagatakālato paṭṭhāya migopi mama santako, tattha kinnāma te kerāṭiyamidaṃ datvā attano mocana’’nti rājānaṃ na muñci. Atha rājā tassa tādisaṃ paṭiññātaṃ akāsi. Tena vuttaṃ <hi rend="bold">‘‘rājā tena saddhi’’</hi>ntiādi. <hi rend="bold">Bhavanaṃ anupagata</hi>nti idaṃ mama bhavanaṃ anupagataṃ. <hi rend="bold">Ananuññāta</hi>nti upagatena sāmibhūtena ananuññātañca. Etena upagataṃ taṃ, idāni tādisena anuññātañca khādituṃ labhāmīti dasseti.</p>

<p rend="bodytext"><hi rend="bold">Maccupathe</hi>ti maccugocare. Āsannamaraṇatāya evamāhaṃsu.</p>

<p rend="bodytext">Taṃ āḷavakakumāraṃ ādāya pakkamiṃsūti yojanā. Tassa rañño mahesī āḷavakakumārassa mātāti vuttā. Devisahassānaṃ vippalapantīnanti vacanaṃ pariṇāmetabbaṃ.</p>

<p rend="bodytext"><hi rend="bold">Desanāpariyosāne</hi>ti yakkhaṃ dametvā paccāgantvā nagaradvārasamīpe rukkhamūle nisinnena bhagavatā sarājikāya mahatiyā parisāya desitadesanāya pariyosāne. <hi rend="bold">So</hi>ti bhagavā. <hi rend="bold">Bhavane evā</hi>ti vimāne eva. <hi rend="bold">Bhagavāpi passati</hi> pakaticakkhunāva nigrodhassa upari nibbattattā.</p>

<p rend="bodytext"><hi rend="bold">Tatrā</hi>ti tasmiṃ ‘‘rosetukāmatāyā’’ti vacane. <hi rend="bold">Tesa</hi>nti sātāgirihemavatānaṃ. Kāladīpadesakulajanettiāyuppamāṇavisayaṃ <pb ed="V" n="1.0280" /><hi rend="bold">pañcamahāvilokitaṃ</hi>. <hi rend="bold">‘‘Sītaṃ byapagataṃ hoti, uṇhañca upasammatī’’</hi>tiādinā (bu. vaṃ. 2.83) āgatāni <hi rend="bold">dvattiṃsa pubbanimittāni</hi>. Kaṭippadesavatthikosakaṇṇato <hi rend="bold">tidhā. Saddo</hi>ti āḷavakassa ugghositasaddo.</p>

<p rend="bodytext">Iminā <pb ed="M" n="1.0320" /> pasaṅgena sakalajambudīpaṃ byāpetvā pavatte aparepi tayo sadde yathā ete, evaṃ āḷavakassa ugghositasaddopīti dassetuṃ <hi rend="bold">‘‘cattāro’’</hi>tiādi vuttaṃ. <hi rend="bold">Osakkante</hi>ti parihāyamāne.</p>

<p rend="bodytext"><hi rend="bold">Cuṇṇentā</hi>ti cuṇṇetuṃ samatthataṃ sandhāya vuttaṃ, na pana cuṇṇanavasena vuttaṃ. Tenāha <hi rend="bold">‘‘mā kassacī’’</hi>tiādi. <hi rend="bold">Ussāvabindumattampī</hi>ti ussāvapatanamattampi. <hi rend="bold">Khurappaṃ</hi> sallaṃ.</p>

<p rend="bodytext"><hi rend="bold">Seṭṭhānī</hi>ti ajeyyena appaṭihatabhāvena uttamāni. <hi rend="bold">Dussāvudha</hi>nti āvudhakiccakaraṃ uttariyaṃ dussaṃ. Imāni kira sakkādīnaṃ puññānubhāvena nibbattāni appaṭihatappabhāvāni paṭipakkhavidhamanayuttāni avajjhāni āvudhāni. Tenāha <hi rend="bold">‘‘yadi hī’’</hi>tiādi.</p>

<p rend="bodytext"><hi rend="bold">Asanivicakkaṃ viyā</hi>ti asanimaṇḍalaṃ viya.</p>

<p rend="bodytext"><hi rend="bold">Pitta</hi>nti alagaddapittaṃ. <hi rend="bold">Bhindeyyā</hi>ti āsiñceyya. <hi rend="bold">Sukha</hi>nti sukaraṃ. <hi rend="bold">Mudubhūtacittavavatthānakaraṇattha</hi>nti mudubhūtaṃ attano citte vavatthānassa karaṇatthaṃ.</p>

<p rend="bodytext"><hi rend="bold">Evaṃ vutte</hi>ti ‘‘na khvāha’’nti evaṃ vutte. Bhagavato sāsane ṭhite payirupāsitvā uggahitaṃ bhagavantaṃ payirūpāsitvā uggahitameva nāmāti āha <hi rend="bold">‘‘kassapaṃ…pe... uggahesu’’</hi>nti. <hi rend="bold">Puṭṭhapañhā</hi>ti sammāsambuddhena puṭṭhapañhā. Yasmā buddhavisaye puṭṭhapañhā, tasmā buddhavisayāva honti.</p>

<p rend="bodytext"><hi rend="bold">Paṭisedhetvā</hi>ti vācāya asakkuṇeyyabhāveneva paṭisedhetvā. ‘‘Yadākaṅkhasī’’ti padasandhivasena niddesoti āha <hi rend="bold">‘‘yadi ākaṅkhasī’’</hi>ti. Tena tuyhaṃ pucchaṃ tāva sutvā vissajjessanti dasseti. Tenāha <hi rend="bold">‘‘na me’’</hi>tiādi. Dutiyavikappe <hi rend="bold">da</hi>-kāro padasandhikaroti āha <hi rend="bold">‘‘yaṃ ākaṅkhasī’’</hi>ti. ‘‘Puccha, āvuso, sutvā jānissāmī’’ti avatvā sabbaññubuddhassa aniyametvā vacanaṃ sabbavisayaṃ hotīti āha <hi rend="bold">‘‘sabbaṃ te’’</hi>tiādi.</p>

<p rend="bodytext"><hi rend="bold">Kiṃ</hi><pb ed="V" n="1.0281" /><hi rend="bold">sū</hi>ti ettha <hi rend="bold">ki</hi>nti pucchāyaṃ, <hi rend="bold">sū</hi>ti saṃsaye, kiṃ nūti attho? <hi rend="bold">Idhā</hi>ti imasmiṃ loke. <hi rend="bold">Tasmā vitta</hi>nti yasmā vittikaraṇato vittaṃ. <hi rend="bold">Sukata</hi>nti suṭṭhu sakkaccaṃ kataṃ. <hi rend="bold">Sukha</hi>nti iṭṭhaphalaṃ. Tattha yaṃ padhānaṃ, taṃ dassetuṃ <hi rend="bold">‘‘kāyikacetasikaṃ sāta’’</hi>ntiādi vuttaṃ. Nissandaphalañhi taggahaṇena gahitameva <pb ed="M" n="1.0321" /> hoti. <hi rend="bold">Appetī</hi>ti pāpeti. Atisayatthajotano tara-saddoti āha <hi rend="bold">‘‘atisayena sādū’’</hi>ti. Rasasaññitāya iṭṭhānaṃ rāgādidhammānaṃ. <hi rend="bold">Kena pakārenā</hi>ti <hi rend="bold">kathaṃ</hi>-saddassa atthamāha. <hi rend="bold">Kathaṃjīvi</hi>nti yadi samāsapadametaṃ, ‘‘katha’’nti sānunāsikā katāti āha <hi rend="bold">‘‘gāthābandhasukhattha’’</hi>ntiādi.</p>

<p rend="bodytext"><hi rend="bold">Saddhīdha vitta</hi>nti ekadesena samudāyadassanaṃ samuddapabbatanidassanaṃ viya. <hi rend="bold">Iti</hi>-saddo ādiattho daṭṭhabbo. ‘‘Vittikaraṇato vitta’’nti vuttamatthaṃ sandhāya hetūpamāhi yojetvā dassetuṃ <hi rend="bold">‘‘yathā hī’’</hi>tiādi vuttaṃ. Tena sukhāvahanato, dukkhapaṭibāhanato, dāliddiyūpasamanato, ratanapaṭilābhahetuto, lokasantatiāvahanato ca saddhā vittaṃ yathā taṃ hiraññasuvaṇṇādīni. Tenāha <hi rend="bold">‘‘eva’’</hi>ntiādi. Nanu cetanā sammādiṭṭhiādayo ca sātisayaṃ vipākasukhaṃ āvahanti, taṃ kathaṃ saddhā āvahatīti? Saddhādhurabhāvasabhāvato. Tenāha <hi rend="bold">‘‘saddhādhurena paṭipannāna’’</hi>nti. Tassa ca sesapadesupi yojetabbaṃ.</p>

<p rend="bodytext">Idāni yaṃ hiraññasuvaṇṇādi saddhāvittassa opammaṃ, taṃ hīnaṃ, saddhāvittameva uttamanti pāḷiyaṃ seṭṭhaggahaṇaṃ katanti dassetuṃ <hi rend="bold">‘‘yasmā panā’’</hi>tiādi vuttaṃ. Paralokaṃ gataṃ anugacchatīti <hi rend="bold">anugāmikaṃ</hi>. Aññehi na sādhāraṇanti <hi rend="bold">anaññasādhāraṇaṃ. Sabbasampattihetū</hi>ti sabbāsaṃ sīlasampadādīnaṃ lokiyalokuttarānaṃ sampattīnaṃ hetu. <hi rend="bold">Anatthāya hoti</hi> anupāyapaṭipattito. <hi rend="bold">Tasmā</hi> anugāmikattā. Anaññasādhāraṇattā sabbasampattihetubhāvato hiraññādivittanidānattā ca <hi rend="bold">saddhāvittameva seṭṭhaṃ</hi>. Ukkaṭṭhaparicchedadesanā yathā ‘‘satthā devamanussāna’’nti.</p>

<p rend="bodytext"><hi rend="bold">‘‘Dasakusaladhammo’’</hi>ti iminā ekaccānaṃyeva dānādidhammānaṃ saṅgaho, na sabbesanti asaṅgahitasaṅgaṇhanatthaṃ <hi rend="bold">‘‘dānasīlabhāvanādhammo vā’’</hi>ti vuttaṃ. <hi rend="bold">‘‘Sukha’’</hi>nti tividhassapi sukhassa sādhāraṇaggahaṇametanti taṃ savisesaladdhaṃ puggalavasena dassento <hi rend="bold">‘‘soṇaseṭṭhi…pe… āvahatī’’</hi>ti āha. Yo so padumavatiyā deviyā putto mahāpadumo nāma rājā dibbasukhasadisaṃ rajjasukhamanubhavitvā pacchā paccekabuddho hutvā nibbānasukhamanubhavi, taṃ nidassanabhāvena gahetvā āha <hi rend="bold">‘‘mahāpadumādīnaṃ viya nibbānasukhañca āvahatī’’</hi>ti.</p>

<p rend="bodytext">Atthuddhāranayena <pb ed="V" n="1.0282" /><pb ed="M" n="1.0322" /> saccasaddaṃ saṃvaṇṇento <hi rend="bold">‘‘anekesu atthesu dissatī’’</hi>ti āha. <hi rend="bold">Vācāsacce</hi> dissati saccasaddo ‘‘bhaṇe’’ti vuttattāti adhippāyo. <hi rend="bold">Viratisacce</hi> dissati. Veramaṇīsu hi patiṭṭhitā samaṇabrāhmaṇā <hi rend="bold">‘‘sacce ṭhitā’’</hi>ti vuccanti. Attākārampi vatthuṃ idameva saccaṃ moghamaññanti pavattiyākāraṃ upādāya diṭṭhi eva saccanti diṭṭhisaccaṃ, tasmiṃ <hi rend="bold">diṭṭhisacce</hi> dissatīti yojanā. <hi rend="bold">Brāhmaṇasaccānī</hi>ti paramatthabrahmānaṃ saccāni, yāni ‘‘sabbe pāṇā avajjhā, sabbe kāmā aniccā, sabbe bhavā aniccā, nāhaṃ kvacani kassaci kiñcanatasmi’’ntiādinā (a. ni. 4.185) catukkanipāte āgatāni. Paramatthabhūtaṃ saccaṃ nibbānaṃ. <hi rend="bold">Abbhantaraṃ katvā</hi>ti antogadhameva katvā, tehi saddhinti attho paramatthasaccānampi sādutarattā. <hi rend="bold">Yassānubhāvenā</hi>ti yassa vācāsaccassa ānubhāvena.</p>

<p rend="bodytext"><hi rend="bold">Udakamhi dhāvatī</hi>ti udakapiṭṭhiyaṃ abhijjamānāyaṃ pathaviyā viya dhāvati gacchati mahākappinarājā viya. <hi rend="bold">Visampi saccena hananti paṇḍitā</hi>ti kaṇhadīpāyanādayo viya. <hi rend="bold">Saccenā</hi>ti macchajātake bodhisattassa viya saccena <hi rend="bold">devo thanayaṃ pavassati. Sacce ṭhitā</hi>ti viratisacce vācāsacce ca ṭhitā tayopi bodhisattā. <hi rend="bold">Nibbuti</hi>nti nibbānaṃ patthayanti. <hi rend="bold">Sādutara</hi>nti sātataraṃ iṭṭhataravipākadānato.</p>

<p rend="bodytext"><hi rend="bold">Rasāna</hi>nti niddhāraṇatthe sāmivacanaṃ. Niddhāraṇañca koci kutoci kenaci imanti kassaci vacanaṃ na sādhetīti dassento <hi rend="bold">‘‘ye ime’’</hi>tiādimāha. Tena hi nibbānaṃ rasasamudāyato sādutaratāvisesena niddhārīyati. Tattha ye ime vuccantīti yojanā. <hi rend="bold">Sāyanīyadhammā</hi>ti jivhāya sāyitabbā dhammā. Rasāyatanaṃ rasoti āha <hi rend="bold">‘‘mūlaraso khandharaso’’</hi>tiādi. <hi rend="bold">Phalarasa</hi>nti phalassa rasaṃ, phalaṃ pīḷetvā tāpetvā gahetabbarasanti attho. <hi rend="bold">Arasarūpo</hi>ti ācārarahitasabhāvo. Rūpassa assādanavasena uppajjanakasukhadhammā <hi rend="bold">rūparasā</hi>. Esa nayo <hi rend="bold">saddarasā</hi>dīsu. <hi rend="bold">Saddaraso</hi>ti byañjanasambhūto raso. <hi rend="bold">Vimuttiraso</hi>ti vimuttisampattiko raso. <hi rend="bold">Attharaso</hi>ti atthassa paṭivijjhanavasena uppajjanakasukhaṃ attharaso, tathā <hi rend="bold">dhammaraso veditabbo. Rūpācārā</hi>tiādīsu rasaggahaṇena phalarasaṃ vadati. So hi phalassa rūpo ca, rasitabbato āsādetabbato raso cāti <hi rend="bold">‘‘rūparaso’’</hi>ti vuccati. <hi rend="bold">Ācāro</hi><pb ed="M" n="1.0323" /> pana sāmaggīrasahetutāya <hi rend="bold">‘‘raso’’</hi>ti vutto. <hi rend="bold">Saccaṃ have</hi>ti ettha <hi rend="bold">have</hi>ti ekaṃsatthe nipāto, ekaṃsattho ca avadhāraṇamevāti āha <hi rend="bold">‘‘saccameva sādutara’’</hi>ntiādi. <hi rend="bold">Sarīramupabrūhenti,</hi> na cittaṃ. Nanu ca sukhuppattipayojanattā cittampi upabrūhentīti? Na, sukhassa sarīrabrūhanaṃ paṭicca uppannattā. <hi rend="bold">Viratisaccavācā</hi>ti saccavisesena sampajjanaṃ vadati. <hi rend="bold">Cittamupabrūheti</hi> padālikāya virativācāya saccarase sati samathavipassanādīhi <pb ed="V" n="1.0283" /> cittaparibrūhanassa sambhavato maggaphalānisaṃsaṃ gaṇhāti. <hi rend="bold">Asaṃkilesikañca sukhamāvahati</hi> vivaṭṭasannissitattā. <hi rend="bold">Vimuttiraso</hi>ti phalasukhaṃ vadati nibbānasukhampi vā. <hi rend="bold">Paramatthasaccaraso</hi> nāma nibbānaraso. Tathā hi taṃ ‘‘accutirasaṃ assāsakaraṇarasa’’ntipi vuccati. Tena <hi rend="bold">paribhāvitattā</hi>ti vimuttirasassa sādutarabhāvadassanatthaṃ. Evaṃ santepi ‘‘vimuttirasaparibhāvitattā’’ti etena kāmaṃ vimuttiraso vā paramatthasaccaraso vā sādutararasāti dasseti. <hi rend="bold">Tadadhigamūpāyabhūta</hi>nti tassa paramatthasaccassa adhigamūpāyabhūtaṃ. <hi rend="bold">Atthañca dhammañcā</hi>ti phalañca kāraṇañca nissāya pavattito attharasā dhammarasā ca sādū, tatopi paramatthasaccameva sādurasanti adhippāyo.</p>

<p rend="bodytext">Lokuttaraṃ lokiyañca atthaṃ ajānanto <hi rend="bold">andho,</hi> lokiyatthameva jānanto <hi rend="bold">ekacakkhu,</hi> ubhayaṃ jānanto <hi rend="bold">dvicakkhu</hi>. Parahitaṃ attahitañca ajānanto <hi rend="bold">andho,</hi> attahitameva jānanto <hi rend="bold">ekacakkhu,</hi> ubhayatthaṃ jānanto <hi rend="bold">dvicakkhu</hi>. So dvicakkhupuggalo <hi rend="bold">paññājīvī</hi>. Taṃ pana gahaṭṭhapabbajitavasena vibhajitvā dassetuṃ <hi rend="bold">‘‘gahaṭṭho vā’’</hi>tiādi vuttaṃ. Gahaṭṭhapaṭipadaṃ ārādhetvā cāti yojanā. <hi rend="bold">Ārādhetvā</hi>ti ca sādhetvāti attho.</p>

<p rend="bodytext"><hi rend="bold">Purimanayenevā</hi>ti kassapasammāsambuddhavissajjitanayeneva. <hi rend="bold">Kiñcāpī</hi>ti anujānanasandassanatthe nipāto. Kiṃ anujānātīti? Gāthāya catūhi padehi vuttesu atthesu ekassa atthassa siddhiyaṃ itaresampi siddhiṃ anujānāti. Tenāha <hi rend="bold">‘‘yo catubbidhamoghaṃ…pe… parisujjhatī’’</hi>ti. Kiṃ sandassetīti? Yesaṃ pāpadhammānaṃ balavabhāvena oghataraṇādi na sijjhati, tesaṃ paṭipakkhānaṃ nissandehavasena sandassanaṃ. Tenāha <hi rend="bold">‘‘evaṃ santepī’’</hi>tiādi. <hi rend="bold">Oghataraṇa</hi>nti oghataraṇapaṭipattiṃ. <hi rend="bold">Asaddahanto</hi>ti evaṃ paṭipajjanto <pb ed="M" n="1.0324" /> imāya paṭipattiyā oghaṃ taratīti na saddahanto. <hi rend="bold">Na pakkhandatī</hi>ti pakkhandanalakkhaṇāya saddhāya na ugghāṭīyatīti na otarati. <hi rend="bold">Cittavossaggenā</hi>ti yathākāmācāravasena cittassa vossajjanena. <hi rend="bold">Pamatto</hi> pamādaṃ āpanno. <hi rend="bold">Tatthevā</hi>ti kāmesu eva. <hi rend="bold">Visattattā</hi> laggattā. <hi rend="bold">Vokiṇṇo</hi>ti visevito. <hi rend="bold">Tasmā</hi>ti vuttassa catubbidhassapi atthassa hetubhāvena paccāmasanaṃ. <hi rend="bold">Tappaṭipakkha</hi>nti assaddhiyādīnaṃ paṭipakkhaṃ saddhādīnaṃ okāsattā.</p>

<p rend="bodytext"><hi rend="bold">Etāyā</hi>ti gāthāyaṃ iminā padenāti sambandho. Sappurisasaṃsevo saddhammassavanaṃ yonisomanasikāro dhammānudhammapaṭipattīti imesaṃ sotāpattimaggādhigamassa aṅgānaṃ āsannakāraṇaṃ saddhindriyanti āha <hi rend="bold">‘‘sotāpattiyaṅgapadaṭṭhānaṃ saddhindriya’’</hi>nti. Vuttañhetaṃ – ‘‘saddhājāto upasaṅkamati <pb ed="V" n="1.0284" />, upasaṅkamanto payirupāsati, payirupāsanto sotaṃ odahati, ohitasoto dhammaṃ suṇātī’’tiādi (ma. ni. 2.183, 432). Diṭṭhoghaṃ tarati etenāti <hi rend="bold">diṭṭhoghataraṇaṃ,</hi> diṭṭhoghassa taraṇaṃ. Kāmañcettha ‘‘tarati ogha’’nti vuttaṃ, vattamānasamīpepi pana vattamānaṃ viya voharaṇaṃ yuttaṃ diṭṭhoghassa tiṇṇabhāvassa ekantikattāti <hi rend="bold">‘‘sotāpannañca pakāsetī’’</hi>ti vuttaṃ. Esa nayo sesesupi. Diṭṭhivicikicchādipaṭipattantarāyakarānaṃ pāpadhammānaṃ samucchinnattā <hi rend="bold">sotāpanno…pe… appamādena samannāgato. ‘‘Sotāpatti…pe… taratī’’</hi>ti ettake vutte sakideva imassa lokassa āgamanampi gahitaṃ siyāti tannivattanatthaṃ <hi rend="bold">‘‘ārādhetvā…pe… avasesa’’</hi>nti vuttaṃ. Nanu ‘‘avasesa’’nti vuttattā sotāpattimaggena atiṇṇaṃ anavasesaṃ bhavoghavatthu gahitameva siyāti? Na, upari dvīhi maggehi taritabbānaṃ tesaṃ parato dvinnaṃ pahānavasena vuccamānattā. Apavādavisayampi pariharati – ‘‘evaṃ esā codanā attano visaye na patiṭṭhātī’’ti. Anādikālabhāvattā kāmasaññāya kāmoghataraṇaṃ mahatā eva vīriyena sādhetabbanti āha <hi rend="bold">‘‘vīriyenā’’</hi>ti. <hi rend="bold">Tatiyaṃ maggaṃ ārādhetvā</hi>. Kāmoghassa vatthu <hi rend="bold">kāmoghavatthu,</hi> kāmaguṇehi saddhiṃ sabbo kāmabhavo. <hi rend="bold">Kāmoghasaññita</hi>nti kāmoghasaṅkhātaṃ. Kāmanaṭṭhena kāmo ca so dukkho cāti <hi rend="bold">kāmadukkhaṃ</hi>. Assādanaṭṭhena kāmo eva saññāti kāmasaññā, sabbaso samucchinnattā vigatā kāmasaññā etissāti <hi rend="bold">vigatakāmasaññā</hi><pb ed="M" n="1.0325" />. Sabbesaṃ rāgādimalānaṃ mūlabhūtattā sattasantānassa visesato malīnasabhāvāpādanato paramaṃ ukkaṃsagataṃ malanti <hi rend="bold">paramamalaṃ,</hi> avijjā. Tenāha bhagavā – ‘‘avijjāparamaṃ mala’’nti (dha. pa. 243).</p>

<p rend="bodytext"><hi rend="bold">Paññāpadaṃ gahetvā</hi>ti yathāvuttaṃ paññāpadaṃ hadaye ṭhapetvā. Tappasaṅgena attano paṭibhānena sabbehi viya uggahitaniyāmena. <hi rend="bold">Sabbatthevā</hi>ti pañcasupi ṭhānesu. <hi rend="bold">Atthayuttipucchā</hi>ti paññādiatthasamadhigamassa yuttiyā kāraṇassa pucchā. Tenāha <hi rend="bold">‘‘ayaṃ hī’’</hi>tiādi. <hi rend="bold">Paññādiatthaṃ ñatvā</hi>ti paññādhana-kitti-mitta-abhisamparāyasaṅkhātaṃ atthaṃ sarūpato saccapaṭivedhanipphādanena ñāṇena jānitvā. Nanu esa lokuttaraṃ sotāpattimaggaphalapaññaṃ tadadhigamūpāyaṃ lokiyapaññañca abhibhavitvā ṭhito, so kasmā tattha atthayuttiṃ pucchatīti? Saccametaṃ, upari pana samādhissa yuttiṃ pucchitukāmo paññāya seṭṭhabhāvato, tassa ca ekadeseneva adhigatattā tameva ādiṃ katvā pucchati. <hi rend="bold">‘‘Kāya yuttiyā’’</hi>tiādi atthavaṇṇanaṃ atidissati <hi rend="bold">‘‘esa nayo dhanādīsū’’</hi>ti. Tatthāpi atthayuttipucchābhāvo pana ‘‘sabbatthevā’’ti iminā vibhāvitoti.</p>

<p rend="bodytext">Saddhāsussūsāappamādauṭṭhānasaṅkhātehi <hi rend="bold">catūhi kāraṇehi. Kāyasucaritādibhedena</hi> ājīvaṭṭhamakasīlabhūtena. Samathavipassanābhūtena nippariyāyena bodhipakkhiye eva gaṇhanto <hi rend="bold">‘‘aparabhāge’’</hi>ti <pb ed="V" n="1.0285" /> āha. Pariyāyabodhipakkhiyā pana visesato vuṭṭhānagāminivipassanākālepi labbhanti. <hi rend="bold">Pubbabhāge</hi>ti vā taruṇavipassanākālaṃ. Tato pubbasādhanañca sandhāya <hi rend="bold">‘‘aparabhāge’’</hi>ti punāha, tato paranti attho. <hi rend="bold">Dhamma</hi>nti paṭipattidhammaṃ. Na saddhāmattakeneva paññaṃ labhatīti yojanā. Yadi evaṃ kasmā ‘‘saddahāno’’ti vuttanti āha <hi rend="bold">‘‘yasmā panā’’</hi>tiādi. <hi rend="bold">Kiṃ vuttaṃ hotī</hi>tiādinā vuttameva atthaṃ vivarati. Na kevalaṃ sussūsāmattena paññāpaṭilābho, atha kho appamādena paññaṃ labhatīti dassetuṃ pāḷiyaṃ ‘‘appamatto vicakkhaṇo’’ti vuttanti tadatthaṃ dassento <hi rend="bold">‘‘eva’’</hi>ntiādimāha.</p>

<p rend="bodytext">Idāni saddhādīnaṃ paññāpaṭilābhassa taṃtaṃvisesapaccayāni nīharitvā dassetuṃ <hi rend="bold">‘‘eva’’</hi>nti vuttaṃ. <hi rend="bold">Sussūsāyā</hi>ti sotukāmatāya. Sā atthato <pb ed="M" n="1.0326" /> upasaṅkamanādi. <hi rend="bold">Paññādhigamūpāya</hi>nti pariyattidhammamāha. Tenāha <hi rend="bold">‘‘suṇātī’’</hi>ti. <hi rend="bold">Gahitaṃ na pamussati,</hi> satiavippavāsalakkhaṇo hi appamādoti. Na kevalaṃ yāthāvato gahaṇakosallameva vicakkhaṇatā, atha kho yāthāvato paññāsampavedhanañcāti āha <hi rend="bold">‘‘vitthārikaṃ karotī’’</hi>ti. Idāni paññāpaṭilābhahetuṃ matthakaṃ pāpetvā dassetuṃ <hi rend="bold">‘‘sussūsāya vā’’</hi>tiādi vuttaṃ. <hi rend="bold">Atthamupaparikkhatī</hi>ti sutakatānaṃ dhammānaṃ pāḷiatthūpaparikkhāpubbakaṃ rūpārūpavibhāgaṃ paramatthaṃ salakkhaṇato sāmaññalakkhaṇato ca upaparikkhati vīmaṃsati. <hi rend="bold">Anupubbenā</hi>ti evaṃ ñātapariññaṃ patvā tīraṇapariññāya tato anukkamena tīraṇapariññaṃ pahānapariññañca matthakaṃ pāpento maggappaṭipāṭiyā paramatthasaccabhūtaṃ nibbānaṃ sacchikaroti.</p>

<p rend="bodytext">Imāni saddhādīni cattāri kāraṇāni matthakaṃ pāpetvā dassento āha <hi rend="bold">‘‘desakālādīni ahāpetvā’’</hi>ti. Yasmiṃ dese yasmiṃ kāle ye ca sahāyake nissāya yaṃ kiccaṃ tiretabbaṃ, tāni desakālādīni anatikkamitvā attano abhivuḍḍhiṃ icchantena ‘‘ayaṃ nāma deso, yatthāhaṃ etarahi vasāmi, ayaṃ kālo, ime mittā, ime amittā, ime āyavayā, ahañca ediso jāti-kula-padesa-balabhoga-parivārādīhi, taṃ kiccaṃ idāni āraddhabbaṃ, idāni nāraddhabba’’nti sabbaṃ upaparikkhitvā paṭipajjitabbaṃ. Evaṃ paṭipajjanto hi lokiyassa dhanassa paṭirūpādhigamūpāyaṃ karoti nāma. Lokuttarassa pana sīlavisodhanādivasena veditabbaṃ. Vahitabbabhāvena dhuro viyāti dhuro, bhāro. Idha pana dhurasampaggaho uttarapadalopena dhuro, vīriyaṃ. So sātisayo etassa atthīti <hi rend="bold">dhuravā</hi>. ‘‘Uṭṭhātā’’ti padena kāyikavīriyassa vakkhamānattā <hi rend="bold">‘‘cetasikavīriyavasenā’’</hi>ti visesitaṃ. <hi rend="bold">Anikkhittadhuro</hi> dhorayhabhāvato. <hi rend="bold">Tiṇā bhiyyo <pb ed="V" n="1.0286" /> na maññatī</hi>ti tiṇaṃ viya paribhavanto atibhuyya vattatīti attho. <hi rend="bold">Ādinā nayenā</hi>ti ettha <hi rend="bold">ādi</hi>-saddena –</p>

<p rend="gatha1">‘‘Karaṃ purisakiccāni, so sukhā na vihāyati; (Dī. ni. 3.253);</p>

<p rend="gatha2">‘‘Na divā soppasīlena, rattimuṭṭhānadessinā;</p>

<p rend="gathalast">Niccaṃ mattena soṇḍena, sakkā āvasituṃ ghara’’nti ca. (dī. ni. 3.253); –</p>

<p rend="unindented">Evamādīnaṃ <pb ed="M" n="1.0327" /> saṅgaho. <hi rend="bold">Asithilaparakkamo</hi> analasabhāvato. <hi rend="bold">Ekamūsikāyā</hi>ti ekāya matamūsikāya. <hi rend="bold">Nacirassevā</hi>ti catumāsabbhantareyeva. <hi rend="bold">Catusatasahassasaṅkhaṃ cūḷantevāsī viyā</hi>ti kākaṇikaḍḍhakahāpaṇa-soḷasa-kahāpaṇa-catuvīsati-kahāpaṇa-sataharaṇakkamena dve satasahassāni, cūḷakamahāseṭṭhino dhītulābhavasena dve satasahassānīti evaṃ catusatasahassasaṅkhaṃ dhanaṃ ekamūlena yathā cūḷantevāsī vindi, evaṃ aññopi patirūpakārī dhuravā uṭṭhātā vindate dhanaṃ. Ayañca attho cūḷakaseṭṭhijātakena dīpetabbo. Vuttañhetaṃ –</p>

<p rend="gatha1">‘‘Appakenapi medhāvī, pābhatena vicakkhaṇo;</p>

<p rend="gathalast">Samuṭṭhāpeti attānaṃ, aṇuṃ aggiṃva sandhama’’nti. (jā. 1.1.4);</p>

<p rend="bodytext"><hi rend="bold">Vattaṃ katvā</hi>ti adhiṭṭhānavattaṃ katvā. ‘‘Saccavādī bhūtavādī’’ti kittiṃ pappotīti yojanā. <hi rend="bold">Icchitapatthita</hi>nti yehi mittaṃ icchati, tehi itaraṃ patthitaṃ. <hi rend="bold">Mittāni ganthatī</hi>ti mittabhāvaṃ ghaṭeti. Dānassa piyabhāvakaraṇato <hi rend="bold">‘‘dadaṃ piyo hotī’’</hi>ti vuttaṃ. Yaṃ dānaṃ ekantato mittabhāvāvahaṃ, taṃ dassento <hi rend="bold">‘‘duddadaṃ vā dadaṃ taṃ ganthatī’’</hi>ti āha. <hi rend="bold">Dada</hi>nti ca lakkhaṇavacanametanti āha <hi rend="bold">‘‘dānamukhena vā’’</hi>tiādi.</p>

<p rend="bodytext">Āḷavakassa ajjhāsayānurūpaṃ <hi rend="bold">gahaṭṭhavasena vissajjento</hi>. Saddhā etassa atthīti saddho, tassa <hi rend="bold">saddhassa. Gharamesino</hi>ti gharāvāsasaṅkhātaṃ gharaṃ esantassa. Gharāvāsasannissitattā ‘‘ghara’’nti kāmaguṇā vuccantīti āha <hi rend="bold">‘‘pañca kāmaguṇe’’</hi>ti. ‘‘Ete caturo dhammā’’tiādinā gahitā anantaragāthāya vuttadhammā evāti dassento <hi rend="bold">‘‘vuttappakāraṃ sacca’’</hi>ntiādimāha. Tattha ‘‘ime kusalā, ime akusalā’’tiādinā te atthe yāthāvato dhāraṇato upadhāraṇato <hi rend="bold">dhammo</hi>. Saññā cittacetasikānaṃ <pb ed="V" n="1.0287" /> dhāraṇaṃ, avicchedato sandhāraṇato kusalasantānaṃ dhāretīti <hi rend="bold">dhiti,</hi> vīriyaṃ. Cajati etenāti <hi rend="bold">cāgo,</hi> dānaṃ. Paccayavekallato phaluppādanasamatthatāvasena <hi rend="bold">santi</hi>.</p>

<p rend="bodytext"><hi rend="bold">Aññepī</hi>ti ito yathāvuttadhammasamudāyato aññepi dhammā yadi santi, te dhamme pucchassūti. Kilese, kāyavācādike vā dametīti <hi rend="bold">damo</hi><pb ed="M" n="1.0328" />, paññā. Uṭṭhahati ussahati etenāti <hi rend="bold">uṭṭhānaṃ,</hi> vīriyaṃ. <hi rend="bold">Etthā</hi>ti etissā pucchāya. <hi rend="bold">Saddhi</hi>nti saṅkhepato bhāvatthapadānaṃ bandhanena saha. <hi rend="bold">Ekamekaṃ pada</hi>nti paññādikamekekaṃ padaṃ. ‘‘Paññā imasmiṃ ṭhāne paññāti dhammoti ca āgatā’’tiādinā paññādiatthassa uddharaṇaṃ <hi rend="bold">atthuddhāro</hi>. Tassa tassa atthassa ‘‘paññā pajānanā’’tiādinā (dha. sa. 16) vevacanapadānaṃ uddharaṇaṃ <hi rend="bold">paduddhāro</hi>. Pajānātīti paññā, dhāretīti dhammo, dametīti damoti evaṃ padassa kathanaṃ <hi rend="bold">padavaṇṇanā</hi>.</p>

<p rend="bodytext"><hi rend="bold">Ajjā</hi>ti vā etarahi. <hi rend="bold">Yathāvuttena pakārenā</hi>ti ‘‘saddahāno arahata’’ntiādinā vuttappakārena. Saccasampaṭivedhāvagahaṇaṃ vā yathāvuttena pakārena diṭṭhasaccatāya idhalokaparalokatthaṃ yāthāvato jānanto. Evañca yakkho satthu desanānubhāvasiddhaṃ pañhaṃ pucchanena attano paṭilābhasampattiṃ vibhāvento ‘‘kathaṃsu labhate pañña’’ntiādimāhāti ācariyā. <hi rend="bold">Samparāyiko</hi>ti ettha <hi rend="bold">ca</hi>-saddo luttaniddiṭṭho, tena ‘‘diṭṭhadhammiko cā’’ti ayamattho vutto evāti dassento <hi rend="bold">‘‘yo attho…pe… dassetī’’</hi>ti āha. Arīyati phalaṃ etasmāti <hi rend="bold">attho,</hi> kāraṇaṃ. <hi rend="bold">Vicakkhaṇe</hi> sapayojanatāya.</p>

<p rend="bodytext"><hi rend="bold">Tassa ñāṇassā</hi>ti tassa atthassa āvibhāvanassa ñāṇassa. Guṇavisesehi ca sadisassapi aññassa abhāvato <hi rend="bold">aggadakkhiṇeyyo buddho</hi> bhagavā. Tenāha –</p>

<p rend="gatha1">‘‘Nayimasmiṃ loke parasmiṃ vā pana,</p>

<p rend="gatha2">Buddhena seṭṭhova samova vijjati;</p>

<p rend="gatha3">Āhuneyyānaṃ paramāhutiṃ gato,</p>

<p rend="gathalast">Puññatthikānaṃ vipulaphalesina’’nti. (vi. va. 1047);</p>

<p rend="bodytext"><hi rend="bold">Sahitapaṭipatti</hi>nti paññāsaṅgāhikaṃ attano paṭipattiṃ. Sundarā bodhi subodhi, buddhassa subodhi buddhasubodhi, sā eva <hi rend="bold">buddhasubodhitā</hi>. Dhammassavanatthaṃ sannipatitadevatāhi <hi rend="bold">saṅghuṭṭhasādhukārasadduṭṭhānañca</hi>.</p>

<p rend="bodytext"><hi rend="bold">Satapuññalakkhaṇa</hi>nti <pb ed="V" n="1.0288" /> satasahassakappe puññasambhārassa katattā tesaṃ puññānaṃ vasena satapuññalakkhaṇaṃ anekapuññanibbattalakkhaṇaṃ. Abhinandiyatāya sabbehi aṅgehi samupetaṃ samannāgataṃ. Katapuññabhāvaṃ byañjentīti byañjanāni <pb ed="M" n="1.0329" />, aṅgapaccaṅgāni. Tesaṃ paripuṇṇattā <hi rend="bold">paripuṇṇabyañjanaṃ. Taṃ yakkho…pe… pūresī</hi>ti gāthāpūraṇatthameva hi bhagavā tathārūpāni akāsi. <hi rend="bold">Abyādhitā</hi>ti arogā. ‘‘Abyathitā’’ti keci paṭhanti, sayasantāsarahitāti attho.</p>

<p rend="bodytext">‘‘Hatthayo’’ti vattabbe <hi rend="bold">‘‘hatthako’’</hi>ti vuttaṃ. <hi rend="bold">Āḷavinagara</hi>nti āḷavinagaravāsino vadati. Bhavati hi tatraṭṭhatāya taṃ-saddo yathā ‘‘gāmo āgato, mañcā ukkuṭṭhiṃ karontī’’ti. <hi rend="bold">Ekakolāhalena</hi> vattamānena.</p>

<p rend="bodytext"><hi rend="bold">Sampiṇḍitvā</hi>ti sannipatitvā. Kāmaṃ sambhāro tena katoti natthi, yuddhatthaṃ pana bahuso ussāhassa katattā <hi rend="bold">‘‘yuddhamādiṃ katvā’’</hi>ti vuttaṃ. <hi rend="bold">Tameva āḷavakasuttaṃ kathesi</hi> tassā <hi rend="bold">eva</hi> desanāya sannipatitaparisāya sappāyattā. Tenāha <hi rend="bold">‘‘kathāpari…pe… ahosī’’</hi>ti. <hi rend="bold">Catūhi vatthūhī</hi>ti catūhi saṅgahavatthūhi. <hi rend="bold">Parisa</hi>nti attano parisaṃ. <hi rend="bold">‘‘Itarañcā’’</hi>tipi vadanti.</p>

<p rend="centre">Āḷavakasuttavaṇṇanā niṭṭhitā.</p>

<p rend="centre">Sāratthappakāsiniyā saṃyuttanikāya-aṭṭhakathāya</p>

<p rend="centre">Yakkhasaṃyuttavaṇṇanāya līnatthappakāsanā samattā.</p>
</body>
<back></back>
</text>
</TEI.2>