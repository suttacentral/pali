<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">Pañcavaggo</p>

<p rend="subhead">Kammavaggavaṇṇanā</p>

<p rend="bodytext" n="483"><hi rend="paranum">483</hi><hi rend="dot">.</hi> Kammavagge <pb ed="M" n="3.0492" /><pb ed="V" n="3.0451" /> ummattakassa bhikkhuno ummattakasammuti ummattake yācitvā gate asammukhāpi dātuṃ vaṭṭati, tattha nisinnepi na kuppati niyamābhāvato. Asammukhā kate pana dosābhāvaṃ dassetuṃ <hi rend="bold">‘‘asammukhākataṃ sukataṃ hotī’’</hi>ti vuttaṃ. Dūtena upasampadā pana sammukhā kātuṃ na sakkā kammavācānānattasambhavato. Pattanikkujjanādayo hatthapāsato apanītamattepi kātuṃ vaṭṭanti. <hi rend="bold">Saṅghasammukhatā</hi>tiādīsu yāvatikā bhikkhū kammappattā, te āgatā honti, chandārahānaṃ chando āhaṭo hoti, sammukhībhūtā na paṭikkosanti, ayaṃ <hi rend="bold">saṅghasammukhatā</hi>. Yena dhammena yena vinayena yena satthusāsanena saṅgho kammaṃ karoti, ayaṃ <hi rend="bold">dhammasammukhatā</hi>. Tattha <hi rend="bold">dhammo</hi>ti bhūtaṃ vatthu. <hi rend="bold">Vinayo</hi>ti codanā ceva sāraṇā ca. <hi rend="bold">Satthusāsanaṃ</hi> nāma ñattisampadā ceva anussāvanasampadā ca. Yassa saṅgho kammaṃ karoti, tassa sammukhabhāvo <hi rend="bold">puggalasammukhatā</hi>. Kattikamāsassa pavāraṇamāsattā <hi rend="bold">‘‘ṭhapetvā kattikamāsa’’</hi>nti vuttaṃ. <hi rend="bold">Paccukkaḍḍhitvā ṭhapitadivaso cā</hi>ti kāḷapakkhe cātuddasiṃ vā pannarasiṃ vā sandhāya vuttaṃ. <hi rend="bold">Dve ca puṇṇamāsiyo</hi>ti paṭhamapacchimavassūpagatānaṃ vasena vuttaṃ.</p>

<p rend="bodytext" n="485"><hi rend="paranum">485</hi><hi rend="dot">.</hi> Ṭhānakaraṇāni sithilāni katvā uccāretabbaṃ akkharaṃ <hi rend="bold">sithilaṃ,</hi> tāniyeva dhanitāni asithilāni katvā uccāretabbaṃ akkharaṃ <hi rend="bold">dhanitaṃ</hi>. Dvimattakālaṃ <hi rend="bold">dīghaṃ,</hi> ekamattakālaṃ <hi rend="bold">rassaṃ. Dasadhā byañjanabuddhiyā pabhedo</hi>ti evaṃ sithilādivasena byañjanabuddhiyā akkharuppādakacittassa dasappakārena pabhedo. Sabbāni hi akkharāni cittasamuṭṭhānāni yathādhippetatthabyañjanato byañjanāni ca. Saṃyogo paro etasmāti saṃyogaparo, na saṃyogaparo <hi rend="bold">asaṃyogaparo</hi>. <hi rend="bold">Āyasmato buddharakkhitatherassa yassa na khamatī</hi>ti ettha <hi rend="bold">ta</hi>-kāra <hi rend="bold">na</hi>-kārasahitākāro asaṃyogaparo. <hi rend="bold">Karaṇānī</hi>ti kaṇṭhādīni.</p>

<p rend="bodytext" n="488"><hi rend="paranum">488</hi><hi rend="dot">.</hi> Anukkhittā <pb ed="M" n="3.0493" /><pb ed="V" n="3.0452" /> pārājikaṃ anāpannā ca pakatattāti āha <hi rend="bold">‘‘pakatattā anukkhittā’’</hi>tiādi. Tattha <hi rend="bold">anissāritā</hi>ti purimapadasseva vevacanaṃ. <hi rend="bold">Parisuddhasīlā</hi>ti pārājikaṃ anāpannā. <hi rend="bold">Na tesaṃ chando vā pārisuddhi vā etī</hi>ti tīsu dvīsu vā nisinnesu ekassa vā dvinnaṃ vā chandapārisuddhi āhaṭāpi anāhaṭāva hotīti adhippāyo.</p>

<p rend="subhead">Apalokanakammakathāvaṇṇanā</p>

<p rend="bodytext" n="495-496"><hi rend="paranum">495-496</hi><hi rend="dot">.</hi><hi rend="bold">Kāyasambhogasāmaggī</hi>ti sahaseyyapaṭiggahaṇādi. <hi rend="bold">So rato</hi>ti subhe rato. Suṭṭhu oratoti vā <hi rend="bold">sorato. Nivātavuttī</hi>ti nīcavutti. <hi rend="bold">Paṭisaṅkhā</hi>ti paṭisaṅkhāya ñāṇena upaparikkhitvā. Yaṃ taṃ avandiyakammaṃ anuññātanti sambandho. <hi rend="bold">Imassa apalokanakammassa ṭhānaṃ hotī</hi>ti evampi apalokanakammaṃ pavattatīti attho. Kammameva lakkhaṇanti <hi rend="bold">kammalakkhaṇaṃ</hi>. Osāraṇanissāraṇabhaṇḍukammādayo viya kammañca hutvā aññañca nāmaṃ na labhati, kammameva hutvā upalakkhīyatīti ‘‘kammalakkhaṇa’’nti vuccati. <hi rend="bold">Etampi kammalakkhaṇamevā</hi>ti vuttakammalakkhaṇaṃ dassetuṃ <hi rend="bold">‘‘acchinnacīvarajiṇṇacīvaranaṭṭhacīvarāna’’</hi>ntiādi vuttaṃ. <hi rend="bold">Iṇapalibodhampī</hi>ti iṇameva palibodho iṇapalibodho, tampi dātuṃ vaṭṭati. Sace tādisaṃ bhikkhuṃ iṇāyikā palibundhanti, tatruppādatopi tassa iṇaṃ sodhetuṃ vaṭṭatīti adhippāyo.</p>

<p rend="bodytext"><hi rend="bold">Chattaṃ vā vedikaṃ vā</hi>ti ettha <hi rend="bold">vedikā</hi>ti cetiyassa upari caturassacayo vuccati. <hi rend="bold">Chatta</hi>nti tato uddhaṃ valayāni dassetvā kato aggacayo vuccati. <hi rend="bold">Cetiyassa upanikkhepato</hi>ti cetiye navakammattāya upanikkhittato, cetiyasantakatoti vuttaṃ hoti. <hi rend="bold">Aññā katikā kātabbā</hi>ti purimakatikāya asaṅgahitattā vuttaṃ. <hi rend="bold">Tehī</hi>ti yesaṃ puggalikaṭṭhāne tiṭṭhanti, tehi. <hi rend="bold">Dasabhāga</hi>nti dasamabhāgaṃ. <hi rend="bold">Tatthā</hi>ti tasmiṃ vihāre. <hi rend="bold">Mūle</hi>ti pubbe. <hi rend="bold">‘‘Ito paṭṭhāya bhājetvā khādantū’’</hi>ti vacaneneva yathāsukhaṃ paribhogo paṭikkhitto hotīti āha <hi rend="bold">‘‘purimakatikā paṭippassambhatī’’</hi>ti.</p>

<p rend="centre"><hi rend="bold">Anuvicaritvā</hi>ti pacchato pacchato gantvā. <hi rend="bold">Apaccāsīsantenā</hi>ti tesaṃ santikā</p>

<p rend="bodytext">Paccayaṃ apaccāsīsantena. <hi rend="bold">Mūlabhāga</hi>nti vuttamevatthaṃ vibhāveti <hi rend="bold">‘‘dasabhāgamatta’’</hi>nti. <hi rend="bold">Akatāvāsaṃ vā katvā</hi>ti tato uppannaāyena <pb ed="M" n="3.0494" /> katvā. <hi rend="bold">Jaggitakāle ca na vāretabbā</hi>ti jaggitānaṃ pupphaphalabharitakāle na vāretabbā. <hi rend="bold">Jagganakāle</hi>ti jaggituṃ āraddhakāle. <hi rend="bold">Ñattikammaṭṭhānabhede</hi>ti ñattikammassa ṭhānabhede.</p>

<p rend="centre">Kammavaggavaṇṇanā niṭṭhitā.</p>

<p rend="subhead">Apaññatte paññattavaggavaṇṇanā</p>

<p rend="bodytext" n="500"><hi rend="paranum">500</hi><hi rend="dot">.</hi> Satta <pb ed="V" n="3.0453" /> āpattikkhandhā paññattaṃ nāmāti sambandho. Kakusandhakoṇāgamanakassapā eva satta āpattikkhandhe paññapesuṃ, vipassīādayo pana ovādapātimokkhaṃ uddisiṃsu, na sikkhāpadaṃ paññapesunti āha <hi rend="bold">‘‘kakusandhañca…pe… antarā kenaci apaññatte sikkhāpade’’</hi>ti. Sesamettha suviññeyyameva.</p>

<p rend="centre">Iti samantapāsādikāya vinayaṭṭhakathāya sāratthadīpaniyaṃ</p>

<p rend="centre">Parivāraṭṭhakathāvaṇṇanā samattā.</p>

<p rend="subhead">Nigamanakathāvaṇṇanā</p>

<p rend="bodytext">Avasānagāthāsu <pb ed="M" n="3.0495" /> pana ayamattho. <hi rend="bold">Vibhattadesana</hi>nti ubhatovibhaṅgakhandhakaparivārehi vibhattadesanaṃ vinayapiṭakanti yojetabbaṃ. <hi rend="bold">Tassā</hi>ti tassa vinayassa.</p>

<p rend="bodytext"><hi rend="bold">Tatrida</hi>ntiādi paṭhamapārājikavaṇṇanāyaṃ vuttanayameva.</p>

<p rend="bodytext"><hi rend="bold">Satthumahābodhivibhūsito</hi>ti satthunā paribhuttamahābodhivibhūsito maṇḍito, tassa mahāvihārassa dakkhiṇabhāge uttamaṃ yaṃ padhānagharanti sambandho. Tattha <hi rend="bold">padhānaghara</hi>nti taṃnāmakaṃ pariveṇaṃ. <hi rend="bold">Sucicārittasīlena, bhikkhusaṅghena sevita</hi>nti idampi padhānagharavisesanaṃ.</p>

<p rend="bodytext"><hi rend="bold">Tatthā</hi>ti tasmiṃ padhānaghare. <hi rend="bold">Cārupākārasañcita</hi>nti manāpena pākārena parikkhittaṃ. <hi rend="bold">Sītacchāyatarūpeta</hi>nti ghananicitapattasañchannasākhāpasākhatāya sītacchāyehi rukkhehi upetaṃ. Vikasitakamalakuvalayapuṇḍarīkasogandhikādipupphasañchannamadhurasītaludakapuṇṇatāya sampannā salilāsayā assāti <hi rend="bold">sampannasalilāsayo. Uddisitvā</hi>ti buddhasiriṃ nāma theraṃ nissāya, tassa ajjhesanaṃ nissāyāti vuttaṃ hoti. <hi rend="bold">Iddhā</hi>ti atthavinicchayādīhi iddhā phītā paripuṇṇā.</p>

<p rend="bodytext"><hi rend="bold">Sirinivāsassā</hi>ti siriyā nivāsaṭṭhānabhūtassa. <hi rend="bold">Jayasaṃvacchare</hi>ti jayappattasaṃvacchare. <hi rend="bold">Aya</hi>nti theraṃ buddhasiriṃ uddissa yā vinayavaṇṇanā āraddhā, ayaṃ. <hi rend="bold">Dhammūpasaṃhitā</hi>ti kusalasannissitā. Idāni sadevakassa lokassa accantasukhādhigamāya attano puññaṃ pariṇāmento <hi rend="bold">‘‘ciraṭṭhitattha dhammassā’’</hi>tiādimāha <pb ed="V" n="3.0454" />. Tattha <hi rend="bold">samācita</hi>nti upacitaṃ. <hi rend="bold">Sabbassa ānubhāvenā</hi>ti sabbassa tassa puññassa tejena. <hi rend="bold">Sabbepi pāṇino</hi>ti kāmāvacarādibhedā sabbe sattā. <hi rend="bold">Saddhammarasasevino</hi>ti yathārahaṃ bodhittayādhigamavasena saddhammarasasevino bhavantu. Sesamettha suviññeyyameva.</p>

<p rend="centre">Nigamanakathāvaṇṇanā niṭṭhitā.</p>

<p rend="subhead">Nigamanakathā</p>

<p rend="bodytext">Ettāvatā <pb ed="M" n="3.0496" /> ca –</p>

<p rend="gatha1">Vinaye pāṭavatthāya, sāsanassa ca vuḍḍhiyā;</p>

<p rend="gathalast">Vaṇṇanā yā samāraddhā, vinayaṭṭhakathāya sā.</p>

<p rend="gatha1"><hi rend="bold">Sāratthadīpanī</hi> nāma, sabbaso pariniṭṭhitā;</p>

<p rend="gathalast">Tiṃsasahassamattehi, ganthehi parimāṇato.</p>

<p rend="gatha1">Ajjhesito narindena, sohaṃ <hi rend="bold">parakkamabāhunā</hi>;</p>

<p rend="gathalast">Saddhammaṭṭhitikāmena, sāsanujjotakārinā.</p>

<p rend="gatha1">Teneva kārite ramme, pāsādasatamaṇḍite;</p>

<p rend="gathalast">Nānādumagaṇākiṇṇe, bhāvanābhiratālaye.</p>

<p rend="gatha1">Sītalūdakasampanne, vasaṃ <hi rend="bold">jetavane</hi> imaṃ;</p>

<p rend="gathalast">Atthabyañjanasampannaṃ, akāsiṃ suvinicchayaṃ.</p>

<p rend="gatha1">Yaṃ siddhaṃ iminā puññaṃ, yaṃ caññaṃ pasutaṃ mayā;</p>

<p rend="gathalast">Etena puññakammena, dutiye attasambhave.</p>

<p rend="gatha1">Tāvatiṃse pamodento, sīlācāraguṇe rato;</p>

<p rend="gathalast">Alaggo pañcakāmesu, patvāna paṭhamaṃ phalaṃ.</p>

<p rend="gatha1">Antime <pb ed="V" n="3.0455" /> attabhāvamhi, metteyyaṃ munipuṅgavaṃ;</p>

<p rend="gathalast">Lokaggapuggalaṃ nāthaṃ, sabbasattahite rataṃ.</p>

<p rend="gatha1">Disvāna tassa dhīrassa, sutvā saddhammadesanaṃ;</p>

<p rend="gathalast">Adhigantvā phalaṃ aggaṃ, sobheyyaṃ jinasāsanaṃ.</p>

<p rend="gatha1">Sadā rakkhantu rājāno, dhammeneva imaṃ pajaṃ;</p>

<p rend="gathalast">Niratā puññakammesu, jotentu jinasāsanaṃ.</p>

<p rend="gatha1">Ime ca pāṇino sabbe, sabbadā nirupaddavā;</p>

<p rend="gathalast">Niccaṃ kalyāṇasaṅkappā, pappontu amataṃ padanti.</p>

<p rend="centre">Sāratthadīpanī nāma vinayaṭīkā niṭṭhitā.</p>
</body>
<back></back>
</text>
</TEI.2>