<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">4. Soṇadaṇḍasuttavaṇṇanā</p>

<p rend="bodytext" n="300"><hi rend="paranum">300</hi><hi rend="dot">.</hi> Sundarabhāvena <pb ed="V" n="1.0277" /><pb ed="M" n="1.0313" /><pb ed="P" n="1.0408" /> sātisayāni aṅgāni etesaṃ atthīti aṅgā, rājakumārāti āha <hi rend="bold">‘‘aṅgā nāma aṅgapāsādikatāyā’’</hi>tiādi. <hi rend="bold">Idhāpi adhippetā,</hi> na ambaṭṭhasutte eva. <hi rend="bold">Āgantuṃ na dassantī</hi>ti āgamane ādīnavaṃ dassetvā paṭikkhipanavasena āgantuṃ na dassanti, nānujānissantīti adhippāyo. Nīlāsokakaṇikārakoviḷārakundarājarukkhehi sammissatāya taṃ campakavanaṃ <hi rend="bold">‘‘nīlādipañcavaṇṇakusumapaṭimaṇḍita’’</hi>nti daṭṭhabbaṃ. Na campakarukkhānaṃyeva nīlādipañcakusumatāyāti vadanti. <hi rend="bold">‘‘Bhagavā kusumagandhasugandhe campakavane viharatī’’</hi>ti iminā na māpanakāle eva tasmiṃ nagare campakarukkhā ussannā, atha kho aparabhāge pīti dasseti. Māpanakāle hi campakānaṃ ussannatāya sā nagarī ‘‘campā’’ti nāmaṃ labhi. <hi rend="bold">Issarattā</hi>ti adhipatibhāvato. Senā etassa atthīti seniko, seniko eva <hi rend="bold">seniyo,</hi> atthitā cettha bahubhāvavisiṭṭhāti vuttaṃ <hi rend="bold">‘‘mahatiyā senāya samannāgatattā’’</hi>ti.</p>

<p rend="bodytext" n="301-2"><hi rend="paranum">301-2</hi><hi rend="dot">.</hi><hi rend="bold">Saṃhatā</hi>ti sannipatitā, ‘‘saṅghino’’ti vattabbe <hi rend="bold">‘‘saṅghī’’</hi>ti puthutthe ekavacanaṃ brāhmaṇagahapatikānaṃ adhippetattā, tenāha <hi rend="bold">‘‘etesa’’</hi>nti. Rājarājaññādīnaṃ bhaṇḍadharā purisā khatā, nesaṃ <pb ed="P" n="1.0409" /> tāyanato <hi rend="bold">khattā.</hi> So hi yehi yattha pesito, tattha tesaṃ dosaṃ pariharanto yuttapattavasena pucchitamatthaṃ katheti, tenāha <hi rend="bold">‘‘pucchitapañhe byākaraṇasamattho’’</hi>ti. Kulāpadesādinā mahatī mattā etassāti <hi rend="bold">mahāmatto.</hi></p>

<p rend="subhead">Soṇadaṇḍaguṇakathāvaṇṇanā</p>

<p rend="bodytext" n="303"><hi rend="paranum">303</hi><hi rend="dot">.</hi> Visiṭṭhaṃ rajjaṃ virajjaṃ, virajjameva verajjaṃ yathā ‘‘vekataṃ vesaya’’nti, nānāvidhaṃ verajjaṃ <hi rend="bold">nānāverajjaṃ,</hi> tattha jātātiādinā sabbaṃ vuttanayeneva veditabbaṃ. <hi rend="bold">Uttamabrāhmaṇo</hi>ti <pb ed="V" n="1.0278" /> abhijanasampattiyā vittasampattiyā vijjāsampattiyā uggatataro, uḷāro vā brāhmaṇo. <hi rend="bold">Asannipāto</hi>ti lābhamaccharena nippīḷitatāya asannipāto viya bhavissati.</p>

<p rend="bodytext">‘‘Aṅgeti <pb ed="M" n="1.0314" /> gameti ñāpetīti <hi rend="bold">aṅgaṃ,</hi> hetūti āha <hi rend="bold">‘‘imināpi kāraṇenā’’</hi>ti. ‘‘Ubhato sujāto’’ti ettake vutte yehi kehici dvīhi bhāgehi sujātatā viññāyeyya. Sujāta-saddo ca ‘‘sujāto cārudassano’’tiādīsu (theragā. 818) ārohasampattipariyāyoti jātivaseneva sujātataṃ vibhāvetuṃ <hi rend="bold">‘‘mātito ca pitito cā’’</hi>ti vuttaṃ. Anorasaputtavasenāpi loke mātupitusamaññā dissati, idha panassa orasaputtavaseneva icchitāti dassetuṃ <hi rend="bold">‘‘saṃsuddhagahaṇiko’’</hi>ti vuttaṃ. Gabbhaṃ gaṇhāti dhāretīti <hi rend="bold">gahaṇī,</hi> gabbhāsayasaññito mātukucchippadeso. Yathābhuttassa <pb ed="P" n="1.0410" /> āhārassa vipācanavasena gaṇhanato achaḍḍanato <hi rend="bold">gahaṇī,</hi> kammajatejodhātu.</p>

<p rend="bodytext">Pitā ca mātā ca pitaro, pitūnaṃ pitaro pitāmahā, tesaṃ yugo dvando <hi rend="bold">pitāmahayugo,</hi> tasmā, yāva sattamā pitāmahayugā pitāmahadvandāti evamettha attho daṭṭhabbo. Evañhi pitāmahaggahaṇeneva mātāmahopi gahitoti. So aṭṭhakathāyaṃ visuṃ na uddhaṭo. Yuga-saddo cettha ekasesanayena daṭṭhabbo ‘‘yugo ca yugo ca yugā’’ti. Evañhi tattha tattha dvandaṃ gahitameva hoti, tenāha <hi rend="bold">‘‘tato uddhaṃ sabbepi pubbapurisā pitāmahaggahaṇeneva gahitā’’</hi>ti. Purisaggahaṇañcettha ukkaṭṭhaniddesavasena katanti daṭṭhabbaṃ. Evañhi ‘‘mātito’’ti pāḷivacanaṃ samatthitaṃ hoti. <hi rend="bold">Akkhitto</hi>ti appattakhepo. <hi rend="bold">Anavakkhitto</hi>ti saddhathālipākādīsu na avakkhitto na chaḍḍito. <hi rend="bold">Jātivādenā</hi>ti hetumhi karaṇavacananti dassetuṃ <hi rend="bold">‘‘kena kāraṇenā’’</hi>tiādi vuttaṃ. Ettha ca <hi rend="bold">‘‘ubhato…pe… pitāmahayugā’’</hi>ti etena brāhmaṇassa yonidosābhāvo dassito saṃsuddhagahaṇikabhāvakittanato, <hi rend="bold">‘‘akkhitto’’</hi>ti iminā kiriyāparādhābhāvo. Kiriyāparādhena hi sattā khepaṃ pāpuṇanti. <hi rend="bold">‘‘Anupakkuṭṭho’’</hi>ti iminā ayuttasaṃsaggābhāvo. Ayuttasaṃsaggampi hi paṭicca sattā akkosaṃ labhanti.</p>

<p rend="bodytext"><hi rend="bold">Issaro</hi>ti ādhipateyyasaṃvattaniyakammabalena īsanasīlo, sā panassa issaratā vibhavasampattipaccayā pākaṭā jātāti aḍḍhatāpariyāyabhāveneva vadanto <hi rend="bold">‘‘aḍḍhoti issaro’’</hi>ti āha. Mahantaṃ dhanaṃ assa bhūmigatañceva vehāsaṭṭhañcāti <hi rend="bold">mahaddhano. Tassā</hi>ti tassa tassa <pb ed="M" n="1.0315" /><pb ed="P" n="1.0411" />. <hi rend="bold">Vadanti</hi> ‘‘anvayato, byatirekato ca anupasaṅkamanakāraṇaṃ kittemā’’ti.</p>

<p rend="bodytext"><hi rend="bold">Adhikarūpo</hi>ti <pb ed="V" n="1.0279" /> visiṭṭharūpo uttamasarīro. Dassanaṃ arahatīti <hi rend="bold">dassanīyo,</hi> tenāha <hi rend="bold">‘‘dassanayoggo’’</hi>ti. Pasādaṃ āvahatīti <hi rend="bold">pāsādiko,</hi> tenāha <hi rend="bold">‘‘cittappasādajananato’’</hi>ti. <hi rend="bold">Vaṇṇassā</hi>ti vaṇṇadhātuyā. <hi rend="bold">Sarīra</hi>nti sannivesavisiṭṭhaṃ karacaraṇagīvāsīsādiavayavasamudāyaṃ, so ca saṇṭhānamukhena gayhatīti <hi rend="bold">‘‘paramāya vaṇṇapokkharatāyāti…pe… sampattiyā cā’’</hi>ti vuttaṃ. Sabbavaṇṇesu suvaṇṇavaṇṇova uttamoti vuttaṃ <hi rend="bold">‘‘seṭṭhena suvaṇṇavaṇṇena samannāgato’’</hi>ti. Tathā hi buddhā, cakkavattino ca suvaṇṇavaṇṇāva honti. <hi rend="bold">Brahmavacchasī</hi>ti uttamasarīrābho, suvaṇṇābho icceva attho. Imameva hi atthaṃ sandhāya <hi rend="bold">‘‘mahābrahmuno sarīrasadiseneva sarīrena samannāgato’’</hi>ti vuttaṃ, na brahmujugattataṃ. <hi rend="bold">Akhuddāvakāso dassanāyā</hi>ti ārohapariṇāhasampattiyā, avayavapāripūriyā ca dassanāya okāso na khuddako, tenāha <hi rend="bold">‘‘sabbānevā’’</hi>tiādi.</p>

<p rend="bodytext">Yamaniyamalakkhaṇaṃ <hi rend="bold">sīlamassa atthīti sīlavā.</hi> Taṃ panassa rattaññutāya <hi rend="bold">vuddhaṃ vaḍḍhitaṃ atthīti vuddhasīlī.</hi> Tena ca sabbadā sammāyogato <hi rend="bold">vuddhasīlena samannāgato. Sabbametaṃ pañcasīlamattameva sandhāya vadanti</hi> tato paraṃ sīlassa tattha abhāvato, tesañca ajānanato.</p>

<p rend="bodytext">Ṭhānakaraṇasampattiyā, sikkhāsampattiyā ca katthacipi anūnatāya parimaṇḍalapadāni byañjanāni akkharāni etissāti <hi rend="bold">parimaṇḍalapadabyañjanā.</hi> Atha vā pajjati attho <pb ed="P" n="1.0412" /> etenāti padaṃ, nāmādi. Yathādhippetamatthaṃ byañjetīti byañjanaṃ, vākyaṃ. Tesaṃ paripuṇṇatāya <hi rend="bold">parimaṇḍalapadabyañjanā.</hi> Atthañāpane sādhanatāya vācāva karaṇanti <hi rend="bold">vākkaraṇaṃ,</hi> udāhāraghoso. <hi rend="bold">Guṇaparipuṇṇabhāvena</hi> tassa brāhmaṇassa, tena vā bhāsitabbaatthassa. <hi rend="bold">Pūre</hi> puṇṇabhāve. <hi rend="bold">Pūre</hi>ti ca purimasmiṃ atthe ādhāre bhummaṃ, dutiyasmiṃ visaye. <hi rend="bold">‘‘Sukhumālattanenā’’</hi>ti iminā tassā vācāya mudusaṇhabhāvamāha. <hi rend="bold">Apalibuddhāya</hi> pittasemhādīhi. <hi rend="bold">Sandiṭṭhaṃ</hi> sabbaṃ dassetvā viya ekadesaṃ kathanaṃ. <hi rend="bold">Vilambitaṃ</hi> saṇikaṃ cirāyitvā kathanaṃ. ‘‘Sandiddhavilambitādī’’ti vā pāṭho. Tattha <hi rend="bold">sandiddhaṃ</hi> sandehajanakaṃ. <hi rend="bold">Ādi</hi>-saddena dukkhalitānukaḍḍhitādiṃ <pb ed="M" n="1.0316" /> saṅgaṇhāti. <hi rend="bold">‘‘Ādimajjhapariyosānaṃ pākaṭaṃ katvā’’</hi>ti iminā tassā vācāya atthapāripūriṃ vadanti.</p>

<p rend="bodytext"><hi rend="bold">‘‘Jiṇṇo’’</hi>tiādīni padāni suviññeyyāni, heṭṭhā vuttatthāni ca. Dutiyanaye pana <hi rend="bold">jiṇṇo</hi>ti nāyaṃ jiṇṇatā vayomattena, atha kho kulaparivaṭṭena purāṇatāti āha <hi rend="bold">‘‘jiṇṇoti porāṇo’’</hi>tiādi, tena tassa brāhmaṇassa kulavasena uditoditabhāvamāha. Jātivuddhiyā ‘‘vayoanuppatto’’ti vakkhamānattā, guṇavuddhiyā tato sātisayattā ca <hi rend="bold">‘‘vuddhoti sīlācārādiguṇavuddhiyā yutto’’</hi>ti āha. Tathā jātimahallakatāya <pb ed="P" n="1.0413" /> vakkhamānattā <hi rend="bold">‘‘mahallako’’</hi>ti <pb ed="V" n="1.0280" /> padena vibhavamahattatā yojitā. <hi rend="bold">Maggapaṭipanno</hi>ti brāhmaṇānaṃ paṭipattivīthiṃ upagato taṃ avokkamma caraṇato. <hi rend="bold">Antimavaya</hi>nti pacchimavayaṃ.</p>

<p rend="subhead">Buddhaguṇakathāvaṇṇanā</p>

<p rend="bodytext" n="304"><hi rend="paranum">304</hi><hi rend="dot">.</hi> Tādisehi mahānubhāvehi saddhiṃ yugaggāhavasenapi dahanaṃ na mādisānaṃ anucchavikaṃ, kuto pana ukkaṃsananti idaṃ brāhmaṇassa na yuttarūpanti dassento āha <hi rend="bold">‘‘na kho pana metaṃ yutta’’</hi>ntiādi. <hi rend="bold">Sadisā</hi>ti ekadesena sadisā. Na hi buddhānaṃ guṇehi sabbathā sadisā kecipi guṇā aññesu labbhanti. <hi rend="bold">Itare</hi>ti attano guṇehi asadisaguṇe. <hi rend="bold">Ida</hi>nti idaṃ atthajātaṃ. <hi rend="bold">Gopadaka</hi>nti gāviyā pade ṭhitaudakaṃ.</p>

<p rend="bodytext"><hi rend="bold">Saṭṭhikulasatasahassa</hi>nti saṭṭhisahassādhikaṃ kulasatasahassaṃ <hi rend="bold">kulapariyāyenā</hi>ti suddhodanamahārājassa kulānukkamena <hi rend="bold">āgataṃ. Tesupī</hi>ti tesupi catūsu nidhīsu. <hi rend="bold">Gahitagahita</hi>nti gahitaṃ gahitaṃ ṭhānaṃ pūratiyeva dhanena paṭipākatikameva hoti. <hi rend="bold">Aparimāṇoyevā</hi>ti ‘‘ettako eso’’ti kenaci paricchindituṃ asakkuṇeyyatāya aparicchinno eva.</p>

<p rend="bodytext"><hi rend="bold">Tatthā</hi>ti mañcake. <hi rend="bold">Sīhaseyyaṃ kappesī</hi>ti yathā rāhu asurindo āyāmato, vitthārato ubbedhato ca bhagavato rūpakāyassa paricchedaṃ gahetuṃ na sakkoti, tathā rūpaṃ iddhābhisaṅkhāraṃ abhisaṅkharonto sīhaseyyaṃ kappesi.</p>

<p rend="bodytext">Kilesehi <pb ed="M" n="1.0317" /> ārakattā parisuddhaṭṭhena <hi rend="bold">ariya</hi>nti āha <hi rend="bold">‘‘ariyaṃ uttamaṃ parisuddha’’</hi>nti. <hi rend="bold">Anavajjaṭṭhena kusalaṃ,</hi> na sukhavipākaṭṭhena. Katthaci <pb ed="P" n="1.0414" /><hi rend="bold">caturāsītipāṇasahassāni,</hi> katthaci <hi rend="bold">aparimāṇāpi devamanussā</hi> yasmā catuvīsatiyā ṭhānesu asaṅkhyeyyā aparimeyyā devamanussā <hi rend="bold">maggaphalāmataṃ</hi> piviṃsu, koṭisatasahassādiparimāṇenapi bahū eva, <hi rend="bold">tasmā</hi> anuttarācārasikkhāpanavasena bhagavā <hi rend="bold">bahūnaṃ ācariyo. Te</hi>ti kāmarāgato aññe bhagavato pahīnakilese. <hi rend="bold">Keḷanā</hi>ti keḷāyanā dhanāyanā.</p>

<p rend="bodytext"><hi rend="bold">Apāpapurekkhāro</hi>ti apāpe pure karoti, na vā pāpaṃ purato karotītipi apāpapurekkhāroti imamatthaṃ dassetuṃ <hi rend="bold">‘‘apāpe navalokuttaradhamme’’</hi>tiādi vuttaṃ. Tattha <hi rend="bold">apāpe</hi>ti pāpapaṭipakkhe, pāparahite ca. Brahmani seṭṭhe buddhe bhagavati bhavā tassa dhammadesanāvasena ariyāya <pb ed="V" n="1.0281" /> jātiyā jātattā, brahmuno vā bhagavato hitā garukaraṇādinā, yathānusiṭṭhapaṭipattiyā ca, brahmaṃ vā seṭṭhaṃ ariyamaggaṃ jānātīti <hi rend="bold">brahmaññā,</hi> ariyasāvakasaṅkhātā pajā, tenāha <hi rend="bold">‘‘sāriputtā’’</hi>tiādi. Pakatibrāhmaṇajātivasenāpi ‘‘brahmaññāya pajāyā’’ti padassa attho veditabboti dassetuṃ <hi rend="bold">‘‘apicā’’</hi>tiādi vuttaṃ.</p>

<p rend="bodytext"><hi rend="bold"> Tiroraṭṭhā tirojanapadā</hi>ti ettha rajjaṃ <hi rend="bold">raṭṭhaṃ,</hi> rājanti rājāno etenāti, tadekadesabhūtā padesā pana <hi rend="bold">janapado,</hi>janā pajjanti ettha sukhajīvikaṃ pāpuṇantīti. Pucchāya vā dosaṃ sallakkhetvāti sambandho. <hi rend="bold">Asamatthata</hi>nti attano asamatthataṃ. <hi rend="bold">Bhagavā vissajjeti</hi> tesaṃ upanissayasampattiṃ, ñāṇaparipākaṃ, cittācārañca ñatvāti adhippāyo.</p>

<p rend="bodytext"><hi rend="bold">‘‘Ehi</hi><pb ed="P" n="1.0415" /><hi rend="bold">svāgatavādī’’</hi>ti iminā sukhasambhāsapubbakaṃ piyavāditaṃ dasseti, <hi rend="bold">‘‘sakhilo’’</hi>ti iminā saṇhavācataṃ, <hi rend="bold">‘‘sammodako’’</hi>ti iminā paṭisandhārakusalataṃ, <hi rend="bold">‘‘abhākuṭiko’’</hi>ti iminā sabbattheva vippasannamukhataṃ, <hi rend="bold">‘‘uttānamukho’’</hi>ti iminā sukhālāpataṃ, <hi rend="bold">‘‘pubbabhāsī’’</hi>ti iminā dhammānuggahassa okāsakaraṇato hitajjhāsayataṃ bhagavato vibhāveti.</p>

<p rend="bodytext"><hi rend="bold">Yattha kirā</hi>ti <hi rend="bold">kira</hi>-saddo arucisūcanattho, tena bhagavatā adhivutthapadese na devatānubhāvena manussānaṃ anupaddavatā, atha kho buddhānubhāvenāti dasseti. Tenāha ‘‘apicā’’tiādi.</p>

<p rend="bodytext"><hi rend="bold">Anusāsitabbo</hi>ti <pb ed="M" n="1.0318" /> vineyyajanasamūho gayhatīti nibbattitaṃ ariyasaṅghameva dassetuṃ <hi rend="bold">‘‘sayaṃ vā’’</hi>tiādi vuttaṃ, anantarassa vidhi paṭisedho vāti katvā. <hi rend="bold">‘‘Tādisovā’’</hi>ti iminā ‘‘sayaṃ vā’’tiādinā vuttavikappo eva paccāmaṭṭhoti. ‘‘Purimapadasseva vā’’ti vikappantaraggahaṇaṃ. <hi rend="bold">Bahūnaṃ titthakarāna</hi>nti pūraṇādīnaṃ anekesaṃ titthakarānaṃ, niddhāraṇe cetaṃ sāmivacanaṃ. <hi rend="bold">Kāraṇenā</hi>ti appicchasantuṭṭhatādisamāropanalakkhaṇena kāraṇena. <hi rend="bold">Āgantukā navakā</hi>ti abhinavā āgantukā abbhāgatā. <hi rend="bold">Pariyāpuṇāmī</hi>ti paricchindituṃ jānāmi sakkomi, tenāha <hi rend="bold">‘‘jānāmī’’</hi>ti. <hi rend="bold">‘‘Kappampi ce aññamabhāsamāno’’</hi>ti abhūtaparikappanavacanametaṃ tathā bhāsamānassa abhāvato.</p>

<p rend="bodytext" n="305"><hi rend="paranum">305</hi><hi rend="dot">.</hi> Alaṃ-saddo <pb ed="P" n="1.0416" /> arahattopi hoti ‘‘alameva nibbinditu’’ntiādīsu (saṃ. ni. 1.124) viyāti <pb ed="V" n="1.0282" /> āha <hi rend="bold">‘‘alamevāti yuttamevā’’</hi>ti. Puṭena netvā asitabbato paribhuñjitabbato <hi rend="bold">puṭosaṃ vuccati pātheyyaṃ. Puṭaṃsena</hi> purisena.</p>

<p rend="subhead">Soṇadaṇḍaparivitakkavaṇṇanā</p>

<p rend="bodytext" n="307"><hi rend="paranum">307</hi><hi rend="dot">.</hi><hi rend="bold">Ubhatopakkhikā</hi>ti micchādiṭṭhisammādiṭṭhīnaṃ vasena ubhayapakkhikā. <hi rend="bold">Kerāṭikā</hi>ti saṭhā.</p>

<p rend="subhead">Brāhmaṇapaññattivaṇṇanā</p>

<p rend="bodytext" n="309"><hi rend="paranum">309</hi><hi rend="dot">.</hi><hi rend="bold">Vighāta</hi>nti cittadukkhaṃ.</p>

<p rend="bodytext" n="311-3"><hi rend="paranum">311-3</hi><hi rend="dot">.</hi><hi rend="bold">Suja</hi>nti homadabbiṃ <hi rend="bold">paggaṇhantesū</hi>ti juhanatthaṃ gaṇhanakesu, irubbijjesūti attho. <hi rend="bold">Paṭhamo vā</hi>ti tattha sannipatitesu yajanakiriyāyaṃ sabbapadhāno vā. <hi rend="bold">Dutiyo vā</hi>ti tadanantaro vā. <hi rend="bold">‘‘Suja’’</hi>nti karaṇe etaṃ upayogavacananti āha <hi rend="bold">‘‘sujāyā’’</hi>ti. Aggihuttapamukhatāya yaññassa yaññe diyyamānaṃ sujāmukhena dīyatīti āha <hi rend="bold">‘‘sujāya diyyamāna’’</hi>nti. <hi rend="bold">Porāṇā</hi>ti aṭṭhakathācariyā. <hi rend="bold">Visesato</hi>ti vijjācaraṇavisesato, na brāhmaṇehi icchitavijjācaraṇamattato. <hi rend="bold">Uttamabrāhmaṇassā</hi>ti anuttaradakkhiṇeyyatāya ukkaṭṭhabrāhmaṇassa. <hi rend="bold">Brāhmaṇasamaya</hi>nti brāhmaṇasiddhantaṃ. <hi rend="bold">Mā bhindi</hi> mā vināsesi.</p>

<p rend="bodytext" n="316"><hi rend="paranum">316</hi><hi rend="dot">.</hi><hi rend="bold">Samasamo</hi>ti <pb ed="M" n="1.0319" /> samoyeva hutvā samo. Hīnopamavasenapi samatā vuccatīti taṃ nivattento <hi rend="bold">‘‘ṭhapetvā ekadesasamatta’’</hi>ntiādimāha. <hi rend="bold">Kulakoṭiparidīpana</hi>nti kulaādiparidīpanaṃ <hi rend="bold">athāpi</hi><pb ed="P" n="1.0417" /><hi rend="bold">siyā</hi>ti athāpi tumhākaṃ evaṃ parivitakko siyā. <hi rend="bold">Brāhmaṇabhāvaṃ sādheti</hi> vaṇṇo. <hi rend="bold">Mantajātīsu</hi>pi eseva nayo. <hi rend="bold">Sīlameva sādhessati</hi> brāhmaṇabhāvaṃ. Kasmāti ce? Āha <hi rend="bold">‘‘tasmiñhissā’’</hi>tiādi. <hi rend="bold">Sammohamattaṃ vaṇṇādayo</hi>ti vaṇṇamantajātiyo hi brāhmaṇabhāvassa aṅganti sammohamattametaṃ asamavekkhitābhimānabhāvato.</p>

<p rend="subhead">Sīlapaññākathāvaṇṇanā</p>

<p rend="bodytext" n="317"><hi rend="paranum">317</hi><hi rend="dot">.</hi><hi rend="bold">Kathito brāhmaṇena pañho</hi>ti ‘‘sīlavā ca hotī’’tiādinā dvinnameva aṅgānaṃ vasena <pb ed="V" n="1.0283" /> yathāpucchito pañho yāthāvato vissajjito <hi rend="bold">etthā</hi>ti etasmiṃ yathāvissajjite atthe. <hi rend="bold">Tassā</hi>ti soṇadaṇḍassa. <hi rend="bold">Sīlaparisuddhā</hi>ti sīlasampattiyā sabbaso suddhā anupakkiliṭṭhā. <hi rend="bold">Kuto dussīle paññā</hi> asamāhitattā tassa. <hi rend="bold">Jaḷe eḷamūge kuto sīla</hi>nti jaḷe eḷamūge duppaññe kuto sīlaṃ sīlavibhāgassa, sīlaparisodhanūpāyassa ca ajānanato. Pakaṭṭhaṃ ukkaṭṭhaṃ ñāṇaṃ paññāṇanti, pākatikaṃ ñāṇaṃ nivattetuṃ ‘‘paññāṇa’’nti vuttanti tayidaṃ pakārehi jānanato <hi rend="bold">paññāvā</hi>ti āha <hi rend="bold">‘‘paññāṇanti paññā yevā’’</hi>ti.</p>

<p rend="bodytext"><hi rend="bold">Sīlenadhotā</hi>ti samādhipadaṭṭhānena sīlena sakalasaṃkilesamalavisuddhiyā dhotā visuddhā, tenāha <hi rend="bold">‘‘kathaṃ panā’’</hi>tiādi. Tattha <hi rend="bold">dhovatī</hi>ti sujjhati. <hi rend="bold">Mahāsaṭṭhivassatthero viyā</hi>ti saṭṭhivassamahāthero viya. <hi rend="bold">Vedanāpariggahamattampī</hi>ti ettha <hi rend="bold">vedanāpariggaho</hi> nāma yathāuppannaṃ vedanaṃ sabhāvarasato upadhāretvā ‘‘ayaṃ vedanā phassaṃ paṭicca, so phasso anicco dukkho vipariṇāmadhammo’’ti lakkhaṇattayaṃ āropetvā pavattitavipassanā. Evaṃ vipassantena <pb ed="P" n="1.0418" /> ‘‘sukhena sakkā sā vedanā adhivāsetuṃ ‘‘vedanā eva vediyatī’’ti. <hi rend="bold">Vedanaṃ vikkhambhetvā</hi>ti yathāuppannaṃ dukkhaṃ vedanaṃ ananuvattitvā vipassanaṃ ārabhitvā vīthiṃ paṭipannāya vipassanāya taṃ vinodetvā. <hi rend="bold">Saṃsumārapatitenā</hi>ti kumbhīlena viya bhūmiyaṃ <pb ed="M" n="1.0320" /> urena nipajjanena. <hi rend="bold">Paññāya sīlaṃ dhovitvā</hi>ti akhaṇḍādibhāvāpādanena sīlaṃ ādimajjhapariyosānesu paññāya suvisodhitaṃ katvā.</p>

<p rend="bodytext" n="318"><hi rend="paranum">318</hi><hi rend="dot">.</hi><hi rend="bold">‘‘Kasmā āhā’’</hi>ti uparidesanāya kāraṇaṃ pucchati. <hi rend="bold">Lajjā</hi> nāma ‘‘sīlassa jātiyā ca guṇadosapakāsanena samaṇena gotamena pucchitapañhaṃ vissajjesī’’ti parisāya paññātatā. <hi rend="bold">Ettakaparamā</hi>ti ettakaukkaṃsakoṭikā pañca sīlāni, vedattayavibhāvanaṃ paññañca lakkhaṇādito niddhāretvā jānanaṃ natthi, kevalaṃ tattha vacīparamā mayanti dassetīti āha <hi rend="bold">‘‘sīlapaññāṇanti vacanameva paramaṃ amhāka’’</hi>nti. <hi rend="bold">‘‘Ayaṃ pana viseso’’</hi>ti idaṃ niyyātanāpekkhaṃ sīlaniddese, tenāha <hi rend="bold">‘‘sīlamicceva niyyātita’’</hi>nti. Sāmaññaphale pana ‘‘sāmaññaphala’’ micceva niyyātitaṃ, paññāniddese pana jhānapaññaṃ adhiṭṭhānaṃ katvā vipassanāpaññāvaseneva paññāniyyātanaṃ kataṃ, tenāha <hi rend="bold">‘‘paṭhamajjhānādīnī’’</hi>ti.</p>

<p rend="subhead">Soṇadaṇḍaupāsakattapaṭivedanākathāvaṇṇanā</p>

<p rend="bodytext" n="321-2"><hi rend="paranum">321-2</hi><hi rend="dot">.</hi><hi rend="bold">Nattā</hi>ti puttaputto. Agāravaṃ nāma natthi, na cāyaṃ bhagavati agāravena ‘‘ahañceva <pb ed="V" n="1.0284" /> kho panā’’tiādimāha, atha kho attalābhaparihānibhayena. Ayañhi yathā tathā attano mahājanassa sambhāvanaṃ uppādetvā kohaññena <pb ed="P" n="1.0419" /> pare vimhāpetvā lābhuppādaṃ nijigisanto vicarati, tasmā tathā avoca, tenāha <hi rend="bold">‘‘iminā kirā’’</hi>tiādi.</p>

<p rend="bodytext"><hi rend="bold">Taṅkhaṇānurūpāyā</hi>ti yādisī tadā tassa ajjhāsayappavatti, tadanurūpāyāti attho. Tassa tadā tādisassa vivaṭṭasannissitassa ñāṇassa paripākassa abhāvato kevalaṃ abbhudayanissito eva attho dassitoti āha <hi rend="bold">‘‘diṭṭhadhammikasamparāyikamatthaṃ sandassetvā’’</hi>ti, paccakkhato vibhāvetvāti attho. <hi rend="bold">Kusale dhamme</hi>ti tebhūmake kusale dhamme, ‘‘catubhūmake’’tipi vattuṃ vaṭṭatiyeva, tenevāha ‘‘āyatiṃ nibbānatthāya vāsanābhāgiyā vā’’ti. <hi rend="bold">Tatthā</hi>ti kusaladhamme yathā samādapite. <hi rend="bold">Na</hi>nti brāhmaṇaṃ <hi rend="bold">samuttejetvā</hi>ti sammadeva uparūpari nisānetvā puññakiriyāya tikkhavisadabhāvaṃ āpādetvā. Taṃ pana atthato tattha ussāhajananaṃ hotīti āha <hi rend="bold">‘‘saussāhaṃ katvā’’</hi>ti <pb ed="M" n="1.0321" />. Evaṃ puññakiriyāya saussāhatā, evarūpaṃ guṇasamaṅgitā ca niyamato diṭṭhadhammikā atthasampādanīti evaṃ <hi rend="bold">saussāhatāya, aññehi ca</hi> tasmiṃ <hi rend="bold">vijjamānaguṇehi sampahaṃsetvā</hi> sammadeva haṭṭhatuṭṭhabhāvaṃ āpādetvā.</p>

<p rend="bodytext">Yadi bhagavā dhammaratanavassaṃ vassi, atha kasmā so visesaṃ nādhigacchatīti āha <hi rend="bold">‘‘brāhmaṇo panā’’</hi>tiādi. Yadi evaṃ kasmā bhagavā tassa tathā dhammaratanavassaṃ vassīti āha <hi rend="bold">‘‘kevalamassā’’</hi>tiādi. Na hi bhagavato niratthakā desanā hotīti.</p>

<p rend="centre">Soṇadaṇḍasuttavaṇṇanāya līnatthappakāsanā.</p>
</body>
<back></back>
</text>
</TEI.2>