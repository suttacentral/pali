<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">3. Gahapativaggo</p>

<p rend="subhead">1-7. Paṭhamauggasuttādivaṇṇanā</p>

<p rend="bodytext" n="21-27"><hi rend="paranum">21-27</hi><hi rend="dot">.</hi> Tatiyassa paṭhamadutiyesu natthi vattabbaṃ. Tatiye ‘‘hatthago’’ti vattabbe <hi rend="bold">‘‘hatthako’’</hi>ti vuttaṃ. So hi rājapurisānaṃ hatthato <pb ed="M" n="3.0234" /> yakkhassa hatthaṃ, yakkhassa hatthato bhagavato hatthaṃ <pb ed="V" n="3.0217" />, bhagavato hatthato puna rājapurisānaṃ hatthaṃ gatattā nāmato <hi rend="bold">hatthako āḷavako</hi>ti jāto. Tenāha <hi rend="bold">‘‘āḷavakayakkhassa hatthato hatthehi sampaṭicchitattā hatthakoti laddhanāmo rājakumāro’’</hi>ti. Catutthādīni uttānatthāneva.</p>

<p rend="centre">Paṭhamauggasuttādivaṇṇanā niṭṭhitā.</p>

<p rend="subhead">8. Dutiyabalasuttavaṇṇanā</p>

<p rend="bodytext" n="28"><hi rend="paranum">28</hi><hi rend="dot">.</hi> Aṭṭhame khīṇāsavassa sabbesaṃ saṅkhārānaṃ aniccatā asammohavasena kiccato maggapaññāya suppaṭividdhā, vipassanāya ārammaṇakaraṇavasenapīti dassento āha <hi rend="bold">‘‘sahavipassanāya maggapaññāyā’’</hi>ti. <hi rend="bold">Ime kāmā</hi>ti dvepi kāme vadati. Kilesavasena uppajjamāno hi pariḷāho vatthukāmasannissayo vatthukāmavisayo vāti dvepi sapariḷāhaṭṭhena aṅgārakāsu viyāti <hi rend="bold">‘‘aṅgārakāsūpamā’’</hi>ti vuttā. Anto vuccati lāmakaṭṭhena taṇhā, byantaṃ vigatantaṃ bhūtanti <hi rend="bold">byantibhūta</hi>nti āha <hi rend="bold">‘‘vigatantabhūta’’</hi>nti, nittaṇhanti attho.</p>

<p rend="centre">Dutiyabalasuttavaṇṇanā niṭṭhitā.</p>

<p rend="subhead">9. Akkhaṇasuttavaṇṇanā</p>

<p rend="bodytext" n="29"><hi rend="paranum">29</hi><hi rend="dot">.</hi> Navame yasmā mahiddhikapetā devāsurānaṃ āvāhaṃ gacchanti, vivāhaṃ na gacchanti, tasmā pettivisayeneva asurakāyo gahitoti veditabbo. Petāsurā pana petā evāti tesaṃ petehi saṅgaho avuttasiddhova.</p>

<p rend="centre">Akkhaṇasuttavaṇṇanā niṭṭhitā.</p>

<p rend="subhead">10. Anuruddhamahāvitakkasuttavaṇṇanā</p>

<p rend="bodytext" n="30"><hi rend="paranum">30</hi><hi rend="dot">.</hi> Dasame <pb ed="M" n="3.0235" /><hi rend="bold">appicchassā</hi>ti na icchassa. Abhāvattho hettha <hi rend="bold">appa</hi>saddo ‘‘appaḍaṃsamakasavātātapā’’tiādīsu (a. ni. 10.11) viya. Paccayesu appiccho <hi rend="bold">paccayappiccho,</hi> cīvarādipaccayesu icchārahito. <hi rend="bold">Adhigamappiccho</hi>ti jhānādiadhigamavibhāvane icchārahito <pb ed="V" n="3.0218" />. <hi rend="bold">Pariyattiappiccho</hi>ti pariyattiyaṃ bāhusaccavibhāvane icchārahito. <hi rend="bold">Dhutaṅgappiccho</hi>ti dhutaṅgesu appiccho dhutaṅgabhāvavibhāvane icchārahito. <hi rend="bold">Santaguṇaniguhanenā</hi>ti attani saṃvijjamānānaṃ jhānādiguṇānañceva bāhusaccaguṇassa dhutaṅgaguṇassa ca niguhanena chādanena. <hi rend="bold">Sampajjatī</hi>ti nipphajjati sijjhati. <hi rend="bold">No mahicchassā</hi>ti mahatiyā icchāya samannāgatassa no sampajjati anudhammassapi anipphajjanato. <hi rend="bold">Pavivittassā</hi>ti pakārehi vivittassa. Tenāha <hi rend="bold">‘‘kāyacittaupadhivivekehi vivittassā’’</hi>ti. <hi rend="bold">Ārambhavatthuvasenā</hi>ti bhāvanābhiyogavasena ekībhāvova kāyavivekoti adhippeto, na gaṇasaṅgaṇikābhāvamattanti dasseti. <hi rend="bold">Kamma</hi>nti yogakammaṃ.</p>

<p rend="bodytext">Sattehi kilesehi ca saṅgaṇanaṃ samodhānaṃ saṅgaṇikā, sā āramitabbaṭṭhena ārāmo etassāti <hi rend="bold">saṅgaṇikārāmo,</hi> tassa. Tenāha <hi rend="bold">‘‘gaṇasaṅgaṇikāya cevā’’</hi>tiādi. <hi rend="bold">Āraddhavīriyassā</hi>ti paggahitavīriyassa. Tañca kho upadhiviveke ninnatāvasena ‘‘ayaṃ dhammo’’ti vacanato. Esa nayo itaresupi. Vivaṭṭanissitaṃyeva hi samādhānaṃ idhādhippetaṃ, tathā paññāpi. Kammassa-katapaññāya hi ṭhito kammavasena bhavesu nānappakāro anatthoti jānanto kammakkhayakaraṃ ñāṇaṃ abhipattheti, tadatthañca ussāhaṃ karoti. Mānādayo sattasantānaṃ saṃsāre papañcenti vitthārentīti <hi rend="bold">papañcā</hi>ti āha <hi rend="bold">‘‘taṇhāmānadiṭṭhipapañcarahitattā’’</hi>tiādi. Sesamettha suviññeyyameva.</p>

<p rend="centre">Anuruddhamahāvitakkasuttavaṇṇanā niṭṭhitā.</p>

<p rend="centre">Gahapativaggavaṇṇanā niṭṭhitā.</p>
</body>
<back></back>
</text>
</TEI.2>