<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">Sāsanapaṭṭhānavāravaṇṇanā</p>

<p rend="bodytext" n="89"><hi rend="paranum">89</hi><hi rend="dot">.</hi><hi rend="bold">Saṅgahavārādīsū</hi>ti saṅgahavārauddesaniddesavāresu. <hi rend="bold">Sarūpato na dassitaṃ,</hi> atthato pana dassitamevāti adhippāyo. Tameva hi atthato dassanatthaṃ udāharaṇabhāvena nikkhipati, yathā mūlapadehi paṭṭhānaṃ niddhāretabbanti. <hi rend="bold">‘‘Aññamaññasaṅgaho’’</hi>ti idaṃ mūlapadapaṭṭhānānaṃ aññamaññato niddhāretabbatāya kāraṇavacanaṃ ‘‘sati anuppavese tato viniggāmo siyā’’ti. <hi rend="bold">Paṭṭhāna</hi>nti ettha <hi rend="bold">pa</hi>-iti upasaggapadaṃ, taṃ pana ‘‘vibhattesu dhammesu yaṃ seṭṭhaṃ, tadupāgamu’’ntiādīsu viya pakāratthajotakanti dassento <hi rend="bold">‘‘pakārehi ṭhāna’’</hi>ntiādīsu viya pakāratthajotakanti dassento <hi rend="bold">‘‘pakārehi ṭhāna’’</hi>nti āha. <hi rend="bold">Idhā</hi>ti imasmiṃ nettippakaraṇe. <hi rend="bold">Tassā</hi>ti desanāsaṅkhātassa pariyattisāsanassa. <hi rend="bold">Tathābhāvadīpana</hi>nti veneyyajjhāsayānurūpena pavattitattā saṃkilesabhāgiyatādippakārehi ṭhitabhāvena dīpetabbattā ‘‘dīpissatīti <hi rend="bold">dīpana’’</hi>nti katvā. <hi rend="bold">Patiṭṭhahanti</hi> adhisīlasikkhādayo samudāyarūpena gahitā. <hi rend="bold">Etehi</hi> saṃkilesadhammādīhi, saṃkilesadhammādīnaṃ adhisīlasikkhādīnaṃ pavattanupāyatā anupubbikathāya sāmukkaṃsikāya dhammadesanāya dīpetabbā. <hi rend="bold">Tesa</hi>nti saṃkilesadhammādīnaṃ. Puna <hi rend="bold">tesa</hi>nti suttāni sandhāyāha.</p>

<p rend="bodytext"><hi rend="bold">Goṭṭhā</hi>ti vajā. <hi rend="bold">Paṭṭhitagāvo</hi>ti gatagāvo. <hi rend="bold">Āgataṭṭhānasmi</hi>nti sīhanādasuttaṃ (ma. ni. 1.156) vadati. Pavattagamanattā etthāti vacanaseso. Atha vā gacchati etthāti <hi rend="bold">gamanaṃ,</hi> desanāñāṇassa nissaṅgavasena pavattagamanadesabhāvato paṭṭhānaṃ nāmāti attho. <hi rend="bold">Vomissā</hi>ti ‘‘saṃkilesabhāgiyañca vāsanābhāgiyañcā’’tiādinā dukatikacatukkabhāvena missitā.</p>

<p rend="bodytext"><hi rend="bold">Saṃkilesabhāve</hi><pb ed="M" n="0.0129" /> ñāpetabbe pavattaṃ, taṃ visayaṃ katvā desitanti attho, atthamattavacanañcetaṃ <pb ed="V" n="0.0122" />, saṃkilesabhāge bhavanti saddanayena attho veditabbo. <hi rend="bold">‘‘Saṃkilesabhāgika’’</hi>ntipi pāṭho, tassa saṃkilesabhāgo etassa atthi, saṃkilesabhāge vā niyuttaṃ, saṃkilesabhāgassa vā pabodhanasīlaṃ <hi rend="bold">saṃkilesabhāgikaṃ,</hi> tadeva saṃkilesabhāgiyanti attho veditabbo. <hi rend="bold">Padālanaṃ</hi> samucchindanaṃ, padālanasannissayatā cettha padālanaggahaṇena gahitāti daṭṭhabbaṃ. <hi rend="bold">Asekkhe</hi>ti asekkhadhamme. <hi rend="bold">Tesaṃ vomissakanayavasenā</hi>ti tesaṃ saṃkilesabhāgiyādīnaṃ catunnaṃ paṭikkhepāpaṭikkhepavomissakanayavasena.</p>

<p rend="bodytext"><hi rend="bold">‘‘Tāni pana cha dukā’’</hi>tiādinā padānaṃ gahaṇaparicchedato vavatthāpanataṃ vatvā parato ‘‘sādhāraṇāni katānī’’ti padassa atthasaṃvaṇṇanāya sayameva sarūpato dassessati. <hi rend="bold">‘‘Anuddharaṇe kāraṇaṃ natthī’</hi>ti vatvā uddharaṇe pana kāraṇaṃ dassento <hi rend="bold">‘‘tathā hi vakkhatī’’</hi>tiādinā pāḷimāhari. <hi rend="bold">Vodānaṃ nāma</hi> saṃkilesato hoti saṃkiliṭṭhasseva vodānassa icchitattā. Yasmā vodānaṃ tadaṅgādivasena saṃkilesato visujjhanaṃ, tasmā <hi rend="bold">‘‘taṃ pana atthato vāsanābhāgiyādi eva hotī’’</hi>ti vuttaṃ. Tattha tadaṅgavikkhambhanehi vodānaṃ vāsanābhāgiyādivasena hoti, samucchedapaṭippassaddhīhi vodānaṃ nibbedhabhāgiyavasena, asekkhabhāgiyavasena vodānaṃ paṭippassaddhiyā eva veditabbaṃ. Yāyaṃ desanā rāgādibhāginī siyā, sā <hi rend="bold">saṃkilesabhāgiyā</hi>. Yāyaṃ desanā cāgādibhāginī siyā, sā <hi rend="bold">vāsanābhāgiyā</hi>. Yā pana āpattivicchedanī sāvasesaṃ, anavasesañca, sā <hi rend="bold">nibbedhabhāgiyā, asekkhabhāgiyā ca</hi>.</p>

<p rend="bodytext">‘‘Taṇhāsaṃkilesabhāgiyaṃ sutta’’ntiādinā paṭhamameva saṃkilesabhāgassa dassitattā vuttaṃ <hi rend="bold">‘‘saṃkileso tividho…pe… visayadassanatthaṃ āraddha’’</hi>nti. Bhavarāgo <hi rend="bold">bhavapatthanā. Uppajjatī</hi>ti na vigacchati. <hi rend="bold">Tatra tatra bhave</hi>ti yadi vā kāmabhave, yadi vā rūpabhave, yadi vā arūpabhave. <hi rend="bold">Padantarasaṃyojanavasenā</hi>ti dukanayeneva padantarena yojanavasena. <hi rend="bold">Missitāni katānī</hi>ti saṃsaṭṭhāni katāni.</p>

<p rend="bodytext">Ekakacatukkavasena dassitabbāni padāni eva gahetvā āvuttinayadassanavasena missetvā avasiṭṭhadukavasena, tikacatukkavasena ca itare aṭṭha paṭṭhānabhāgā dassitāti āha <hi rend="bold">‘‘tāniyeva yathāvuttāni aṭṭha suttānī’’</hi>tiādi <pb ed="M" n="0.0130" />. <hi rend="bold">Cattāro ekakā</hi>yeva pāḷiyaṃ ādito dassitā. <hi rend="bold">Chadukā</hi> pāḷiyaṃ āgatā cattāro, aṭṭhakathāyaṃ dveti. <hi rend="bold">Cattāro tikā</hi> pāḷiyaṃ āgatā dve, aṭṭhakathāyaṃ dveti. Dve catukkā pana aṭṭhakathāyameva āgatā. <hi rend="bold">‘‘Pāḷiyaṃ anāgatā’’</hi>ti idaṃ sarūpato <pb ed="V" n="0.0123" /> anāgamanaṃ sandhāya vuttaṃ, nayato pana āgatabhāvo dassito eva. Ye panettha pāḷiyaṃ anāgatā, tesaṃ udāharaṇāni parato dassayissāma.</p>

<p rend="bodytext"><hi rend="bold">Soḷasahī</hi>ti soḷasavidhehi. Na hi tāni suttāni soḷaseva, atha kho soḷasappakārānīti mūlagaṇanaṃ ṭhapetvā kāraṇasuttaladdhena saṅkhāragabbhena tadanurūpo yo gaṇanavitthāro, tassa pattharaṇavidhi paṭṭhānanayo. <hi rend="bold">Iminā…pe… natthī</hi>ti yathāvuttapaṭṭhānavinimutto pariyattisāsanappadeso na vijjati yathārahaṃ taṃtaṃpaṭṭhānabhāvena pavattattāti dasseti. Yadi suttageyyādi navavidhaṃ pariyattisāsanaṃ yathāvuttapaṭṭhānavaseneva pavattaṃ, tattha kathamidha anidassitānaṃ gāthādīnaṃ saṃkilesabhāgiyādibhāvo gahetabboti pañhaṃ sandhāya ‘‘gāthāya gāthā anuminitabbā’’tiādipāḷi pavattāti dassetuṃ <hi rend="bold">‘‘kathaṃ panā’’</hi>tiādi vuttaṃ.</p>

<p rend="bodytext">Tattha <hi rend="bold">ayaṃ gāthā viyā</hi>ti ‘‘kāmandhā jālasañchannā, manopubbaṅgamā dhammā, uddhaṃ adho sabbadhi vippamutto, yassa selūpamaṃ citta’’ntiādinā idha udāhaṭagāthā viya. <hi rend="bold">Gāthā</hi>ti aññāpi tepiṭake buddhavacane āgatā idha anudāhaṭā. Saṃvaṇṇanākāle sammukhībhāvena ‘‘ayaṃ gāthā viyā’’ti vuttā yā kāci gāthā ‘‘saṃkilesabhāgiyā’’ti vā ‘‘saṃkilesavāsanānibbedhaasekkhabhāgiyā’’ti vā <hi rend="bold">anuminitabbā</hi> nayaggāhena ñāpetabbāti dassetuṃ vuttaṃ <hi rend="bold">‘‘saṃkilesa…pe… jānitabbāti attho’’</hi>ti. <hi rend="bold">Vā</hi>-saddo hi idha avuttavikappanattho. <hi rend="bold">Sesapadesū</hi>ti veyyākaraṇasuttapadesu.</p>

<p rend="bodytext" n="90"><hi rend="paranum">90</hi><hi rend="dot">.</hi><hi rend="bold">Ariyānaṃ dhamma</hi>nti cārittavārittabhedaṃ sīlācāraṃ. Ekantakaraṇīyassa akaraṇampi <hi rend="bold">vītikkamo</hi> eva.</p>

<p rend="bodytext">Avijjādike saṃkilesadhamme tadaṅgādivasena dhunātīti <hi rend="bold">dhonā</hi> vuccati paññā. <hi rend="bold">Paccavekkhitvā paribhuñjanapaññā</hi>ti pana pakaraṇena avacchinnattā vuttaṃ. <hi rend="bold">Taṃ atikkamitvā caranto</hi>ti paccayānaṃ apaccavekkhitvā paccayaparibhoge ādīnavaṃ apassanto iṇaparibhogavasena paribhuñjanto na parimuccati nirayādidukkhato, vaṭṭadukkhato ca.</p>

<p rend="bodytext"><hi rend="bold">Kukkujanakaṃ</hi><pb ed="M" n="0.0131" /> nāma kadaliyā pupphanāḷi. <hi rend="bold">Parābhavāyā</hi>ti vināsāya. <hi rend="bold">Tathā</hi>ti yathā phalapākantā kadalī, evaṃ veḷunaḷāpi osadhijātikattāti upasaṃhārattho tathā-saddo. Tenāha <hi rend="bold">‘‘phalaṃ veḷuṃ phalaṃ naḷa’’</hi>nti.</p>

<p rend="bodytext"><hi rend="bold">Sukhettepī</hi>ti <pb ed="V" n="0.0124" /><hi rend="bold">pi</hi>-saddena ko pana vādo ūsarādidosaduṭṭhesu khettesūti dasseti. <hi rend="bold">‘‘Chakaṇa…pe… attho’’</hi>ti etena yathāvuttaabhisaṅkharaṇābhāvena bījadosaduṭṭhanti dasseti.</p>

<p rend="bodytext" n="91"><hi rend="paranum">91</hi><hi rend="dot">.</hi><hi rend="bold">Sajjita</hi>nti sañjitaṃ. <hi rend="bold">Aparikkhate</hi>ti paṭipakkhehi dhammehi avikkhambhite aroge.</p>

<p rend="bodytext">Yāya samannāgato puggalo ‘‘kiṃ sutaṃ mayā, kiṃ vā suṇāmī’’ti kusalaṃ gavesī carati, sā dhammojapaññā <hi rend="bold">kissavā</hi> nāma. <hi rend="bold">Dubbhāsitā</hi>ti duṭṭhu bhāsitā, issāmacchariyadosādīhi duṭṭhā vā bhāsitā.</p>

<p rend="bodytext" n="92"><hi rend="paranum">92</hi><hi rend="dot">.</hi><hi rend="bold">Vicinātī</hi>ti visesato cināti pasavati.</p>

<p rend="bodytext"><hi rend="bold">Vigatabhūtā</hi>ti vigatasacca. Tenāha <hi rend="bold">‘‘alīkavādī’’</hi>ti.</p>

<p rend="bodytext"><hi rend="bold">Avajātaputtā</hi>ti lāmakaputta. Bhagavato sāsane pabbajitvā nihīnavuttitaṃ sandhāya vadati. <hi rend="bold">Nerayiko</hi>ti niraye nibbattanako. Pāpakammino papatanti etthāti <hi rend="bold">papataṃ,</hi> narakaṃ.</p>

<p rend="bodytext"><hi rend="bold">Taṇhādīnaṃ sabhāvabhedato</hi>ti taṇhādiṭṭhiduccaritānaṃ taṇhāyanaviparītadassanaduṭṭhacaritatāsaṅkhātasabhāvavibhāgato. <hi rend="bold">Avatthābhedato</hi>ti taṇhāya chandapemalobharāganandīpipāsāmucchādayo, diṭṭhiyā gāhaparāmāsamicchābhinivesavisukavipphanditaviparītadassanādayo, duccaritassa tiracchānapettivisayaasurayonigāmitādayo avatthāvisesā. <hi rend="bold">Ca</hi>-saddena tesaṃ kāmataṇhādirūpataṇhādiattānudiṭṭhādisassatagāhādikāyaduccaritādi- pāṇātipātādippakārabhedo saṅgayhati.</p>

<p rend="bodytext" n="93"><hi rend="paranum">93</hi><hi rend="dot">.</hi><hi rend="bold">Vipula</hi>nti uḷāraṃ, telādīhi ceva dhanadhaññādīhi ca pahūtasannicayanti attho. <hi rend="bold">Sambādhā</hi>ti janasaṃmaddasaṅghaṭā.</p>

<p rend="bodytext"><hi rend="bold">Daṇḍena na hiṃsatī</hi>ti ettha vuttaṃ yaṃ daṇḍanidhānaṃ, taṃ vaṭṭavivaṭṭanissitaṃ. Tadubhayassāpi phalaṃ dassento <hi rend="bold">‘‘so puggalo’’</hi>tiādimāha.</p>

<p rend="bodytext" n="94"><hi rend="paranum">94</hi><hi rend="dot">.</hi> Kiñcati <pb ed="M" n="0.0132" /> taṃsamaṅginaṃ vimaddatīti <hi rend="bold">kiñcanaṃ,</hi> rāgādi, palibundhati kusalappavattiṃ nivāretīti <pb ed="V" n="0.0125" /><hi rend="bold">palibodho,</hi> rāgādiyeva, kiñcanameva palibodho <hi rend="bold">kiñcanapalibodho</hi>. Atha vā kiñcanañca palibodho ca <hi rend="bold">kiñcanapalibodho,</hi> āmisakiñcikkhañca rāgādisaṃkileso cāti attho.</p>

<p rend="bodytext"><hi rend="bold">Visesita</hi>nti vilomaṃ, visamaṃ kiriyanti attho. <hi rend="bold">Rājabhaṇḍa</hi>nti orodhe sandhāya vadanti.</p>

<p rend="bodytext"><hi rend="bold">Yācayogo</hi>ti yācanayogo, yācakānaṃ manorathaparipūraṇato. Tenāha <hi rend="bold">‘‘yācitabbayutto’’</hi>ti. <hi rend="bold">Dānayutto</hi>ti satataṃ dānakiriyāsamaṅgī. <hi rend="bold">Dānasaṃvibhāgarato</hi>ti ettha <hi rend="bold">dānaṃ</hi> nāma atthikānaṃ yathādhippāyapaṭiyattapariccāgo, <hi rend="bold">saṃvibhāgo</hi> attanā paribhuñjitabbato appamattakatopi saṃvibhajanaṃ. <hi rend="bold">Imehi kho…pe… hotī</hi>ti ettha hotisaddena ‘‘samannāgato’’ti padaṃ sambandhitabbaṃ, na ‘‘sotāpanno’’ti dassetuṃ <hi rend="bold">‘‘sotāpanno…pe… hotī’’</hi>ti vuttaṃ. Tehi dhammehi samannāgamo hi idha vidhīyati, na sotāpannabhāvo, tena sotāpannalakkhaṇamete dhammā, na sotāpannabhāvalakkhaṇanti dasseti. Tathā hi <hi rend="bold">‘‘sotāpannena…pe… labbhamānataṃ dassetī’’</hi>ti vuttaṃ.</p>

<p rend="bodytext" n="95"><hi rend="paranum">95</hi><hi rend="dot">.</hi> Lapati katheti etenāti <hi rend="bold">lapanaṃ,</hi> oṭṭhaṃ.</p>

<p rend="bodytext" n="97"><hi rend="paranum">97</hi><hi rend="dot">.</hi><hi rend="bold">Mudito</hi>ti dibbasampattiyā pamudito.</p>

<p rend="bodytext" n="99"><hi rend="paranum">99</hi><hi rend="dot">.</hi> Kiñcāpi <hi rend="bold">udatārī</hi>ti taraṇakiriyā atītabhāvena vuttā, taraṇameva pana gahetvā āha <hi rend="bold">‘‘oghataraṇassa ariyamaggakiccattā’’</hi>ti. Evaṃ <hi rend="bold">vippamutto, vimutto</hi>ti ca ettha muccanakiriyāyapi vattabbaṃ.</p>

<p rend="bodytext" n="100"><hi rend="paranum">100</hi><hi rend="dot">.</hi><hi rend="bold">Pātu</hi>-saddapubbako <hi rend="bold">bhavanti</hi>-saddo siyā uppādapariyāyo siyā āvibhāvapariyāyoti <hi rend="bold">‘‘pātubhavantī’’</hi>ti padassa ‘‘uppajjanti, pakāsenti cā’’ti attho vutto. <hi rend="bold">Pātubhūtadhammassā</hi>ti uppannabodhipakkhiyadhammassa, vibhūtacatusaccadhammassa vā. <hi rend="bold">No kallo</hi>ti na yutto. <hi rend="bold">Sahetudhamma</hi>nti ettha paccayuppannadhammāva gahitā, na paccayadhammāti? Nayidamevaṃ daṭṭhabbaṃ paccayadhammānampi paccayuppannabhāvānativattanato. Atha vā <hi rend="bold">sahetudhamma</hi>nti paccayuppannadhammo padhānabhāvena vutto, paccayadhammo pana guṇabhāvenāti evamettha ubhayesaṃ vuttabhāvo veditabbo.</p>

<p rend="bodytext"><hi rend="bold">Āraññaka</hi>nti <pb ed="V" n="0.0126" /><pb ed="M" n="0.0133" /> āraññakaṅgasamannāgataṃ. <hi rend="bold">Aññāto</hi>ti paricayavasena na ñāto, asaṃsaṭṭhoti attho. Tenāha <hi rend="bold">‘‘niccanavo’’</hi>ti.</p>

<p rend="bodytext">Byāpādavihiṃsāvitakkavirahe veriparisaṅkāya abhāve akittiparimuttīti evamādīhipi kāraṇehi kodhappahānena <hi rend="bold">sukhaṃ</hi> supati. Kodhapariḷāhābhāvo pana pākaṭataroti āha <hi rend="bold">‘‘kodha…pe… sayatī’’</hi>ti. <hi rend="bold">Visamūlassā</hi>ti ettha visasarikkhatāya <hi rend="bold">‘‘visa’’</hi>nti dukkhaṃ adhippetanti āha <hi rend="bold">‘‘dukkhavipākassā’’</hi>ti. <hi rend="bold">Sukha</hi>nti cetasikasukhaṃ. Akkuṭṭhassa paccakkositvā ca paccakkosanahetu uppajjatīti yojanā.</p>

<p rend="bodytext" n="101"><hi rend="paranum">101</hi><hi rend="dot">.</hi><hi rend="bold">Sallubbāhanaṃ</hi> salluddharaṇaṃ.</p>

<p rend="bodytext">Visayabhedena, pavattiākārabhedena ca anekabhedattā kāmasaññāya vuttaṃ <hi rend="bold">‘‘yāya kāyacī’’</hi>ti.</p>

<p rend="bodytext"><hi rend="bold">Dānamukhenā</hi>ti dānena mukhabhūtena, dānaṃ pamukhaṃ katvāti attho.</p>

<p rend="bodytext"><hi rend="bold">‘‘Ariyamaggasampāpanavasenā’’</hi>ti iminā anukampānuddayānaṃ ekantānavajjatameva vibhāveti. ‘‘Anukampā’’ti padassatthavivaraṇaṃ <hi rend="bold">‘‘karuṇāyanā’’</hi>ti, itarassa <hi rend="bold">‘‘mettāyanā’’</hi>ti.</p>

<p rend="bodytext" n="102"><hi rend="paranum">102</hi><hi rend="dot">.</hi><hi rend="bold">Pakatiādī</hi>ti <hi rend="bold">ādi</hi>saddena aṇuissarapajāpatipurisakālādhiṭṭhāyakāriādike saṅgaṇhāti.</p>

<p rend="bodytext"><hi rend="bold">Kāmesū</hi>ti kāmaguṇesu rūpādivisayesu.</p>

<p rend="bodytext"><hi rend="bold">Bahalakilesatāyā</hi>ti bahulakilesabhāvena. <hi rend="bold">Pubbahetumandatāyā</hi>ti vivaṭṭūpanissayassa kusalassa akatattā.</p>

<p rend="bodytext"><hi rend="bold">Cittavūpasamabhāvanāyā</hi>ti cittavūpasamakarabhāvanāya samathavipassanāya.</p>

<p rend="bodytext"><hi rend="bold">Parissayā</hi><pb ed="V" n="0.0127" /> sīlādiparipūraṇassa paribandhabhūtā kilesā eva. Anariyā paññāsīsaṃ ukkhipitvā ṭhātumeva na sakkontīti vuttaṃ <hi rend="bold">‘‘ñāṇasirena adhosirā hutvā’’</hi>ti.</p>

<p rend="bodytext" n="103"><hi rend="paranum">103</hi><hi rend="dot">.</hi> Bhagavato, bhikkhusaṅghassa ca vasanayogyabhāvo, tehi nivutthabhāvo ca tassa sātisayo vaṇṇoti vuttaṃ <hi rend="bold">‘‘paṭhamagāthāya jetavanassa vaṇṇaṃ kathetvā’’</hi>ti. Vuttañhetaṃ –</p>

<p rend="gatha1">‘‘Gāme <pb ed="M" n="0.0134" /> vā yadi vāraññe, ninne vā yadi vā thale;</p>

<p rend="gathalast">Yattha arahanto viharanti, taṃ bhūmirāmaṇeyyaka’’nti. (dha. pa. 98; theragā. 991);</p>

<p rend="bodytext">Idha <hi rend="bold">dhamma</hi>saddo samādhipariyāyo ‘‘evaṃdhammā te bhagavanto’’tiādīsu (dī. ni. 2.13; ma. ni. 3.198; saṃ. ni. 5.378) viyāti āha <hi rend="bold">‘‘dhammoti samādhī’’</hi>ti <hi rend="bold">samādhipakkhikā dhammā</hi> sativāyāmā.</p>

<p rend="bodytext"><hi rend="bold">Nānugaccheyyā</hi>ti nānutaseyya. Anutasanameva hi taṇhādiṭṭhīhi anugamanaṃ. <hi rend="bold">Paṭivipasseyyā</hi>ti vipassanāsammasanamāha. Yamakato, hi khaṇikato, paṭipāṭito ca sammasanaṃ vipassanāyapi sammasanato paṭivipassanā nāma. Sā hi vipassanāya diṭṭhiugghāṭanamānasamugghāṭananikantipariyādānahetutāya visesato paṭipakkhena asaṃhīraasaṃkuppanahetubhūtā paribrūhanā hoti. <hi rend="bold">‘‘Punappunaṃ…pe… appento’’</hi>ti etena nibbānārammaṇadhammānubrūhanaṃ yathā ‘‘brūhetā suññāgārāna’’nti (ma. ni. 1.64) dasseti.</p>

<p rend="bodytext">Yaṃ kiñci apadisitvā paṭiññādānaṃ <hi rend="bold">saṅgaro</hi>. So pana attano kiccavisesaṃ apadisitvā mittasanthavavasena vā kālāgamanaṃ apadisitvā kiñcikkhānuppadānena vā paṭibāhakaraṇaṃ apadisitvā balaggabodhavasena vā siyāti tassa mittakaraṇādipariyāyataṃ sandhāyāha <hi rend="bold">‘‘saṅgaroti…pe… nāma’’</hi>nti. <hi rend="bold">Evaṃ paṭipannattā</hi>ti evaṃ aniccasaññāmukhena tiyaddhakesu saṅkhāresu appamādappaṭipattiyā paṭipannattā.</p>

<p rend="bodytext"><hi rend="bold">Dibbacakkhu suvisuddha</hi>nti sāvasesā desanāti āha <hi rend="bold">‘‘yaṃ sacchikarotī’’</hi>ti. Rūpāyatanañhettha adhippetaṃ.</p>

<p rend="bodytext" n="104"><hi rend="paranum">104</hi><hi rend="dot">.</hi><hi rend="bold">Anta</hi>nti <pb ed="V" n="0.0128" /> saṅkhārānaṃ pārimantabhūtaṃ. <hi rend="bold">Vedāna</hi>nti maggañāṇavedānameva. Arahattādhigamena <hi rend="bold">antaṃ</hi> pariyosānaṃ <hi rend="bold">gatattā</hi>. Kammavipākavaṭṭānaṃ, kilesavaṭṭassāpi ca ussadena upacayena <hi rend="bold">ussadā,</hi> rāgādayo.</p>

<p rend="bodytext">Sukkobhāsatāya <hi rend="bold">sukkā,</hi> abhivisiṭṭhaggahā. Sabbāni vā tārakarūpāni <hi rend="bold">sukkā. Vindatī</hi>ti upalabhati, paṭivijjhatīti attho.</p>

<p rend="bodytext"><hi rend="bold">‘‘Ajjhattaṃ vipassanābhiniveso hotī’’</hi>ti idaṃ ‘‘sakesu dhammesū’’ti pāragubhāvassa visesitattā vuttaṃ, tañca kho abhiniveseneva desitaṃ. ‘‘Sabbaṃ <pb ed="M" n="0.0135" />, bhikkhave, abhiññeyya’’nti (saṃ. ni. 4.46; paṭi. ma. 1.3) vuttaṃ. Pāragutā ca tesaṃ khandhānaṃ pariññābhisamayavasena hoti. Tato ca nesaṃ hetubhūtasamudaye, tadappavattilakkhaṇe nirodhe, nirodhagāminiyā paṭipadāya ca pahānasacchikiriyābhāvanābhisamayapāripūrivasena itarasaccesupi pāragubhāvo vutto eva hoti. Sabbaso hi sakaattabhāvabodhenapi catusaccābhisamayo hotiyeva. Vuttañhetaṃ ‘‘imasmiṃyeva byāmamatte kaḷevare sasaññimhi samanake lokañca paññapemi, lokasamudayañcā’’tiādi (saṃ. ni. 1.107; a. ni. 4.45). Atha vā <hi rend="bold">sakesu dhammesū</hi>ti attano dhammesu. Attadhammā nāma atthakāmassa kulaputtassa sīlādidhammā. Sīlasamādhipaññādayo hi vodānadhammā ekantahitasukhasampādanato purisassa sakadhammā nāma, na anatthāvahā saṃkilesadhammā viya paradhammā. Tesaṃ sīlādīnaṃ pāripūriyā pāraṃ pariyantaṃ gatoti <hi rend="bold">pāragū. ‘‘Akkula pakkula’’</hi>iti evaṃ vihiṃsanakapayogaṃ. <hi rend="bold">Ajakalāpena</hi> (udā. 7) hi tadā bhagavantaṃ bhīsāpetukāmena kataṃ yakkhagajjitaṃ ‘‘akkula pakkula’’ iti iminā ākārena sattānaṃ sotapathaṃ agamāsi, tasmā taṃ <hi rend="bold">‘‘akkulaṃ pakkulakaraṇa’’</hi>nti vuttaṃ.</p>

<p rend="bodytext"><hi rend="bold">Nābhinandatī</hi>ti ‘‘ayaṃ maṃ daṭṭhuṃ āgatā’’ti na tussati. Yasmā pana ‘‘bhagavato bhāsitaṃ abhinandī’’tiādīsu (ma. ni. 1.88) viya sampaṭicchanatthopi abhinandasaddo hoti, tasmā vuttaṃ <hi rend="bold">‘‘cittena na sampaṭicchatī’’</hi>ti. <hi rend="bold">Na socatī</hi>ti ‘‘mayā asammoditā gacchatī’’ti na cittasantāpaṃ āpajjati. <hi rend="bold">‘‘Saṅgā saṅgāmajiṃ mutta’’</hi>nti idaṃ abhinandasocanānaṃ abhāvassa kāraṇavacanaṃ.</p>

<p rend="bodytext"><hi rend="bold">Tenā</hi>ti udake nhānena. Tenevāha ‘‘na udakena sucī hotī’’ti. Tassattho – udakummujjanādinā neva sattānaṃ suci pāpato suddhi nāma hotīti. Udakummujjanādīni hi idha <pb ed="V" n="0.0129" /> uttarapadalopena <hi rend="bold">‘‘udaka’’</hi>nti vuttaṃ. <hi rend="bold">Udakenā</hi>ti vā ummujjanādikiriyāsādhanabhūtena udakena sattānaṃ suci pāpasuddhi na hotīti. Atha vā sucitena yathāvuttena udakena pāpamalato suddho nāma satto na hotīti. Yadi siyā, sabbesameva macchabandhānaṃ pāpasuddhi siyā. Tenāha <hi rend="bold">‘‘bahvettha nhāyatī jano’’</hi>ti. Mātughātādipāpakammakārīnaṃ, aññesañca gomahiṃsādīnaṃ udakaṃ orohantānaṃ antamaso macchakacchape upādāya sabbesampi pāpasuddhi siyā <pb ed="M" n="0.0136" />, na panevaṃ hoti. Kasmā? Nhānīyapāpahetūnaṃ appaṭipakkhabhāvato. Yañhi yaṃ vināseti, so tassa paṭipakkho. Yathā āloko andhakārassa, vijjā avijjāya, na evaṃ nhānaṃ pāpassa, tasmā niṭṭhamettha gantabbaṃ ‘‘na udakena sucī hotī’’ti. Yena pana suci hoti, taṃ dassetuṃ <hi rend="bold">‘‘yamhi saccañcā’’</hi>tiādi vuttaṃ. Tattha <hi rend="bold">sacca</hi>nti vacīsaccañca viratisaccañca. Atha vā <hi rend="bold">sacca</hi>nti ñāṇasaccañceva paramatthasaccañca. <hi rend="bold">Dhammo</hi>ti seso ariyadhammo. Saccassa panettha visuṃ gahaṇaṃ tassa bahukāratādassanatthaṃ. Sesaṃ suviññeyyameva.</p>

<p rend="bodytext"><hi rend="bold">Jātibalanisedhaka</hi>nti jātimattabrāhmaṇānaṃ bhovādikānaṃ paṭisedhakaṃ. Jātivādassa vā nisedhakaṃ, ‘‘na jaccā brāhmaṇo hotī’’ti (su. ni. 655) hi vuttaṃ. Thero hi tathāvādena te aniggaṇhantopi niggaṇhanto viya hotīti katvā vuttaṃ.</p>

<p rend="bodytext" n="105"><hi rend="paranum">105</hi><hi rend="dot">.</hi><hi rend="bold">Vimuttiya</hi>nti anupādisesanibbānadhātuyaṃ.</p>

<p rend="bodytext"><hi rend="bold">Savāsana</hi>nti ettha khīṇāsavassāpi akhīṇāsavasadisakāyavacīpayogahetubhūtā santāne kilesabhāvanā <hi rend="bold">vāsanā</hi> nāma āyasmato pilindavacchassa (a. ni. aṭṭha. 1.1.215; dha. pa. aṭṭha. 2.pilindavacchattheravatthu) vasalavohāro viya, saha vāsanāyāti <hi rend="bold">savāsanaṃ,</hi> bhāvanapuṃsakañcetaṃ ‘‘visamaṃ candimasūriyā parivattantī’’tiādīsu (a. ni. 4.70) viya. Yathāvuttavāsanampi asesetvāti attho. Kummaggapariharaṇavasena maggasampaṭipattīti magge kusalo amaggepi kusalo eva hoti. Bhagavā pana sabbaññutāya sabbattheva kusaloti āha <hi rend="bold">‘‘magge ca amagge ca kovido’’</hi>ti.</p>

<p rend="bodytext" n="106"><hi rend="paranum">106</hi><hi rend="dot">.</hi><hi rend="bold">Tamena yutto</hi>ti yathāvuttatamo tassa atthīti <hi rend="bold">tamo,</hi> puggalo. Appakāsabhāvena ṭhitā khandhāva tamo. <hi rend="bold">Ālokabhūto</hi>ti jātiguṇāloko, pākaṭaguṇoti attho.</p>

<p rend="bodytext">Kilesamayaṃ <pb ed="V" n="0.0130" /> bandhanaṃ ‘‘daḷha’’nti vadanti. Yato saccāni paṭivijjhantā buddhāva naṃ chindanti, na aññe.</p>

<p rend="bodytext">Ducchedanatthena <pb ed="M" n="0.0137" /> satipi daḷhabhāve sithilavuttitaṃ tassa dīpetuṃ <hi rend="bold">‘‘bandhanabhāvampī’’</hi>tiādimāha. Tena ‘‘aho sukhumataraṃ kho, bhikkhave, mārabandhana’’nti vuttaṃ.</p>

<p rend="bodytext" n="107"><hi rend="paranum">107</hi><hi rend="dot">.</hi> Yadipi cetanā kusalākusalasādhāraṇā, apuññābhisaṅkhāro idhādhippetoti tassa vasena atthaṃ dassento <hi rend="bold">‘‘akusalacetanāvasena cetetī’’</hi>ti āha. <hi rend="bold">Cetanaṃ</hi> abhisandahanaṃ, cittassa byāpārāpattibhāvena pavattīti attho. Yasmā pana cetanā yadā viññattiṃ samuṭṭhāpeti, tadā diguṇussāhādiguṇavāyāmā viya hutvā pākaṭaṃ payogaṃ nipphādeti, tasmā <hi rend="bold">‘‘pakappetī’’</hi>ti vuttā. Pākaṭappayogakappanañhettha pakappanaṃ adhippetaṃ. Tenāha <hi rend="bold">‘‘tameva pakappetī’’</hi>ti. Paccayaṭṭho idha ārammaṇatthoti vuttaṃ <hi rend="bold">‘‘pavattiyā paccayo hotī’’</hi>ti.</p>

<p rend="bodytext" n="108"><hi rend="paranum">108</hi><hi rend="dot">.</hi> Yathā jalasamuddassa vīcisamuṭṭhānavasena labbhamāno vego ‘‘vīcimayo’’ti vuccati, evaṃ cakkhusamuddassāpi rūpāvabhāsanavasena labbhamāno vego <hi rend="bold">‘‘rūpamayo’’</hi>ti vutto. Eseva nayo sesesupi. <hi rend="bold">Āviñchanato</hi>ti ākaḍḍhanato, ākaḍḍhanañcettha santānassa tanninnabhāvahetutāya daṭṭhabbaṃ.</p>

<p rend="bodytext"><hi rend="bold">Samudanaṃ</hi> kilesatemanaṃ, avassavahetutā, kilesānaṃ ūmiādisadisatā samāvaṭṭanena sattānaṃ anatthāvahatāya veditabbā. Uparūpariveguppattiyā upagatassa uṭṭhātuṃ appadānena, guṇasāravināsanena ca kodhupanāhādīnaṃ ūmiādisadisatā daṭṭhabbā.</p>

<p rend="bodytext"><hi rend="bold">Abhimukho nandatī</hi>ti tadārammaṇaṃ sukhaṃ somanassaṃ sādiyanto sampaṭicchati. <hi rend="bold">Abhivadatī</hi>ti taṇhābhinivesavasena abhinivissa vadati. Tañhissa abhinivesaṃ dīpetuṃ <hi rend="bold">‘‘aho sukha’’</hi>ntiādi vuttaṃ. Ajjhosānaṃ adhimuccanabhūtāya taṇhāya taṇhāvatthukassa anupavisitvā āveṇikatākaraṇanti āha <hi rend="bold">‘‘ajjhosāya tiṭṭhatīti gilitvā pariniṭṭhapetvā’’</hi>ti.</p>

<p rend="bodytext" n="109"><hi rend="paranum">109</hi><hi rend="dot">.</hi><hi rend="bold">‘‘Kasmā’’</hi>tiādinā santāpadukkhānaṃ asuppatikārataṃ āha <hi rend="bold">‘‘yena vā pakārenā’’</hi>ti. <hi rend="bold">Yenā</hi>ti yena vā kāmajjhosānadiṭṭhijjhosānabhūtena micchābhinivesappakārena. Gahaṭṭhapabbajitā tathārūpaṃ katvā <pb ed="M" n="0.0138" /> attano vaḍḍhiñca maññanti. <hi rend="bold">Avaḍḍhi eva pana hoti</hi> tassa pakārassa <pb ed="V" n="0.0131" /> vaḍḍhiyaṃ anupāyabhāvato ca upāyabhāvato ca avaḍḍhiyaṃ. <hi rend="bold">Tathāpī</hi>ti tattha tattha icchāvighātaṃ pāpuṇantopi. Yasmā ito bāhirakā sabbena sabbaṃ bhavanissaraṇaṃ appajānanto mandakilesaṃ dīghāyukaṃ sukhabahulaṃ ekaccaṃ bhavaṃ teneva mandakilesādibhāvena ‘‘nibbāna’’nti samanupassanti, tasmā bhavena bhavavippamokkhaṃ vadantīti.</p>

<p rend="bodytext">Bhavadiṭṭhisahagatā taṇhā purimapade uttarapadalopena <hi rend="bold">bhavataṇhā</hi>ti vuttāti āha <hi rend="bold">‘‘bhavataṇhātiādīsu viyā’’</hi>ti.</p>

<p rend="bodytext"><hi rend="bold">Yatthā</hi>ti yasmiṃ bhave.</p>

<p rend="bodytext"><hi rend="bold">Tato evā</hi>ti bhūtaratiyā eva. <hi rend="bold">Aññamaññañhi sattānaṃ chandarāgo balavā hoti. Anavasesato</hi>ti anavasesena, na kiñci sesetvā.</p>

<p rend="bodytext">Saṃsārasotassa anukūlabhāvena gacchatīti <hi rend="bold">anusotagāmī</hi>. Tasseva paṭikkūlavasena nibbidānupassanādīhi pavattatīti <hi rend="bold">paṭisotagāmī,</hi> acalappasādādisamannāgamena ṭhitasabhāvoti attho.</p>

<p rend="bodytext" n="110"><hi rend="paranum">110</hi><hi rend="dot">.</hi> ‘‘Palabbhati, nikhajjatī’’tiādīsu viya upasaggo padavaḍḍhanamattanti āha <hi rend="bold">‘‘abhijātikoti jātiyo’’</hi>ti. Kaṇhadhammasamannāgatattā vā <hi rend="bold">kaṇho</hi>. Paṭhamavayepi majjhimavayepi pāpasamaṅgī hutvā ṭhito kaṇhadhamme <hi rend="bold">abhijāyati,</hi> pacchāpi pāpaṃ pasavatīti attho. <hi rend="bold">Sukko</hi>ti vā ettha vuttavipariyāyeneva attho veditabbo.</p>

<p rend="bodytext" n="111"><hi rend="paranum">111</hi><hi rend="dot">.</hi><hi rend="bold">Purimasmi</hi>nti purimasmiṃ pade. <hi rend="bold">Visaye bhummaṃ</hi> tattha deyyadhammassa patiṭṭhāpanato. <hi rend="bold">Dutiye adhikaraṇe,</hi> tadadhikaraṇañhi nibbānanti. Gahaṭṭhapabbajitakiccesu vā visiṭṭhadhammadassanatthaṃ paccayadānārahattānaṃ samadhuratāniddeso. Atha vā <hi rend="bold">yena yena pana vatthunā</hi>ti rūpārūpanirodhādinā taṇhāvatthunā. <hi rend="bold">Amarāvikkhepavatthuādinā</hi>ti ettha <hi rend="bold">ādi</hi>-saddena subhasukhādimicchābhinivesavatthuṃ saṅgaṇhāti. Yathā vā taṇhādiṭṭhiduccaritānaṃ vasena saṃkilesabhāgiyassa suttassa vibhāgo, evaṃ samathavipassanāsucaritavasena taṇhāvodānabhāgiyādisuttavibhāgoti dassetuṃ pāḷiyaṃ <hi rend="bold">‘‘taṇhā…pe… niddisitabba’’</hi>nti vuttaṃ.</p>

<p rend="bodytext"><hi rend="bold">Idaṃ</hi><pb ed="V" n="0.0132" /><pb ed="M" n="0.0139" /><hi rend="bold">evaṃ pavatta</hi>nti yathā ducintitādivasena bālo hoti puggalo, evaṃ tassa ducintitacintitādibhāvanāvasena pavattaṃ idaṃ saṃkilesabhāgiyaṃ nāma suttanti pubbe saṃkilesadhammavibhāgena vuttaṃ idāni sāmaññato saṅgahetvā vadati. <hi rend="bold">Idaṃ vāsanābhāgiyaṃ sutta</hi>nti etthāpi iminā nayena attho veditabbo.</p>

<p rend="bodytext"><hi rend="bold">Kilesaṭṭhānehī</hi>ti kilesānaṃ pavattiṭṭhānehi. <hi rend="bold">Kilesāvatthāhī</hi>ti kilesānaṃ pavattiākāravisesehi. <hi rend="bold">Kāmarāgādīhi saṃyujjati</hi> kāmarāgādihetu kammavipākādinā. Satipi tesaṃ kālantaravuttiyaṃ saṃyutto nāma hoti, yato kāmarāgādayo ‘‘saṃyojana’’nti vuccanti. <hi rend="bold">Upādiyatī</hi>ti daḷhaṃ gaṇhāti pavatteti. Sesaṃ vuttanayattā, uttānattā ca saṃvaṇṇitaṃ.</p>

<p rend="bodytext" n="112"><hi rend="paranum">112</hi><hi rend="dot">.</hi><hi rend="bold">Udāharaṇavasenā</hi>ti nidassanavasena, ekadesadassanavasenāti attho. Sakalassa hi pariyattisāsanassa soḷasahi paṭṭhānabhāgehi gahitattā. Yathā tadekadesānaṃ soḷasannampi paṭṭhānabhāgānaṃ gahaṇaṃ udāharaṇamattaṃ, tesaṃ pana soḷasannaṃ ekadesaggahaṇaṃ udāharaṇanti kimettha vattabbaṃ. Tena vuttaṃ ‘‘ekadesadassanavasenāti attho’’ti. Kasmā panettha pāḷiyaṃ paṭṭhānassa ekadesova udāhaṭo, na avasesoti? Nayanidassanatthaṃ. Iminā nayena avasesopi paṭṭhānabhāvo veditabboti.</p>

<p rend="bodytext">Tattha ‘‘appampi ce saṃhita bhāsamāno…pe… sa bhāgavā sāmaññassa hotī’’ti (dha. pa. 20) idaṃ vāsanābhāgiyañca asekkhabhāgiyañca. Ettha hi ‘‘appampi ce saṃhita bhāsamāno’’ti idaṃ vāsanābhāgiyaṃ, ‘‘sa bhāgavā sāmaññassa hotī’’ti idaṃ asekkhabhāgiyaṃ.</p>

<p rend="bodytext">Tathā <hi rend="bold">maghadevasuttaṃ</hi>. Tattha hi ‘‘bhūtapubbaṃ, ānanda, imissāyeva mithilāyaṃ maghadevo nāma rājā ahosi dhammiko dhammarājā dhamme ṭhito mahādhammarājā, dhammaṃ carati brāhmaṇagahapatikesu negamesu ceva janapadesu ca, uposathañca upavasati cātuddasiṃ, pañcadasiṃ, aṭṭhamiñca pakkhassā’’tiādi (ma. ni. 2.308), idaṃ vāsanābhāgiyaṃ. ‘‘Idaṃ kho panānanda, etarahi mayā kalyāṇaṃ vattaṃ nīharitaṃ ekantanibbidāya virāgāya nirodhāya upasamāya <pb ed="M" n="0.0140" /> abhiññāya sambodhāya nibbānāya saṃvattatī’’ti (ma. ni. 3.189) idaṃ asekkhabhāgiyaṃ. ‘‘Pamādaṃ appamādena, yadā nudati paṇḍito’’ti (dha. pa. 28) idaṃ nibbedhabhāgiyaṃ. ‘‘Paññāpāsāda…pe… avekkhatī’’ti (dha. pa. 28) idaṃ asekkhabhāgiyanti idaṃ nibbedhabhāgiyañca asekkhabhāgiyañca.</p>

<p rend="bodytext">Tathā <pb ed="V" n="0.0133" /> ‘‘tīṇimāni, bhikkhave, indriyānī’’ti (saṃ. ni. 5.493) suttaṃ. Tattha ‘‘tīṇimāni, bhikkhave, indriyāni. Katamāni tīṇīti? Anaññātaññassāmītindriyaṃ <hi rend="bold">aññindriya’’</hi>nti idaṃ nibbedhabhāgiyaṃ, ‘‘aññātāvindriya’’nti (saṃ. ni. 5.493) idaṃ asekkhabhāgiyaṃ.</p>

<p rend="bodytext"><hi rend="bold">Raṭṭhapālasuttaṃ</hi> (ma. ni. 2.293 ādayo) saṃkilesabhāgiyañca vāsanābhāgiyañca asekkhabhāgiyañca. Tattha hi ‘‘ūno loko atitto taṇhādāso’’tiādinā (ma. ni. 2.306) saṃkileso vibhatto, ‘‘eko vūpakaṭṭho’’tiādinā (ma. ni. 2.299) asekkhadhammā, itarena vāsanādhammāti.</p>

<p rend="gatha1">‘‘Dhamme ca ye ariyapavedite ratā, anuttaro te vacasā manasā kammunā ca;</p>

<p rend="gathalast">Te santisoraccasamādhisaṇṭhitā, sutassa paññāya ca sāramajjhagū’’ti. (su. ni. 332);</p>

<p rend="bodytext">Idaṃ vāsanābhāgiyañca nibbedhabhāgiyañca asekkhabhāgiyañca. Ettha hi ‘‘dhamme ca ye ariyapavedite ratā’’ti ayaṃ vāsanā, ‘‘anuttarā…pe… saṇṭhitā’’ti ayaṃ nibbedho, ‘‘sutassa paññāya ca sāramajjhagū’’ti asekkhadhammā.</p>

<p rend="bodytext">Tathā ‘‘saddho sutavā niyāmadassī’’ti gāthā (su. ni. 373). Tattha hi ‘‘saddho sutavā’’ti vāsanā, ‘‘niyāmadassī vaggagatesu na vaggasāri dhīro, lobhaṃ dosaṃ vineyya paṭigha’’nti nibbedho, ‘‘sammā so loke paribbajeyyā’’ti asekkhadhammā.</p>

<p rend="bodytext">Sabbāsavasaṃvaro parissayādīnaṃ vasena sabbabhāgiyaṃ veditabbaṃ. Tattha hi saṃkilesadhammā, lokiyasucaritadhammā, sekkhadhammā, asekkhadhammā ca vibhattā. Asabbabhāgiyaṃ pana ‘‘passaṃ passatī’’tiādikaṃ (ma. ni. 1.203) udakādianuvādanavacanaṃ <pb ed="M" n="0.0141" /> veditabbaṃ. Evametasmiṃ soḷasavidhe sāsanapaṭṭhāne ete taṇhādivasena tayo <pb ed="V" n="0.0134" /> saṃkilesabhāgā, vodānādivasena tayo vāsanābhāgā, sekkhānaṃ sīlakkhandhādīnaṃ vasena tayo nibbedhabhāgā, asekkhānaṃ sīlakkhandhādīnaṃ eva vasena tayo asekkhabhāgā, tesaṃ vasena mūlapaṭṭhānāni eva dvādasa honti. Tāni pana vitthāranayena vibhajiyamānāni channavutādhikāni cattāri sahassāni honti. Yathādassanaṃ panetāni uddharitabbāni. Tāni pana yasmā saṅgahato kāmataṇhādivasena tayo taṇhāsaṃkilesabhāgā, sassatucchedavasena dve diṭṭhisaṃkilesabhāgā, kāyaduccaritādivasena tayo duccaritasaṃkilesabhāgāti aṭṭha saṃkilesabhāgā. Dhammāmisābhayadānavasena tividhaṃ dānamayaṃ puññakiriyavatthu, kāyasucaritādivasena tividhaṃ sīlamayaṃ puññakiriyavatthu, samathavipassanāvasena duvidhaṃ bhāvanāmayaṃ puññakiriyavatthūti aṭṭheva vāsanābhāgā.</p>

<p rend="bodytext">Saddhānusārī saddhāvimutto dhammānusārī diṭṭhippatto kāyasakkhīti (pu. pa. mātikā 7.32-36; pu. pa. 26-30) pañcannaṃ sekkhānaṃ paccekaṃ tayo sīlādikkhandhāti pannarasa nibbedhabhāgā, suññatānimittāpaṇihitabhedā paññāvimuttānaṃ tayo aggaphaladhammā, tesu paccekaṃ tayo tayo sīlādikkhandhā, tathā ubhatobhāgavimuttānanti aṭṭhārasa, sikkhitabbābhāvasāmaññena asaṅkhatadhātuṃ pakkhipitvā ekūnavīsati asekkhabhāgā, iti purimāni ekatiṃsa, imāni ekūnavīsatīti samapaññāsa saṃkilesabhāgiyādidhammā honti. Tasmā imesaṃ samapaññāsāya saṃkilesabhāgiyādidhammānaṃ vasena samapaññāsa suttāni honti.</p>

<p rend="bodytext">Yasmā ca te paññāvimuttā ubhatobhāgavimuttavibhāgaṃ akatvā asaṅkhatāya dhātuyā aggahaṇena nippariyāyena asekkhabhāgābhāvato naveva asekkhabhāgāti samacattālīsa honti, tasmā <hi rend="bold">peṭake</hi> ‘‘cattārīsāya ākārehi pariyesitabbaṃ, paññāsāya ākārehi sāsanapaṭṭhānaṃ niddiṭṭha’’nti (peṭako. 21) ca vuttaṃ. Saṅgahato eva pana pubbe vuttavitthāranayena soḷasa honti, puna tividhasaṃkilesabhāgiyādivasena dvādasa honti, puna taṇhādiṭṭhiduccaritasaṃkilesataṇhādiṭṭhiduccaritavodānabhāvena cha honti, puna saṃkilesabhāgiyaṃ vāsanābhāgiyaṃ dassanabhāgiyaṃ <pb ed="M" n="0.0142" /> vāsanābhāgiyaṃ asekkhabhāgiyanti pañca honti, puna mūlapaṭṭhānavasena cattāri honti, puthujjanabhāgiyasekkhabhāgiyaasekkhabhāgiyabhāvena tīṇi honti, puna saṃkilesabhāgiyavodānabhāgiyabhāvena dve eva honti. Paṭṭhānabhāvena pana ekavidhameva, iti paṭṭhānabhāvena ekavidhampi saṃkilesavodānabhāgiyabhāvena duvidhanti vibhāgato yāva channavutādhikaṃ catusahassappabhedaṃ hoti, tāva netabbaṃ. Evametaṃ paṭṭhānaṃ saṅgahato, vibhāgato ca veditabbaṃ.</p>

<p rend="bodytext"><hi rend="bold">Imassāpi</hi> paṭṭhānavibhāgassa, na purimassevāti adhippāyo. Lokikaṃ assatthīti, lokikasahacaraṇato vā <hi rend="bold">lokiyaṃ,</hi> suttaṃ <hi rend="bold">padesenā</hi>ti ekadesena. <hi rend="bold">Sabbapadesū</hi>ti taṃtaṃtikānaṃ tatiyapadesu. <hi rend="bold">Buddhādīna</hi>nti buddhapaccekabuddhabuddhasāvakānaṃ. Dhammo panettha buddhādiggahaṇena veditabbo, <hi rend="bold">ādi</hi>saddena vā.</p>

<p rend="bodytext"><hi rend="bold">Pariṇamatī</hi>ti <pb ed="V" n="0.0135" /> paripaccati. <hi rend="bold">Dharantī</hi>ti pabandhavasena pavattanti. Nti pāpakammaṃ. <hi rend="bold">Te</hi>ti kusalābhinibbattakkhandhā. <hi rend="bold">Rakkhanti</hi> vipākadānato vipaccituṃ okāsaṃ na dentīti attho. Ayañca attho upapajjavedanīyesu yujjati, itarasmimpi yathārahaṃ labbhateva. Tenāha <hi rend="bold">‘‘dutiye vā tatiye vā attabhāve’’</hi>ti.</p>

<p rend="bodytext" n="113"><hi rend="paranum">113</hi><hi rend="dot">.</hi> Attano anavajjasukhāvahaṃ paṭipattiṃ paṭipajjanto paramatthato attakāmo nāmāti āha <hi rend="bold">‘‘attano sukhakāmo’’</hi>ti. Sukhānubandhañhi sukhaṃ kāmento sukhameva kāmetīti ca <hi rend="bold">sukhakāmo</hi>ti.</p>

<p rend="bodytext"><hi rend="bold">Vitthataṭṭhenā</hi>ti suvipphāradiṭṭhīnaṃ pavattanaṭṭhānatāsaṅkhātena vitthāraṭṭhena.</p>

<p rend="bodytext" n="114"><hi rend="paranum">114</hi><hi rend="dot">.</hi><hi rend="bold">Diṭṭhe dukkhādidhamme</hi>ti bhāvenabhāvalakkhaṇe bhummaṃ, dukkhādidhamme diṭṭhe ñāteti attho.</p>

<p rend="bodytext"><hi rend="bold">‘‘Uddha’’</hi>ntiādi kāladesānaṃ anavasesapariyādānanti āha <hi rend="bold">‘‘uddhanti anāgataṃ, upari cā’’</hi>tiādi. <hi rend="bold">Gamanenā</hi>ti cutūpapātagamanena.</p>

<p rend="bodytext" n="115"><hi rend="paranum">115</hi><hi rend="dot">.</hi><hi rend="bold">Nagaradvārathirakaraṇattha</hi>nti nagarassa dvārabāhathirakaraṇatthaṃ. <hi rend="bold">Gambhīranematāyā</hi>ti ‘‘nemaṃ’’vuccati nikhātathambhādīnaṃ pathaviṃ anupavisitvā ṭhitappadeso <pb ed="M" n="0.0143" />, gambhīraṃ nemaṃ etassāti <hi rend="bold">gambhīranemo,</hi> tassa bhāvo <hi rend="bold">gambhīranematā,</hi> tāya. <hi rend="bold">Kampanaṃ</hi> yathāṭhitassa ito cito ca sañcopanaṃ, <hi rend="bold">cālanaṃ</hi> ṭhitaṭṭhānato cāvanaṃ. <hi rend="bold">Ajjhogāhetvā</hi>ti aviparītasabhāvābhisamayavasena anupavisitvā, anupaviṭṭho viya hutvāti attho.</p>

<p rend="bodytext"><hi rend="bold">Saṃyojanānaṃ pajahanavasenā</hi>ti gāthāya vacanasesaṃ ānetvā dasseti. Atha vā pahātabbassa pahānena vinā na bhāvanāsiddhīti atthasiddhaṃ pahātabbapahānaṃ ajjhattaṃ, bahiddhāti padadvayena yojetvā dassetuṃ ajjhattaṃ bahiddhāti orambhāgiyauddhambhāgiyasaṃyojanānaṃ visaṃyogagahitoti imamatthaṃ pāḷiyā samatthetuṃ <hi rend="bold">‘‘tenāha sabbaloke’’</hi>ti vuttaṃ.</p>

<p rend="bodytext"><hi rend="bold">Alobhasīsenā</hi>ti alobhena pubbaṅgamena, yato yogāvacaro ‘‘nekkhammacchando’’ti vuccati. Asubhasaññā rāgappaṭipakkhatāya ‘‘visesato alobhappadhānā’’ti vuttā, dasāsubhavasena <pb ed="V" n="0.0136" /> vā. <hi rend="bold">Adhigatajjhānādīnī</hi>ti <hi rend="bold">ādi</hi>saddena vipassanādīni saṅgaṇhāti. Vihiṃsāratirāgānaṃ byāpādahetukato cattāropi brahmavihārā abyāpādapadhānāti āha <hi rend="bold">‘‘catu…pe… abyāpādo dhammapada’’</hi>nti. Adhigatāni jhānādīnīti yojanā. <hi rend="bold">Dasānussati…pe… adhigatāni sammāsati dhammapadaṃ</hi> satisīsena tesaṃ adhigantabbattāti adhippāyo. Ānāpānabhāvanāyaṃ samādhipi padhāno, na sati evāti dassanatthaṃ <hi rend="bold">‘‘dasakasiṇa…pe… sammāsamādhi dhammapada’’</hi>nti vuttaṃ. Catudhātuvavatthānavasena adhigatānampi ettheva saṅgaho daṭṭhabbo.</p>

<p rend="bodytext" n="116"><hi rend="paranum">116</hi><hi rend="dot">.</hi><hi rend="bold">Upalakkhaṇakāraṇānī</hi>ti sañjānananimittāni.</p>

<p rend="bodytext">Pāpameva <hi rend="bold">pāpiyo</hi>ti āha <hi rend="bold">‘‘pāpaṃ hotī’’</hi>ti, ‘‘pāpiyo’’ti ca liṅgavipallāsavasena vuttaṃ. <hi rend="bold">Ekavacane bahuvacana</hi>nti ekavacane vattabbe bahuvacanaṃ vuttaṃ.</p>

<p rend="bodytext" n="117"><hi rend="paranum">117</hi><hi rend="dot">.</hi><hi rend="bold">Olīyanataṇhābhinivesavasenā</hi>ti bhavataṇhābhavadiṭṭhivasena. Tā hi bhavesu satte allīyāpenti. <hi rend="bold">Atidhāvanābhinivesavasenā</hi>ti ucchedadiṭṭhivasena. Sā hi avaṭṭupacchedameva vaṭṭupacchedaṃ katvā abhinivisanato atidhāvanābhiniveso nāma. <hi rend="bold">Olīyantī</hi>ti sammāpaṭipattito saṅkocaṃ āpajjanti. <hi rend="bold">Abhidhāvantī</hi>ti sammāpaṭipattiṃ atikkamanti.</p>

<p rend="bodytext"><hi rend="bold">Tesañcā</hi>ti <pb ed="M" n="0.0144" /> tesaṃ ubhinnaṃ abhinivesānaṃ, tadaññesañca sabbamaññitānaṃ.</p>

<p rend="bodytext" n="118"><hi rend="paranum">118</hi><hi rend="dot">.</hi><hi rend="bold">Idaṃ iṭṭhavipākaṃ aniṭṭhavipāka</hi>nti idaṃ iṭṭhavipākasaṅkhātaṃ aniṭṭhavipākasaṅkhātaṃ phalaṃ.</p>

<p rend="bodytext"><hi rend="bold">‘‘Akaṅkhato na jāneyyu’’</hi>nti etena ‘‘ākaṅkhato’’ti iminā padena saddhiṃ sambandhadassanamukhena ‘‘na jaññā’’ti padassa atthaṃ dasseti.</p>

<p rend="bodytext"><hi rend="bold">Na upalabbhatī</hi>ti natthīti attho.</p>

<p rend="bodytext" n="120"><hi rend="paranum">120</hi><hi rend="dot">.</hi><hi rend="bold">Tānī</hi>ti kammakammanimittagatinimittāni. Pattharaṇākāroyeva hesa, yadidaṃ chāyānaṃ <pb ed="V" n="0.0137" /> volambanaṃ. <hi rend="bold">Evaṃ hotī</hi>ti ‘‘akataṃ vata me kalyāṇa’’ntiādippakārena vippaṭisāro hoti.</p>

<p rend="bodytext" n="122"><hi rend="paranum">122</hi><hi rend="dot">.</hi><hi rend="bold">Esakehī</hi>ti gavesakehi saparasantāne sampādakehi. <hi rend="bold">Dukkhudraya</hi>nti dukkhaphalaṃ. <hi rend="bold">Tīhi kāraṇehī</hi>ti kāyavācācittehi. Tāni hi taṃtaṃsaṃvarānaṃ dvārabhāvena kāraṇānīti vuttāni. <hi rend="bold">Tīhi ṭhānehī</hi>ti vā tīhi uppattiṭṭhānehi. <hi rend="bold">Pihita</hi>nti pidhāyakaṃ.</p>

<p rend="bodytext"><hi rend="bold">‘‘Uṭṭhānaṭṭhānasaṅkhāta’’</hi>nti idaṃ pāsāṇabhāvasāmaññaṃ gahetvā vuttaṃ.</p>

<p rend="bodytext" n="123"><hi rend="paranum">123</hi><hi rend="dot">.</hi><hi rend="bold">Rajamissaka</hi>nti puppharajamissakaṃ. <hi rend="bold">Tassā</hi>ti tassa sekkhāsekkhamunino. Mahicchādīnaṃ viya gāme caraṇappaccayā gāmavāsīnaṃ saddhāhāni vā bhogahāni vā na hoti, atha kho uparūpari vuddhiyeva hotīti dassento <hi rend="bold">‘‘pākatikameva hotī’’</hi>ti āha. <hi rend="bold">Ajjhattikakammaṭṭhāna</hi>nti catusaccakammaṭṭhānaṃ.</p>

<p rend="bodytext"><hi rend="bold">Tenā</hi>ti kusalena kāyavacīkammena. Thirabhāvo thāmaṃ nāmāti tassa atthaṃ dassento <hi rend="bold">‘‘thāmavāti ṭhitimā’’</hi>ti āha.</p>

<p rend="bodytext">Attasaṃnissayaṃ pemaṃ attāti gahetvā ‘‘attasama’’nti vuttanti āha <hi rend="bold">‘‘attapemena samaṃ pemaṃ natthī’’</hi>ti. Bhagavato vipassanāñāṇobhāsappavattiṃ sandhāyāha <hi rend="bold">‘‘paññā pana…pe… sakkotī’’</hi>ti. Sabbaññutaññāṇaṃ, pana abhiññāñāṇāni ca anantāparimāṇaṃ lokadhātuṃ obhāsenti.</p>

<p rend="bodytext" n="124"><hi rend="paranum">124</hi><hi rend="dot">.</hi><hi rend="bold">Kissa bhītā</hi>ti kena kāraṇena bhītā.</p>

<p rend="bodytext"><hi rend="bold">Ṭhapetvā</hi>ti <pb ed="M" n="0.0145" /> pavattetvā. Vacanīyo yācakānanti yojanā, yācitabbayuttoti attho. <hi rend="bold">Yaññaupakkharo</hi>ti yaññopakaraṇaṃ. <hi rend="bold">‘‘Etesu dhammesu ṭhito catūsū’’</hi>ti vuttaṃ catukkaṃ vavatthapetuṃ <hi rend="bold">‘‘saddhoti ekaṃ aṅga’’</hi>ntiādi vuttaṃ.</p>

<p rend="bodytext">Gāthāyaṃ vuttadhamme dve dve ekaṃ katvā aṅgakaraṇaṃ <hi rend="bold">dukanayo</hi>.</p>

<p rend="bodytext"><hi rend="bold">Jātidhamma</hi>nti <pb ed="V" n="0.0138" /> pavattidhammaṃ sandhāya vadati.</p>

<p rend="bodytext" n="125"><hi rend="paranum">125</hi><hi rend="dot">.</hi> Saccekadesato saccasamudāyo anavasesapariyādānato visiṭṭhoti dassento <hi rend="bold">‘‘paramatthasaccaṃ vā hotū’’</hi>ti āha. <hi rend="bold">Caturo padā</hi>ti cattāri padāni, liṅgavipallāsena vuttaṃ, cattāro dhammakoṭṭhāsāti attho. Kevalaṃ sattavibhāgadassanatthameva catupadaggahaṇaṃ, na adhigatadhammānurūpatāya.</p>

<p rend="bodytext"><hi rend="bold">Nimmadā</hi>ti na madā.</p>

<p rend="bodytext"><hi rend="bold">‘‘Saccavādī jino romo’’</hi>tipi pāṭho. Tattha <hi rend="bold">romo</hi>ti diṭṭhirāgarattānaṃ titthiyānaṃ, titthakarānañca adhammavādīnaṃ rāgaviparītadhammadesanato bhayajanako, adhammavādīnaṃ vā tattha ādīnavadassanena bhāyitabbo, appahīnāsaṃvarānaṃ vā durupasaṅkamanato durāsadoti attho.</p>

<p rend="bodytext">Sacco ca so dhammo cāti <hi rend="bold">saccadhammo</hi>. Tenāha <hi rend="bold">‘‘ekantanissaraṇabhāvenā’’</hi>tiādi.</p>

<p rend="bodytext"><hi rend="bold">Ekāyanabhāva</hi>nti ekamaggabhāvaṃ, aññamaggabhāvanti attho.</p>

<p rend="bodytext">Dassanabhāgiyaṃ bhāvanābhāgiyanti nibbedhabhāgiyameva dvidhā vibhajitvā vuttanti āha <hi rend="bold">‘‘saṃkilesabhāgiyādīhi catūhi padehī’’</hi>ti. <hi rend="bold">Sesattikāna</hi>nti sattādhiṭṭhānattikādīnaṃ aṭṭhannaṃ tikānaṃ. <hi rend="bold">Sesapadānañcā</hi>ti saṃkilesabhāgiyañca vāsanābhāgiyañcātiādimissakapadānañca. <hi rend="bold">Ca</hi>-saddena saṃkilesabhāgiyādipadāni ca saṅgaṇhāti. Lokiyattikasseva hi ‘‘sesapadānī’’ti vuttehi missakapadehi evaṃ saṃsandane nayadassanaṃ, itaresaṃ pana tikānaṃ saṃkilesabhāgiyādipadehi ceva sesapadehi ca saṃsandane idaṃ nayadassananti <hi rend="bold">‘‘vuttanayānusārena suviññeyya’’</hi>nti vuttaṃ. <hi rend="bold">Samatikkamana</hi>nti pahānaṃ. Satipi vāsanābhāgiyasaṃkilesabhāgiyadhammānaṃ lokiyabhāve <pb ed="M" n="0.0146" /> purimehi pana pacchimā pahātabbā tadaṅgavasena, vikkhambhanavasena ca. Evaṃ pajahanasamatthatāya pahānanti vuttaṃ <hi rend="bold">‘‘vāsanābhāgiyaṃ suttaṃ saṃkilesabhāgiyassa samatikkamāya hotī’’</hi>ti. Saṃkilesadhammānaṃ samatikkamena adhigantabbā vodānadhammā viyāti yojanā. <hi rend="bold">Bhāvanā</hi> nāma tividhā jhānabhāvanā, vipassanābhāvanā, maggabhāvanāti. Tāsu maggabhāvanāya gahitāya vipassanābhāvanā gahitā eva hotīti taṃ anāmasitvā itarā dve eva gahitā. Tathāpi ‘‘bhāvanābhāgiyassa suttassa paṭinissaggāyā’’ti vutte kiṃ sabbena sabbaṃ asekkhassa jhānabhāvanāpi <pb ed="V" n="0.0139" /> paṭinissaṭṭhāti codanaṃ manasi katvā pāḷiyaṃ <hi rend="bold">‘‘asekkhabhāgiyaṃ suttaṃ diṭṭhadhammasukhavihārattha’’</hi>nti vuttanti dassento <hi rend="bold">‘‘asekkhadhammesu uppannesu maggabhāvanākiccaṃ nāma natthī’’</hi>ti vatvā <hi rend="bold">‘‘jhānabhāvanāpi diṭṭhadhammasukhavihāratthā evā’’</hi>ti āha.</p>

<p rend="bodytext">Ekaṃ eva bhavabījaṃ paṭisandhiviññāṇaṃ <hi rend="bold">ekabījaṃ,</hi> taṃ assa atthīti <hi rend="bold">ekabījī. Sandhāvitvā</hi> samāgantvā, nibbattanavasena upagantvāti attho. <hi rend="bold">Saṃsaritvā</hi>ti tasseva vevacanaṃ. Kulaṃ kulaṃ gacchatīti <hi rend="bold">kolaṃkolo</hi>. Purimapade anunāsikalopaṃ akatvā niddeso.</p>

<p rend="bodytext"><hi rend="bold">Tesaṃ</hi> sotāpannānaṃ. <hi rend="bold">Etaṃ pabheda</hi>nti ekabījiādivibhāgaṃ. Purimabhavasiddhaṃ vivaṭṭūpanissayapuññakammaṃ idha <hi rend="bold">pubbahetu</hi> nāma. Yo ‘‘katapuññatā’’ti vuccati, so paṭhamamagge sādhite caritatthatāya vipakkavipākaṃ viya kammaṃ uparimamaggānaṃ upanissayo na siyāti adhippāyenāha <hi rend="bold">‘‘upari…pe… āpajjatī’’</hi>ti. <hi rend="bold">Tiṇṇaṃ maggānaṃ niratthakatā āpajjati</hi> paṭhamamaggeneva tehi kātabbakiccassa sādhitattā. <hi rend="bold">Paṭhamamagge…pe… āpajjatī</hi>ti anuppannassa atthakiriyāsambhavato. Evaṃ tiṇṇaṃ vādānaṃ yuttiabhāvaṃ dassetvā catutthavādo evettha yuttoti dassento āha <hi rend="bold">‘‘vipassanā…pe… yujjatī’’</hi>ti. <hi rend="bold">‘‘Sace hī’’</hi>tiādinā taṃ yuttiṃ vibhāveti. Vimuttiparipācanīyānaṃ dhammānaṃ paripakkatāya indriyānaṃ tikkhatāya ñāṇassa visadatāya vipassanāya balavabhāvo veditabbo. So hi vomissakanayena saṃsaraṇako idhādhippeto ‘‘deve ceva mānuse ca sandhāvitvā’’ti vuttattā. Idha kāmabhave ṭhito <hi rend="bold">idhaṭṭhako</hi>. Manussadevalokūpapajjanato okārena <hi rend="bold">vokiṇṇo</hi>. Ariyasāvakassa taṃtaṃsattanikāyupapatti tassa tassa sodhanasadisaṃ kilesamalādianatthāpanayanatoti <pb ed="M" n="0.0147" /> āha <hi rend="bold">‘‘cha devaloke sodhetvā’’</hi>ti. <hi rend="bold">‘‘Akaniṭṭhe ṭhatvā’’</hi>ti etena heṭṭhābrahmalokasodhanaṃ vuttamevāti veditabbaṃ.</p>

<p rend="bodytext"><hi rend="bold">Saddhaṃ dhuraṃ katvā</hi>ti saddhaṃ dhuraṃ jeṭṭhakaṃ pubbaṅgamaṃ katvā. Saddhāya anussati paṭipatti, saddhaṃ vā pubbabhāgiyaṃ anussati, saddhāya vā anusaraṇasīloti <hi rend="bold">saddhānusārī. Dhammānusārī</hi>ti etthāpi eseva nayo. <hi rend="bold">Dhammo</hi>ti panettha paññā veditabbā. Saddahanto vimuttoti <hi rend="bold">saddhāvimutto</hi>. Yadipi sabbathā avimutto, saddhāmattena pana vimuttoti attho. Saddhāya vā adhimuttoti <hi rend="bold">saddhāvimutto. Vuttanayenā</hi>ti uparimaggavipassanāya balavamandamandatarabhāvena. Diṭṭhiyā pattoti <hi rend="bold">diṭṭhippatto,</hi> catusaccadassanasaṅkhātāya diṭṭhiyā nirodhappattoti attho. Diṭṭhantaṃ vā pattoti <hi rend="bold">diṭṭhippatto,</hi> dassanasaṅkhātassa sotāpattimaggañāṇassa anantarappavattoti vuttaṃ hoti. Paṭhamaphalato paṭṭhāya hi yāva aggamaggā diṭṭhippattāti. <hi rend="bold">Ida</hi>nti yathāvuttasotāpannānaṃ saddhāvimuttadiṭṭhippattatāvacanaṃ <pb ed="V" n="0.0140" />. <hi rend="bold">Aṭṭhannaṃ vimokkhāna</hi>nti catasso rūpāvacarasamāpattiyo, catasso arūpāvacarasamāpattiyoti <hi rend="bold">aṭṭha vimokkhā,</hi> tesaṃ.</p>

<p rend="bodytext">Phuṭṭhantaṃ sacchikarotīti <hi rend="bold">kāyasakkhī,</hi> phuṭṭhānaṃ anto <hi rend="bold">phuṭṭhanto,</hi> phuṭṭhānaṃ arūpajjhānānaṃ anantaro kāloti adhippāyo. Accantasaṃyoge cetaṃ upayogavacanaṃ, phuṭṭhānantarakālameva sacchikātabbaṃ sacchikarotīti vuttaṃ hoti, ‘‘visamaṃ candimasūriyā parivattantī’’tiādīsu (a. ni. 4.70) viya vā bhāvanapuṃsakanti etaṃ daṭṭhabbaṃ. Yo hi arūpajjhānena rūpakāyato, nāmakāyekadesato ca vikkhambhanavimokkhena vimutto, tena nirodhasaṅkhāto vimokkho ālocito pakāsito viya hoti, na kāyena sacchikato, nirodhaṃ pana ārammaṇaṃ katvā ekaccesu āsavesu khepitesu tena so sacchikato hoti. Tasmā so sacchikātabbaṃ nirodhaṃ yathāālocitaṃ nāmakāyena sacchikarotīti <hi rend="bold">‘‘kāyasakkhī’’</hi>ti vuccati, na tu vimutto ekaccānaṃ eva āsavānaṃ aparikkhīṇattā.</p>

<p rend="bodytext"><hi rend="bold">Abhedenā</hi>ti antarāparinibbāyiādibhedena vinā. ‘‘Abhedenā’’ti ca idaṃ ‘‘saddhāvimuttadiṭṭhippattakāyasakkhino’’ti idhāpi ānetvā yojetabbaṃ. Yatheva hi antarāparinibbāyiādibhedānāmasaneneva eko anāgāmī <pb ed="M" n="0.0148" /> hoti, evaṃ yathāvuttabhedaāmasaneneva saddhāvimutto, diṭṭhippatto, kāyasakkhīti tayo anāgāmino honti. Ayañca anāgāmino tādisamavatthābhedaṃ gahetvā gaṇanā katāti veditabbaṃ. <hi rend="bold">‘‘Avihādīsū’’</hi>tiādi suviññeyyameva.</p>

<p rend="bodytext">Paññāya eva vimutto, na cetovimuttibhūtena sātisayena samādhināpīti <hi rend="bold">paññāvimutto. Ubhatobhāgavimutto</hi>ti ubhohi bhāgehi ubhatobhāgato vimutto. Kilesānaṃ vikkhambhanasamucchinnehi rūpakāyanāmakāyato vimuttoti imamatthaṃ dassento <hi rend="bold">‘‘vikkhambhana…pe… vimutto nāmā’’</hi>ti āha. Arūpasamāpattiyā rūpakāyato, aggamaggena arūpakāyato vimuttaṃ. Yathāha –</p>

<p rend="indent">‘‘Idha, bhikkhave, ekacco puggalo ye te santā vimokkhā atikkamma rūpe āruppā, te kāyena phusitvā viharati, paññāya cassa disvā āsavā parikkhīṇā honti, ayaṃ vuccati, bhikkhave, puggalo ubhatobhāgavimutto’’ti (ma. ni. 2.182).</p>

<p rend="bodytext">Yaṃ <pb ed="V" n="0.0141" /> pana <hi rend="bold">mahānidānasutte</hi> ‘‘rūpī rūpāni passatī’’tiādike (dī. ni. 2.129) nirodhasamāpattiante aṭṭha vimokkhe vatvā –</p>

<p rend="indent">‘‘Yato kho, ānanda, bhikkhu ime aṭṭha vimokkhe anulomampi samāpajjati…pe… ayaṃ vuccatānanda, bhikkhu ubhatobhāgavimutto, imāya ca, ānanda, ubhatobhāgavimuttiyā aññā ubhatobhāgavimutti uttaritarā vā paṇītatarā vā natthī’’ti (dī. ni. 2.130) –</p>

<p rend="unindented">Vuttaṃ, taṃ ubhatobhāgavimuttaseṭṭhavasena vuttaṃ. Tattha yasmā āruppasamāpattīsu ekāyapi rūpakāyo vikkhambhito eva nāma hoti, tasmā catunnaṃ āruppasamāpattīnaṃ, nirodhasamāpattiyā ca lābhīnaṃ vasena pañca ubhatobhāgavimuttā veditabbā. Esa nayo <hi rend="bold">kāyasakkhimhi</hi>pi. Aṭṭhavimokkhekadesepi hi aṭṭhavimokkhasamaññā yathā ‘‘loke sattā’’ti.</p>

<p rend="bodytext"><hi rend="bold">Terasasu sīsesu</hi> palibodhasīsādīni, pavattasīsañca pariyādiyitabbāni, adhimokkhasīsādīni pariyādakāni, <hi rend="bold">gocarasīsaṃ</hi> pariyādakaphalaṃ. Tañhi <pb ed="M" n="0.0149" /> visayajjhattaṃ phalaṃ, <hi rend="bold">vimokkho</hi> pariyādakassa maggassa, phalassa ca ārammaṇaṃ. <hi rend="bold">Saṅkhārasīsaṃ</hi> saṅkhāravivekabhūto nirodhoti pariyādiyitabbānaṃ, pariyādakaphalānañca saha visayasaṃsiddhidassanena samasīsibhāvaṃ dassetuṃ <hi rend="bold">paṭisambhidāyaṃ</hi> (paṭi. ma. 1.87) terasa sīsāni vuttāni. Idha pana ‘‘yassa puggalassa apubbaṃ acarimaṃ āsavapariyādānañca hoti jīvitapariyādānañcā’’ti (pu. pa. 16) <hi rend="bold">puggalapaññattiyaṃ</hi> āgatattā tesu kilesapavattasīsānaṃ eva vasena yojanaṃ karonto <hi rend="bold">‘‘kilesasīsa’’</hi>ntiādimāha. Tattha pavattasīsampi maggo pavattito vuṭṭhahanto cutito uddhaṃ appavattikaraṇena yadipi pariyādiyati, yāva pana cuti, tāva pavattisambhavato <hi rend="bold">‘‘pavattasīsaṃ jīvitindriyaṃ cuticittaṃ pariyādiyatī’’</hi>ti āha.</p>

<p rend="bodytext">Kilesapariyādānena attano anantaraṃ viya nipphādetabbā, paccavekkhaṇavārā ca kilesapariyādānasseva vārāti vattabbataṃ arahanti. ‘‘Vimuttasmiṃ vimuttamiti ñāṇaṃ hotī’’ti (ma. ni. 1.78; saṃ. ni. 3.12, 14) hi vacanato paccavekkhaṇaparisamāpanena kilesapariyādānaṃ samāpitaṃ nāma hoti. Taṃ pana parisamāpanaṃ yadi cuticittena hoti, teneva jīvitaparisamāpanañca hotīti imāya vāracutisamatāya kilesapariyādānajīvitapariyādānānaṃ apubbācarimatā <pb ed="V" n="0.0142" /> hotīti āha <hi rend="bold">‘‘vārasamatāyā’’</hi>ti. <hi rend="bold">Bhavaṅgaṃ otaritvā parinibbāyato</hi>ti ettha parinibbānacittameva bhaṅgottaraṇabhāvena vuttanti daṭṭhabbaṃ.</p>

<p rend="bodytext"><hi rend="bold">Carita</hi>nti caritā kāyavacīmanappavatti. Ettha ca yena rāgādhikabhāvena puggalo ‘‘rāgacarito’’ti lakkhīyati, tayidaṃ lakkhaṇaṃ. Tenāha <hi rend="bold">‘‘rāgajjhāsayo rāgādhikoti attho’’</hi>ti, tena appahīnabhāvena santāne thāmagatassa rāgassa balabhāvo lakkhīyatīti daṭṭhabbaṃ. Eseva nayo sesesupi.</p>

<p rend="bodytext"><hi rend="bold">Sīlavantehī</hi>ti ādisaddassa lopaṃ katvā niddeso katoti dassento āha <hi rend="bold">‘‘sīlavantādīhī’’</hi>ti. <hi rend="bold">Ādi</hi>saddena dāyakādīnaṃ saṅgaho daṭṭhabbo.</p>

<p rend="bodytext"><hi rend="bold">Ārammaṇabhūtā</hi><pb ed="M" n="0.0150" /><hi rend="bold">ñeyya</hi>nti ārammaṇabhūtāva ñeyyaṃ.</p>

<p rend="bodytext"><hi rend="bold">Puthujjanabhūmiādīsū</hi>ti puthujjanasekkhāsekkhabhūmīsu. Tattha puthujjanabhūmivasena saṃvaro, sekkhabhūmivasena pahānabhāvanā, asekkhabhūmivasena sacchikiriyā, puthujjanabhūmisekkhabhūmivasena vā yathārahaṃ saṃvarapahānabhāvanā. Pubbabhāgiyā hi saṃvarapahānabhāvanā puthujjanassa sambhavanti, itarā sekkhassa, asekkhabhūmivasena sacchikiriyā. <hi rend="bold">Nayato dassita</hi>nti ‘‘yaṃ, bhikkhave, mayā ‘idaṃ na kappatī’ti appaṭikkhittaṃ, taṃ ce kappiyaṃ anulometi, akappiyaṃ paṭibāhati, taṃ vo kappatī’’tiādinā (mahāva. 305) nayadassanavasena pakāsitaṃ. <hi rend="bold">Sarāgādisaṃvattana</hi>nti sarāgādibhāvāya saṃvattanaṃ.</p>

<p rend="bodytext"><hi rend="bold">Aññamaññaṃ saṃsaggato</hi>ti ‘‘saṃkilesabhāgiyañca vāsanābhāgiyañcā’’tiādinā saṃkilesabhāgiyādīnaṃ padānaṃ aññamaññasaṃsaggato. <hi rend="bold">Anekavidho</hi>ti dvādasavidho yāva dvānavutādhikacatusahassavidhopi anekappakāro. <hi rend="bold">Lokiyasattādhiṭṭhānādisaṃsaggato</hi>ti <hi rend="bold">ādi</hi>saddena lokiyaṃ ñāṇaṃ, lokuttaraṃ ñāṇaṃ, lokiyañca lokuttarañca ñāṇaṃ, lokiyaṃ ñeyyaṃ, lokuttaraṃ ñeyyaṃ, lokiyañca lokuttarañca ñeyyaṃ, lokiyaṃ ñāṇañca ñeyyañca, lokuttaraṃ ñāṇañca ñeyyañca, lokiyañca lokuttarañca ñāṇañca ñeyyañcātiādiko sambhavanto paṭṭhānabhedo saṅgahito. <hi rend="bold">Ubhayatthā</hi>ti saṃkilesabhāgiyādike, lokiyādike ca. <hi rend="bold">Yathāraha</hi>nti yo yo saṃsaggavasena yojanaṃ arahati, so so dhammo. Sambhavāvirodheneva hi yojanā. Na hi ‘‘lokiyaṃ nibbedhabhāgiya’’ntiādinā yojanā sambhavati.</p>

<p rend="bodytext"><hi rend="bold">Tīsu</hi><pb ed="V" n="0.0143" /><hi rend="bold">piṭakesu labbhamānassā</hi>ti tisso saṅgītiyo āruḷhe tepiṭake buddhavacane upalabbhamānassa vijjamānassa, etena na kevalaṃ saṅgaho eva yathāvuttabhedānaṃ paṭṭhānabhāgānaṃ niddhāraṇāya kāraṇaṃ, atha kho pāḷiyaṃ dassanañcāti vibhāveti. Tenāha <hi rend="bold">‘‘yaṃ dissati tāsu tāsu bhūmīsū’’</hi>ti. <hi rend="bold">‘‘Teneva hī’’</hi>tiādinā yathāvuttassa atthassa pāṭhānugamaṃ dasseti.</p>

<p rend="centre">Sāsanapaṭṭhānavāravaṇṇanā niṭṭhitā.</p>

<p rend="subhead">Nigamanakathāvaṇṇanā</p>

<p rend="bodytext"><hi rend="bold">Saddhammāvataraṭṭhāne</hi>ti <pb ed="M" n="0.0151" /> desantarato āgantvā saddhammassa avataraṇokāsabhūte saddhammassavanadhāraṇaparicayaparipucchāmanasikārabahulānaṃ nivāsaṭṭhānataṃ sandhāyetaṃ vuttaṃ, attano vā santāne pariyattisaddhammassa anuppavesanaṭṭhānatāya evaṃ vuttaṃ. Sesaṃ suviññeyyamevāti.</p>

<p rend="centre">Nettiaṭṭhakathāya līnatthavaṇṇanā niṭṭhitā.</p>

<p rend="centre">Nettippakaraṇa-ṭīkā niṭṭhitā.</p>
</body>
<back></back>
</text>
</TEI.2>