<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">(9) 4. Dhammavaggavaṇṇanā</p>

<p rend="bodytext" n="88"><hi rend="paranum">88</hi><hi rend="dot">.</hi> Catutthassa paṭhame <hi rend="bold">phalasamādhī</hi>ti catūsupi ariyaphalesu samādhi. Tathā <hi rend="bold">phalapaññā</hi> veditabbā.</p>

<p rend="bodytext" n="89"><hi rend="paranum">89</hi><hi rend="dot">.</hi> Dutiye sampayuttadhamme pariggaṇhātīti <hi rend="bold">paggāho</hi>. Na vikkhipatīti <hi rend="bold">avikkhepo</hi>.</p>

<p rend="bodytext" n="90"><hi rend="paranum">90</hi><hi rend="dot">.</hi> Tatiye namanaṭṭhena <hi rend="bold">nāmaṃ</hi>. Ruppanaṭṭhena <hi rend="bold">rūpaṃ</hi>. Sammasanacārassa adhippetattā <hi rend="bold">‘‘cattāro arūpakkhandhā’’</hi>tveva vuttaṃ. Tenāha <hi rend="bold">‘‘dhamma-koṭṭhāsaparicchedañāṇaṃ nāma kathita’’</hi>nti.</p>

<p rend="bodytext" n="91"><hi rend="paranum">91</hi><hi rend="dot">.</hi> Catutthe <pb ed="V" n="2.0045" /> vijānanaṭṭhena <hi rend="bold">vijjā</hi>. Vimuccanaṭṭhena <hi rend="bold">vimutti</hi>.</p>

<p rend="bodytext" n="92"><hi rend="paranum">92</hi><hi rend="dot">.</hi> Pañcame <pb ed="M" n="2.0049" /> bhavo nāma sassataṃ sadā bhāvato, sassatavasena uppajjanadiṭṭhi <hi rend="bold">bhavadiṭṭhi</hi>. Vibhavo nāma ucchedo vināsanaṭṭhena, vibhavavasena uppajjanadiṭṭhi <hi rend="bold">vibhavadiṭṭhi. Uttānatthāneva</hi> heṭṭhā vuttanayattā.</p>

<p rend="bodytext" n="95"><hi rend="paranum">95</hi><hi rend="dot">.</hi> Aṭṭhame dukkhaṃ vaco etasmiṃ vippaṭikūlagāhimhi vipaccanīkasāte anādare puggaleti dubbaco, tassa kammaṃ dovacassaṃ, tassa dubbacassa puggalassa anādariyavasena pavattā cetanā. Tassa bhāvo <hi rend="bold">dovacassatā. Tassa bhāvo</hi>ti ca tassa yathāvuttassa dovacassassa atthibhāvo, atthato dovacassameva. Vitthārato panesā ‘‘tattha katamā dovacassatā? Sahadhammike vuccamāne dovacassāya’’nti <hi rend="bold">abhidhamme</hi> āgatā. Sā atthato saṅkhārakkhandho hoti. Catunnaṃ vā khandhānaṃ etenākārena pavattānaṃ etaṃ adhivacananti vadanti.</p>

<p rend="bodytext">Pāpayogato pāpā assaddhādayo puggalā etassa mittāti pāpamitto, tassa bhāvo <hi rend="bold">pāpamittatā</hi>. Vitthārato panesā ‘‘tattha katamā pāpamittatā? Ye te puggalā assaddhā dussīlā appassutā maccharino duppaññā. Yā tesaṃ sevanā nisevanā saṃsevanā bhajanā sambhajanā bhatti sambhatti taṃsampavaṅkatā’’ti (dha. sa. 1333) evaṃ āgatā. Sāpi atthato dovacassatā viya daṭṭhabbā. Yāya hi cetanāya puggalo pāpasampavaṅko nāma hoti, sā cetanā cattāropi vā arūpino khandhā tadākārappavattā <hi rend="bold">pāpamittatā</hi>.</p>

<p rend="bodytext" n="96"><hi rend="paranum">96</hi><hi rend="dot">.</hi> Navame sukhaṃ vaco etasmiṃ padakkhiṇagāhimhi anulomasāte sādare puggaleti <hi rend="bold">subbaco</hi>tiādinā, kalyāṇā saddhādayo puggalā etassa mittāti <hi rend="bold">kalyāṇamitto</hi>tiādinā vuttavipariyāyena attho veditabbo.</p>

<p rend="bodytext" n="97"><hi rend="paranum">97</hi><hi rend="dot">.</hi> Dasame pathavīdhātuādayo sukhadhātukāmadhātuādayo ca etāsveva antogadhāti etāsu kosalle dassite tāsupi kosallaṃ dassitameva hotīti <hi rend="bold">‘‘aṭṭhārasa dhātuyo’’</hi>ti vuttaṃ. <hi rend="bold">Dhātūti jānana</hi>nti iminā aṭṭhārasannaṃ dhātūnaṃ sabhāvaparicchedikā savanadhāraṇasammasanappaṭivedhapaññā vuttā. Tattha dhātūnaṃ savanadhāraṇapaññā sutamayā, itarā bhāvanāmayā. Tatthāpi sammasanapaññā lokiyā <pb ed="M" n="2.0050" />. Vipassanā hi sā, itarā lokuttarā. Lakkhaṇādivasena aniccādivasena ca manasikaraṇaṃ manasikāro, tattha kosallaṃ <hi rend="bold">manasikārakusalatā</hi>. Aṭṭhārasannaṃyeva <pb ed="V" n="2.0046" /> dhātūnaṃ sammasanappaṭivedhapaccavekkhaṇapaññā manasikārakusalatā, sā ādimajjhapariyosānavasena tidhā bhinnā. Tathā hi sammasanapaññā tassā ādi, paṭivedhapaññā majjhe, paccavekkhaṇapaññā pariyosānaṃ.</p>

<p rend="bodytext" n="98"><hi rend="paranum">98</hi><hi rend="dot">.</hi> Ekādasame āpattiyova āpattikkhandhā. Tā pana antarāpattīnaṃ aggahaṇena pañca, tāsaṃ gahaṇena satta hontīti āha <hi rend="bold">‘‘pañcannañca sattannañca āpattikkhandhāna’’</hi>nti. <hi rend="bold">Jānana</hi>nti ‘‘imā āpattiyo, ettakā āpattiyo, evañca tāsaṃ āpajjanaṃ hotī’’ti jānanaṃ. Evaṃ tippakārena jānanapaññā hi āpattikusalatā nāma. Āpattito vuṭṭhāpanappayogatāya kammabhūtā vācā kammavācā, tathābhūtā anussāvanavācā. ‘‘Imāya kammavācāya ito āpattito vuṭṭhānaṃ hoti, hontañca paṭhame, tatiye vā anussāvane yya-kāraṃ patte, ‘saṃvarissāmī’ti vā pade pariyosite hotī’’ti evaṃ taṃ taṃ āpattīhi vuṭṭhānaparicchedajānanapaññā <hi rend="bold">āpattivuṭṭhānakusalatā. Vuṭṭhāna</hi>nti ca yathāpannāya āpattiyā yathā tathā anantarāyatāpādanaṃ. Evaṃ vuṭṭhānaggahaṇeneva desanāyapi saṅgaho siddho hoti.</p>

<p rend="centre">Dhammavaggavaṇṇanā niṭṭhitā.</p>
</body>
<back></back>
</text>
</TEI.2>