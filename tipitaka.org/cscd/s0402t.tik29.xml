<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">(12) 2. Āpāyikavaggo</p>

<p rend="subhead">1. Āpāyikasuttavaṇṇanā</p>

<p rend="bodytext" n="114"><hi rend="paranum">114</hi><hi rend="dot">.</hi> Dutiyassa paṭhame apāyesu nibbattanasīlatāya apāyūpagā <hi rend="bold">āpāyikā</hi>ti āha <hi rend="bold">‘‘apāyaṃ gacchissantīti āpāyikā’’</hi>ti. Aññe brahmacārino sunivatthe supārute sumbhakapattadhare gāmanigamarājadhānīsu <pb ed="V" n="2.0185" /> piṇḍāya caritvā jīvikaṃ kappente disvā sayampi tādisena ākārena <pb ed="M" n="2.0204" /> tathāpaṭipajjanato ‘‘ahaṃ brahmacārī’’ti paṭiññaṃ dento viya hotīti āha <hi rend="bold">‘‘brahmacāripaṭiññoti brahmacāripaṭirūpako’’</hi>ti. ‘‘Ahampi bhikkhū’’ti vatvā uposathaṅgādīni pavisanto pana brahmacāripaṭiñño hotiyeva, tathā saṅghikaṃ lābhaṃ gaṇhanto. Tenāha <hi rend="bold">‘‘tesaṃ vā…pe… evaṃpaṭiñño’’</hi>ti. <hi rend="bold">Akkosatī</hi>ti ‘‘assamaṇosi, samaṇapaṭiññosī’’tiādinā akkosati. <hi rend="bold">Paribhāsatī</hi>ti ‘‘so tvaṃ ‘hotu, muṇḍakasamaṇo aha’nti maññasi, idāni te assamaṇabhāvaṃ āropessāmī’’tiādinā vadanto paribhāsati.</p>

<p rend="bodytext">Kilesakāmopi assādiyamāno vatthukāmantogadhoyeva, kilesakāmavasena ca tesaṃ assādanaṃ siyāti āha <hi rend="bold">‘‘kilesakāmena vatthukāme sevantassā’’</hi>ti. <hi rend="bold">Kilesakāmenā</hi>ti karaṇatthe karaṇavacanaṃ. <hi rend="bold">Natthi doso</hi>ti assādetvā visayaparibhoge natthi ādīnavo, tappaccayā na koci antarāyoti adhippāyo. <hi rend="bold">Pātabbataṃ āpajjatī</hi>ti paribhuñjanakataṃ upagacchati. Paribhogattho hi ayaṃ pā-saddo, kattusādhano ca tabba-saddo, yathāruci paribhuñjatīti attho. <hi rend="bold">Pivitabbataṃ paribhuñjitabbata</hi>nti etthāpi kattuvaseneva attho veditabbo.</p>

<p rend="centre">Āpāyikasuttavaṇṇanā niṭṭhitā.</p>

<p rend="subhead">2. Dullabhasuttavaṇṇanā</p>

<p rend="bodytext" n="115"><hi rend="paranum">115</hi><hi rend="dot">.</hi> Dutiye parena katassa upakārassa anurūpappavatti attani kataṃ upakāraṃ upakārato jānanto vediyanto <hi rend="bold">kataññū katavedī</hi>ti āha <hi rend="bold">‘‘iminā mayhaṃ kata’’</hi>ntiādi.</p>

<p rend="centre">Dullabhasuttavaṇṇanā niṭṭhitā.</p>

<p rend="subhead">3. Appameyyasuttavaṇṇanā</p>

<p rend="bodytext" n="116"><hi rend="paranum">116</hi><hi rend="dot">.</hi> Tatiye <hi rend="bold">sukhena metabbo</hi>ti yathā parittassa udakassa sukhena pamāṇaṃ gayhati, evameva ‘‘uddhato’’tiādinā yathāvuttehi aguṇaṅgehi <pb ed="M" n="2.0205" /> samannāgatassa sukhena pamāṇaṃ gayhatīti, sukhena metabbo. <hi rend="bold">Dukkhena metabbo</hi>ti yathā mahāsamuddassa dukkhena pamāṇaṃ gayhati, evameva ‘‘anuddhato’’tiādinā dassitehi guṇaṅgehi samannāgatassa dukkhena pamāṇaṃ gayhati, ‘‘anāgāmī <pb ed="V" n="2.0186" /> nu kho khīṇāsavo nu kho’’ti vattabbataṃ gacchati, tenesa dukkhena metabbo. <hi rend="bold">Pametuṃ na sakkotī</hi>ti yathā ākāsassa na sakkā pamāṇaṃ gahetuṃ, evaṃ khīṇāsavassa, tenesa pametuṃ na sakkāti <hi rend="bold">appameyyo</hi>.</p>

<p rend="bodytext">Sārābhāvena tucchattā naḷo viya naḷo, mānoti āha <hi rend="bold">‘‘unnaḷoti uggatanaḷo’’</hi>ti, uṭṭhitatucchamānoti vuttaṃ hoti. Tenāha <hi rend="bold">‘‘tucchamānaṃ ukkhipitvā ṭhitoti attho’’</hi>ti. Mano hi seyyassa seyyoti sadisoti ca pavattiyā visesato tuccho. <hi rend="bold">Cāpallenā</hi>ti capalabhāvena, taṇhāloluppenāti attho. <hi rend="bold">Mukharo</hi>ti mukhena pharuso, pharusavācoti attho. <hi rend="bold">Vikiṇṇavāco</hi>ti visaṭavacano samphappalāpitāya apariyantavacano. Tenāha <hi rend="bold">‘‘asaññatavacano’’</hi>ti, divasampi niratthakavacanaṃ palāpīti vuttaṃ hoti. <hi rend="bold">Cittekaggatārahito</hi>ti upacārappanāsamādhirahito caṇḍasote baddhanāvā viya anavaṭṭhitakiriyo. <hi rend="bold">Bhantacitto</hi>ti anavaṭṭhitacitto paṇṇāruḷhavālamigasadiso. <hi rend="bold">Vivaṭindriyo</hi>ti saṃvarābhāvena gihikāle viya asaṃvutacakkhādiindriyo.</p>

<p rend="centre">Appameyyasuttavaṇṇanā niṭṭhitā.</p>

<p rend="subhead">4. Āneñjasuttavaṇṇanā</p>

<p rend="bodytext" n="117"><hi rend="paranum">117</hi><hi rend="dot">.</hi> Catutthe saha byayati gacchatīti sahabyo, sahapavattanako. Tassa bhāvo <hi rend="bold">sahabyatā,</hi> sahapavattīti āha <hi rend="bold">‘‘sahabhāvaṃ upapajjatī’’</hi>ti. ‘‘Yāvatakaṃ tesaṃ devānaṃ āyuppamāṇaṃ, taṃ sabbaṃ khepetvā nirayampi gacchatī’’tiādivacanato arūpabhavato cutassa apāyūpapatti vuttā viya dissatīti tannivattanatthaṃ bhagavato adhippāyaṃ vivaranto ‘‘sandhāyabhāsitamidaṃ vacana’’nti dīpeti <hi rend="bold">‘‘nirayādīhi avippamuttattā’’</hi>tiādinā. Na hi tassa upacārajjhānato balavataraṃ akusalaṃ atthīti. Iminā tato cavantānaṃ upacārajjhānameva paṭisandhijanakaṃ kammanti dīpeti. Adhikaṃ <pb ed="M" n="2.0206" /> payasati payujjati etenāti <hi rend="bold">adhippayāso,</hi> savisesaṃ itikattabbakiriyā. Tenāha <hi rend="bold">‘‘adhikappayogo’’</hi>ti. Sesamettha uttānameva.</p>

<p rend="centre">Āneñjasuttavaṇṇanā niṭṭhitā.</p>

<p rend="subhead">5. Vipattisampadāsuttavaṇṇanā</p>

<p rend="bodytext" n="118"><hi rend="paranum">118</hi><hi rend="dot">.</hi> Pañcame <pb ed="V" n="2.0187" /><hi rend="bold">dinna</hi>nti deyyadhammasīsena dānaṃ vuttanti āha <hi rend="bold">‘‘dinnassa phalābhāvaṃ sandhāya vadatī’’</hi>ti. Dinnaṃ pana annādivatthuṃ kathaṃ paṭikkhipati. Esa nayo <hi rend="bold">‘‘yiṭṭhaṃ huta’’</hi>nti etthāpi. <hi rend="bold">Mahāyāgo</hi>ti sabbasādhāraṇaṃ mahādānaṃ. <hi rend="bold">Paheṇakasakkāro</hi>ti pāhunakānaṃ kātabbasakkāro. <hi rend="bold">Phala</hi>nti ānisaṃsaphalaṃ nissandaphalañca. <hi rend="bold">Vipāko</hi>ti sadisaphalaṃ. <hi rend="bold">Paraloke ṭhitassa ayaṃ loko natthī</hi>ti paraloke ṭhitassa kammunā laddhabbo ayaṃ loko na hoti. <hi rend="bold">Idhaloke ṭhitassapi paraloko natthī</hi>ti idhaloke ṭhitassa kammunā laddhabbo paraloko na hoti. Tattha kāraṇamāha <hi rend="bold">‘‘sabbe tattha tattheva ucchijjantī’’</hi>ti. Ime sattā yattha yattha bhavayonigatiādīsu ṭhitā, tattha tattheva ucchijjanti, dvayavināsena vinassanti.</p>

<p rend="bodytext"><hi rend="bold">Phalābhāvavasenā</hi>ti mātāpitūsu sammāpaṭipattimicchāpaṭipattīnaṃ phalassa abhāvavasena ‘‘natthi mātā, natthi pitā’’ti vadati, na mātāpitūnaṃ, nāpi tesu sammāpaṭipattimicchāpaṭipattīnaṃ abhāvavasena tesaṃ lokapaccakkhattā. Pubbuḷakassa viya imesaṃ sattānaṃ uppādo nāma kevalo, na ca khanapubbakoti dassanatthaṃ <hi rend="bold">‘‘natthi sattā opapātikā’’</hi>ti vuttanti āha <hi rend="bold">‘‘cavitvā uppajjanakā sattā nāma natthīti vadatī’’</hi>ti. <hi rend="bold">Sayaṃ abhiññā sacchikatvā pavedentī</hi>ti ye imañca lokaṃ parañca lokaṃ abhivisiṭṭhāya paññāya sayaṃ paccakkhaṃ katvā pavedenti, te natthīti sabbaññubuddhānaṃ abhāvaṃ dīpeti.</p>

<p rend="centre">Vipattisampadāsuttavaṇṇanā niṭṭhitā.</p>

<p rend="subhead">6-7. Apaṇṇakasuttādivaṇṇanā</p>

<p rend="bodytext" n="119-120"><hi rend="paranum">119-120</hi><hi rend="dot">.</hi> Chaṭṭhe <pb ed="M" n="2.0207" /><hi rend="bold">chahi talehi samannāgato pāsako</hi>ti catūsu passesu cattāri talāni, dvīsu koṭīsu dve talānīti evaṃ chahi talehi samannāgato pāsakakīḷāpasutānaṃ maṇisadiso pāsakaviseso. Sattamaṃ uttānameva.</p>

<p rend="centre">Apaṇṇakasuttādivaṇṇanā niṭṭhitā.</p>

<p rend="subhead">8. Paṭhamasoceyyasuttavaṇṇanā</p>

<p rend="bodytext" n="121"><hi rend="paranum">121</hi><hi rend="dot">.</hi> Aṭṭhame <pb ed="V" n="2.0188" /><hi rend="bold">sucibhāvo</hi>ti kilesāsucivigamena suddhabhāvo asaṃkiliṭṭhabhāvo, atthato kāyasucaritādīni.</p>

<p rend="centre">Paṭhamasoceyyasuttavaṇṇanā niṭṭhitā.</p>

<p rend="subhead">9. Dutiyasoceyyasuttavaṇṇanā</p>

<p rend="bodytext" n="122"><hi rend="paranum">122</hi><hi rend="dot">.</hi> Navame samucchedavasena pahīnasabbakāyaduccaritatāya kāye, kāyena vā suci <hi rend="bold">kāyasuci</hi>. Tenāha <hi rend="bold">‘‘kāyadvāre’’</hi>tiādi. <hi rend="bold">Soceyyasampanna</hi>nti paṭippassaddhakilesattā parisuddhāya soceyyasampattiyā upetaṃ. Ninhātā aggamaggasalilena vikkhālitā pāpā etenāti <hi rend="bold">ninhātapāpako,</hi> khīṇāsavo. Tenāha <hi rend="bold">‘‘khīṇāsavova kathito’’</hi>ti.</p>

<p rend="centre">Dutiyasoceyyasuttavaṇṇanā niṭṭhitā.</p>

<p rend="subhead">10. Moneyyasuttavaṇṇanā</p>

<p rend="bodytext" n="123"><hi rend="paranum">123</hi><hi rend="dot">.</hi> Dasame munino bhāvā <hi rend="bold">moneyyāni,</hi> yehi dhammehi ubhayahitamunanato muni nāma hoti, te munibhāvakarā moneyyā paṭipadā dhammā eva vuttā. Munino vā etāni <hi rend="bold">moneyyāni,</hi> yathāvuttadhammā eva. Tattha yasmā kāyena akattabbassa akaraṇaṃ, kattabbassa ca karaṇaṃ <pb ed="M" n="2.0208" />, ‘‘atthi imasmiṃ kāye kesā’’tiādinā (dī. ni. 2.377; ma. ni. 1.110; saṃ. ni. 4.127; khu. pā. 3.dvattiṃsākāra) kāyasaṅkhātassa ārammaṇassa jānanaṃ, kāyassa ca samudayato atthaṅgamato assādato ādīnavato nissaraṇato ca yāthāvato parijānanatā, tathā parijānanavasena pana pavatto vipassanāmaggo, tena ca kāye chandarāgassa pajahanaṃ, kāyasaṅkhāraṃ nirodhetvā pattabbasamāpatti vā, sabbe ete kāyamukhena pavattā moneyyappaṭipadā dhammā <hi rend="bold">kāyamoneyyaṃ nāma</hi>. Tasmā tamatthaṃ dassetuṃ ‘‘katamaṃ kāyamoneyyaṃ? Tividhakāyaduccaritassa pahānaṃ kāyamoneyyaṃ, tividhakāyasucaritampi kāyamoneyya’’ntiādinā (mahāni. 14) pāḷi āgatā. Idhāpi teneva pāḷinayena atthaṃ dassento <hi rend="bold">‘‘tividhakāyaduccaritappahānaṃ kāyamoneyyaṃ nāmā’’</hi>tiādimāha.</p>

<p rend="bodytext">Idāni <pb ed="V" n="2.0189" /> ‘‘katamaṃ vacīmoneyyaṃ? Catubbidhavacīduccaritassa pahānaṃ vacīmoneyyaṃ, catubbidhaṃ vacīsucaritaṃ, vācārammaṇe ñāṇaṃ, vācāpariññā, pariññāsahagato maggo, vācāya chandarāgassa pahānaṃ, vacīsaṅkhāranirodho dutiyajjhānasamāpatti vacīmoneyya’’nti imāya pāḷiyā vuttamatthaṃ atidīpento <hi rend="bold">‘‘vacīmoneyyepi eseva nayo’’</hi>tiādimāha. Tattha copanavācañceva saddavācañca ārabbha pavattā paññā <hi rend="bold">vācārammaṇe ñāṇaṃ</hi>. Tassā vācāya samudayādito parijānanaṃ <hi rend="bold">vācāpariññā</hi>.</p>

<p rend="bodytext">‘‘Katamaṃ manomoneyyaṃ? Tividhamanoduccaritassa pahānaṃ manomoneyyaṃ, tividhaṃ manosuccaritaṃ, manārammaṇe ñāṇaṃ, manapariññā, pariññāsahagato maggo, manasmiṃ chandarāgassa pahānaṃ, cittasaṅkhāranirodho saññāvedayitanirodhasamāpatti manomoneyya’’nti imāya pāḷiyā āgatanayena atthaṃ vibhāvento <hi rend="bold">‘‘manomoneyyepi imināva nayena atthaṃ ñatvā’’</hi>tiādimāha. Tattha ca ekāsītividhaṃ lokiyacittaṃ ārabbha pavattañāṇaṃ<hi rend="bold"> manārammaṇe ñāṇaṃ.</hi> Tassa samudayādito parijānanaṃ <hi rend="bold">manapariññā</hi>ti ayaṃ viseso.</p>

<p rend="centre">Moneyyasuttavaṇṇanā niṭṭhitā.</p>

<p rend="centre">Āpāyikavaggavaṇṇanā niṭṭhitā.</p>
</body>
<back></back>
</text>
</TEI.2>