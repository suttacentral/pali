<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">2. Caravaggo</p>

<p rend="subhead">1. Carasuttavaṇṇanā</p>

<p rend="bodytext" n="11"><hi rend="paranum">11</hi><hi rend="dot">.</hi> Dutiyassa <pb ed="V" n="2.0251" /><pb ed="P" n="3.0016" /> paṭhame <hi rend="bold">adhivāsetī</hi>ti cittaṃ adhiropetvā vāseti. <hi rend="bold">Nappajahatī</hi>ti na pariccajati. <hi rend="bold">Na vinodetī</hi>ti na nīharati. <hi rend="bold">Na byantīkarotī</hi>ti na vigatantaṃ paricchinnaparivaṭumaṃ karoti. <hi rend="bold">Na anabhāvaṃ gametī</hi>ti na anuabhāvaṃ avaḍḍhiṃ vināsaṃ gameti. <hi rend="bold">Carampī</hi>ti carantopi. <hi rend="bold">Anātāpī</hi>ti nibbīriyo. <hi rend="bold">Anottāpī</hi>ti upavādabhayarahito. <hi rend="bold">Satata</hi>nti niccaṃ. <hi rend="bold">Samita</hi>nti nirantaraṃ. Evaṃ sabbattha atthaṃ ñatvā sukkapakkhe vuttavipariyāyena attho veditabbo.</p>

<p rend="bodytext">Gāthāsu <hi rend="bold">gehanissita</hi>nti kilesanissitaṃ. <hi rend="bold">Mohaneyyesū</hi>ti mohajanakesu ārammaṇesu. <hi rend="bold">Abhabbo</hi>ti abhājanabhūto. <hi rend="bold">Phuṭṭhuṃ sambodhimuttama</hi>nti arahattamaggasaṅkhātaṃ uttamañāṇaṃ phusituṃ.</p>

<p rend="subhead">2. Sīlasuttavaṇṇanā</p>

<p rend="bodytext" n="12"><hi rend="paranum">12</hi><hi rend="dot">.</hi> Dutiye <pb ed="M" n="2.0259" /><hi rend="bold">sampannasīlā</hi>ti paripuṇṇasīlā. <hi rend="bold">Sampannapātimokkhā</hi>ti paripuṇṇapātimokkhā. <hi rend="bold">Pātimokkhasaṃvarasaṃvutā</hi>ti <pb ed="P" n="3.0017" /> pātimokkhasaṃvarasīlena saṃvutā pihitā upetā hutvā viharatha. <hi rend="bold">Ācāragocarasampannā</hi>ti ācārena ca gocarena ca sampannā samupāgatā bhavatha. <hi rend="bold">Aṇumattesu vajjesū</hi>ti aṇuppamāṇesu dosesu. <hi rend="bold">Bhayadassāvino</hi>ti tāni aṇumattāni vajjāni bhayato dassanasīlā. <hi rend="bold">Samādāya sikkhatha sikkhāpadesū</hi>ti sabbasikkhākoṭṭhāsesu samādātabbaṃ samādāya gahetvā sikkhatha. ‘‘Sampannasīlānaṃ…pe… sikkhāpadesū’’ti ettakena dhammakkhānena sikkhattaye samādāpetvā ceva paṭiladdhaguṇesu ca vaṇṇaṃ kathetvā idāni uttari kātabbaṃ dassento <hi rend="bold">kimassā</hi>tiādimāha. Tattha <hi rend="bold">kimassā</hi>ti kiṃ bhaveyya.</p>

<p rend="bodytext"><hi rend="bold">Yataṃ care</hi>ti yathā caranto yato hoti saṃyato, evaṃ careyya. Esa nayo sabbattha. <hi rend="bold">Acche</hi>ti <pb ed="V" n="2.0252" /> nisīdeyya. <hi rend="bold">Yatamenaṃ pasāraye</hi>ti yaṃ aṅgapaccaṅgaṃ pasāreyya, taṃ yataṃ saṃyatameva katvā pasāreyya. <hi rend="bold">Uddha</hi>nti upari. <hi rend="bold">Tiriya</hi>nti majjhaṃ. <hi rend="bold">Apācīna</hi>nti adho. Ettāvatā atītā paccuppannā anāgatā ca pañcakkhandhā kathitā. <hi rend="bold">Yāvatā</hi>ti paricchedavacanaṃ. <hi rend="bold">Jagato</hi><pb ed="P" n="3.0018" /><hi rend="bold">gatī</hi>ti lokassa nipphatti. <hi rend="bold">Samavekkhitā ca dhammānaṃ, khandhānaṃ udayabbaya</hi>nti etesaṃ sabbaloke atītādibhedānaṃ pañcakkhandhadhammānaṃ udayañca vayañca samavekkhitā. ‘‘Pañcakkhandhānaṃ udayaṃ passanto pañcavīsati lakkhaṇāni passati, vayaṃ passanto pañcavīsati lakkhaṇāni passatī’’ti vuttehi samapaññāsāya lakkhaṇehi sammā avekkhitā hoti. <hi rend="bold">Cetosamathasāmīci</hi>nti cittasamathassa anucchavikaṃ paṭipadaṃ. <hi rend="bold">Sikkhamāna</hi>nti paṭipajjamānaṃ, pūrayamānanti attho. <hi rend="bold">Pahitatto</hi>ti pesitatto. <hi rend="bold">Āhū</hi>ti kathayanti. Sesamettha uttānameva. Imasmiṃ pana sutte sīlaṃ missakaṃ kathetvā gāthāsu khīṇāsavo kathito.</p>

<p rend="subhead">3. Padhānasuttavaṇṇanā</p>

<p rend="bodytext" n="13"><hi rend="paranum">13</hi><hi rend="dot">.</hi> Tatiye <pb ed="M" n="2.0260" /><hi rend="bold">sammappadhānānī</hi>ti sundarapadhānāni uttamavīriyāni. <hi rend="bold">Sammappadhānā</hi>ti paripuṇṇavīriyā. <hi rend="bold">Māradheyyābhibhūtā</hi>ti tebhūmakavaṭṭasaṅkhātaṃ māradheyyaṃ abhibhavitvā samatikkamitvā ṭhitā. <hi rend="bold">Te asitā</hi>ti te khīṇāsavā anissitā nāma. <hi rend="bold">Jātimaraṇabhayassā</hi>ti jātiñca maraṇañca paṭicca uppajjanakabhayassa, jātimaraṇasaṅkhātasseva vā bhayassa. <hi rend="bold">Pāragū</hi>ti pāraṅgatā. <hi rend="bold">Te tusitā</hi>ti te khīṇāsavā tuṭṭhā nāma. <hi rend="bold">Jetvā māraṃ savāhini</hi>nti sasenakaṃ māraṃ jinitvā ṭhitā. <hi rend="bold">Te</hi><pb ed="P" n="3.0019" /><hi rend="bold">anejā</hi>ti te khīṇāsavā taṇhāsaṅkhātāya ejāya anejā niccalā nāma. <hi rend="bold">Namucibala</hi>nti mārabalaṃ. <hi rend="bold">Upātivattā</hi>ti atikkantā. <hi rend="bold">Te sukhitā</hi>ti te khīṇāsavā lokuttarasukhena sukhitā nāma. Tenevāha –</p>

<p rend="gatha1">‘‘Sukhitā vata arahanto, taṇhā nesaṃ na vijjati;</p>

<p rend="gathalast">Asmimāno samucchinno, mohajālaṃ padālita’’nti. (saṃ. ni. 3.76);</p>

<p rend="subhead">4. Saṃvarasuttavaṇṇanā</p>

<p rend="bodytext" n="14"><hi rend="paranum">14</hi><hi rend="dot">.</hi> Catutthe <hi rend="bold">padhānānī</hi>ti vīriyāni. <hi rend="bold">Saṃvarappadhāna</hi>nti cakkhādīni saṃvarantassa uppannavīriyaṃ <pb ed="V" n="2.0253" />. <hi rend="bold">Pahānappadhāna</hi>nti kāmavitakkādayo pajahantassa uppannavīriyaṃ. <hi rend="bold">Bhāvanāppadhāna</hi>nti sambojjhaṅge bhāventassa uppannavīriyaṃ. <hi rend="bold">Anurakkhaṇāppadhāna</hi>nti samādhinimittaṃ anurakkhantassa uppannavīriyaṃ.</p>

<p rend="bodytext"><hi rend="bold">Vivekanissita</hi>ntiādīsu viveko, virāgo, nirodhoti tīṇipi nibbānassa nāmāni. Nibbānaṃ hi upadhivivekattā <hi rend="bold">viveko,</hi> taṃ āgamma rāgādayo virajjantīti <hi rend="bold">virāgo,</hi> nirujjhantīti <hi rend="bold">nirodho</hi>. Tasmā vivekanissitantiādīsu ārammaṇavasena vā adhigantabbavasena vā nibbānanissitanti attho.</p>

<p rend="bodytext"><hi rend="bold">Vossaggapariṇāmi</hi>nti ettha dve vossaggā – pariccāgavossaggo ca pakkhandanavossaggo ca. Tattha vipassanā tadaṅgavasena kilese ca khandhe ca rāgaṃ pariccajatīti <hi rend="bold">pariccāgavossaggo</hi>. Maggo ārammaṇavasena nibbānaṃ pakkhandatīti <hi rend="bold">pakkhandanavossaggo</hi>. Tasmā vossaggapariṇāminti yathā bhāviyamāno <pb ed="M" n="2.0261" /> satisambojjhaṅgo vossaggatthāya pariṇamati, vipassanābhāvañca maggabhāvañca pāpuṇāti, evaṃ taṃ bhāvetīti ayamettha attho. Sesapadesupi eseva nayo. <hi rend="bold">Bhaddaka</hi>nti <pb ed="P" n="3.0020" /> laddhakaṃ. <hi rend="bold">Samādhinimittaṃ</hi> vuccati aṭṭhikasaññādivasena adhigato samādhiyeva. <hi rend="bold">Anurakkhatī</hi>ti samādhipāripanthikadhamme rāgadosamohe sodhento rakkhati. Ettha ca aṭṭhikasaññādikā pañceva saññā vuttā, imasmiṃ pana ṭhāne dasapi asubhāni vitthāretvā kathetabbāni. Tesaṃ vitthāro visuddhimagge (visuddhi. 1.102 ādayo) vuttoyeva. Gāthāya saṃvarādinipphādakaṃ vīriyameva vuttaṃ. <hi rend="bold">Khayaṃ dukkhassa pāpuṇe</hi>ti dukkhakkhayasaṅkhātaṃ arahattaṃ pāpuṇeyyāti.</p>

<p rend="subhead">5. Paññattisuttavaṇṇanā</p>

<p rend="bodytext" n="15"><hi rend="paranum">15</hi><hi rend="dot">.</hi> Pañcame <hi rend="bold">aggapaññattiyo</hi>ti uttamapaññattiyo. <hi rend="bold">Attabhāvīna</hi>nti attabhāvavantānaṃ. <hi rend="bold">Yadidaṃ rāhu asurindo</hi>ti yo esa rāhu asurindo ayaṃ aggoti. Ettha rāhu kira asurindo cattāri yojanasahassāni aṭṭha ca yojanasatāni ucco, bāhantaramassa dvādasayojanasatāni, hatthatalapādatalānaṃ puthulatā tīṇi yojanasatāni. Aṅgulipabbāni paṇṇāsa yojanāni, bhamukantaraṃ paṇṇāsayojanaṃ, nalāṭaṃ tiyojanasataṃ, sīsaṃ navayojanasataṃ. <hi rend="bold">Kāmabhogīnaṃ yadidaṃ rājā mandhātā</hi>ti yo esa rājā mandhātā nāma, ayaṃ dibbepi mānusakepi kāme paribhuñjanakānaṃ <pb ed="V" n="2.0254" /> sattānaṃ aggo nāma. Esa hi asaṅkheyyāyukesu manussesu nibbattitvā icchiticchitakkhaṇe hiraññavassaṃ vassāpento mānusake kāme dīgharattaṃ paribhuñji. Devaloke <pb ed="P" n="3.0021" /> pana yāva chattiṃsāya indānaṃ āyuppamāṇaṃ, tāva paṇīte kāme paribhuñjīti kāmabhogīnaṃ aggo nāma jāto. <hi rend="bold">Ādhipateyyāna</hi>nti adhipatiṭṭhānaṃ jeṭṭhakaṭṭhānaṃ karontānaṃ. <hi rend="bold">Tathāgato aggamakkhāyatī</hi>ti lokiyalokuttarehi guṇehi tathāgato aggo seṭṭho uttamo akkhāyati.</p>

<p rend="bodytext"><hi rend="bold">Iddhiyā yasasā jala</hi>nti dibbasampattisamiddhiyā ca parivārasaṅkhātena yasasā ca jalantānaṃ. <hi rend="bold">Uddhaṃ tiriyaṃ apācīna</hi>nti upari ca majjhe ca heṭṭhā ca. <hi rend="bold">Yāvatā jagato gatī</hi>ti yattakā lokanipphatti.</p>

<p rend="subhead">6. Sokhummasuttavaṇṇanā</p>

<p rend="bodytext" n="16"><hi rend="paranum">16</hi><hi rend="dot">.</hi> Chaṭṭhe <pb ed="M" n="2.0262" /><hi rend="bold">sokhummānī</hi>ti sukhumalakkhaṇapaṭivijjhanakāni ñāṇāni. <hi rend="bold">Rūpasokhummena samannāgato hotī</hi>ti rūpe saṇhasukhumalakkhaṇapariggāhakena ñāṇena samannāgato hoti. <hi rend="bold">Paramenā</hi>ti uttamena. <hi rend="bold">Tena ca rūpasokhummenā</hi>ti tena yāva anulomabhāvaṃ pattena sukhumalakkhaṇapariggāhakañāṇena. <hi rend="bold">Na samanupassatī</hi>ti natthibhāveneva na passati. <hi rend="bold">Na patthetī</hi>ti natthibhāveneva na pattheti. <hi rend="bold">Vedanāsokhummā</hi>dīsupi eseva nayo.</p>

<p rend="bodytext"><hi rend="bold">Rūpasokhummataṃ ñatvā</hi>ti rūpakkhandhassa saṇhasukhumalakkhaṇapariggāhakena ñāṇena sukhumataṃ jānitvā. <hi rend="bold">Vedanānañca sambhava</hi>nti vedanākkhandhassa ca pabhavaṃ jānitvā. <hi rend="bold">Saññā yato samudetī</hi>ti yasmā kāraṇā saññākkhandho samudeti nibbattati, tañca jānitvā. <hi rend="bold">Atthaṃ</hi><pb ed="P" n="3.0022" /><hi rend="bold">gacchati yattha cā</hi>ti yasmiṃ ṭhāne nirujjhati, tañca jānitvā. <hi rend="bold">Saṅkhāre parato ñatvā</hi>ti saṅkhārakkhandhaṃ aniccatāya lujjanabhāvena parato jānitvā. Iminā hi padena aniccānupassanā kathitā. <hi rend="bold">Dukkhato no ca attato</hi>ti iminā dukkhānattānupassanā. <hi rend="bold">Santo</hi>ti kilesasantatāya santo. <hi rend="bold">Santipade rato</hi>ti nibbāne rato. Iti suttante catūsu ṭhānesu vipassanāva kathitā, gāthāsu lokuttaradhammopīti.</p>

<p rend="subhead">7. Paṭhamaagatisuttavaṇṇanā</p>

<p rend="bodytext" n="17-19"><hi rend="paranum">17-19</hi><hi rend="dot">.</hi> Sattame <pb ed="V" n="2.0255" /><hi rend="bold">agatigamanānī</hi>ti nagatigamanāni. <hi rend="bold">Chandāgatiṃ gacchatī</hi>ti chandena agatiṃ gacchati, akattabbaṃ karoti. Sesesupi eseva nayo. <hi rend="bold">Chandā dosā bhayā mohā</hi>ti chandena, dosena, bhayena, mohena. <hi rend="bold">Ativattatī</hi>ti atikkamati. Aṭṭhamaṃ uttānameva. Navame tathābujjhanakānaṃ vasena dvīhipi nayehi kathitaṃ.</p>

<p rend="subhead">10. Bhattuddesakasuttavaṇṇanā</p>

<p rend="bodytext" n="20"><hi rend="paranum">20</hi><hi rend="dot">.</hi> Dasame <hi rend="bold">bhattuddesako</hi>ti salākabhattādīnaṃ uddesako. <hi rend="bold">Kāmesu asaṃyatā</hi>ti vatthukāmesu kilesakāmehi asaṃyatā. <hi rend="bold">Parisākasaṭo</hi><pb ed="M" n="2.0263" /><hi rend="bold">ca panesa vuccatī</hi>ti ayañca pana so evarūpā parisākacavaro nāma vuccatīti attho. <hi rend="bold">Samaṇenā</hi>ti buddhasamaṇena. <hi rend="bold">Parisāya maṇḍo ca panesa vuccatī</hi>ti ayaṃ evarūpā parisā vippasannena parisāmaṇḍoti vuccatīti.</p>

<p rend="centre">Caravaggo dutiyo.</p>
</body>
<back></back>
</text>
</TEI.2>