<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">2. Saṅghādisesakaṇḍaṃ</p>

<p rend="subhead">1. Paṭhamasaṅghādisesasikkhāpadavaṇṇanā</p>

<p rend="bodytext" n="679"><hi rend="paranum">679</hi><hi rend="dot">.</hi> Saṅghādisesakaṇḍe <pb ed="M" n="2.0071" /><pb ed="V" n="2.0068" /> ‘‘dutiyassa ārocetī’’ti etthāpi dvīsupi aḍḍakārakesu yassa kassaci dutiyassa kathaṃ yo koci ārocetīti evamattho gahetabboti āha <hi rend="bold">‘‘eseva nayo’’</hi>ti.</p>

<p rend="bodytext"><hi rend="bold">Gatigata</hi>nti cirakālappavattaṃ. <hi rend="bold">Āpattī</hi>ti āpajjanaṃ. ‘‘Nissāraṇīya’’nti idaṃ kattuatthe siddhanti āha <hi rend="bold">‘‘nissāretī’’</hi>ti. Āpannaṃ bhikkhuniṃ saṅghato viyojeti, viyojanahetu hotīti attho.</p>

<p rend="bodytext"><hi rend="bold">Gīvāyevā</hi>ti āṇattiyā abhāvato. <hi rend="bold">Tesaṃ anatthakāmatāyā</hi>ti ‘‘coro’’ti vuttaṃ mama vacanaṃ sutvā keci daṇḍissanti jīvitā voropessantīti evaṃ saññāya. Etena kevalaṃ bhayena vā parikkhāraggahaṇatthaṃ vā sahasā ‘‘coro’’ti vutte daṇḍitepi na dosoti dasseti. Rājapurisānañhi ‘‘coro aya’’nti uddissa kathane eva gīvā, bhikkhūnaṃ, pana ārāmikādīnaṃ vā sammukhā ‘‘asuko coro evamakāsī’’ti kenaci vuttavacanaṃ nissāya ārāmikādīsu rājapurisānaṃ vatvā daṇḍāpentesupi bhikkhussa na gīvā rājapurisānaṃ avuttattā. Yesañca vuttaṃ, tehi sayaṃ corassa adaṇḍitattāti gahetabbaṃ. ‘‘Tvaṃ etassa santakaṃ acchindā’’ti āṇattopi hi sace aññena acchindāpeti, āṇāpakassa anāpatti visaṅketattā. <hi rend="bold">‘‘Attano vacanakara’’</hi>nti idaṃ sāmīcivasena vuttaṃ. Vacanaṃ akarontānaṃ rājapurisānampi ‘‘iminā gahitaparikkhāraṃ āharāpehi, mā cassa daṇḍaṃ karohī’’ti uddissa vadantassāpi daṇḍe gahitepi na gīvā eva daṇḍaggahaṇassa paṭikkhittattā, ‘‘asukabhaṇḍaṃ avaharā’’ti āṇāpetvā vippaṭisāre uppanne puna paṭikkhipane (pārā. 121) viya.</p>

<p rend="bodytext">Dāsādīnaṃ <pb ed="V" n="2.0069" /> sampaṭicchane viya tadatthāya aḍḍakaraṇe bhikkhūnampi dukkaṭanti āha <hi rend="bold">‘‘akappiyaaḍḍo nāma na vaṭṭatī’’</hi>ti. Kenaci pana bhikkhunā khettādiatthāya vohārikānaṃ santikaṃ gantvā aḍḍe katepi taṃ khettādisampaṭicchane viya sabbesaṃ akappiyaṃ na hoti pubbe eva saṅghassa santakattā <pb ed="M" n="2.0072" />, bhikkhusseva pana payogavasena āpattiyo honti. Dāsādīnampi pana atthāya rakkhaṃ yācituṃ vohārikena puṭṭhena saṅghassa uppannaṃ kappiyakkamaṃ vattuṃ, ārāmikādīhi ca aḍḍaṃ kārāpetuñca vaṭṭati eva. Vihāravatthādikappiyaaḍḍaṃ pana bhikkhuno sayampi kātuṃ vaṭṭati.</p>

<p rend="bodytext"><hi rend="bold">Bhikkhunīnaṃ vutto</hi>ti rakkhaṃ yācantīnaṃ bhikkhunīnaṃ vutto uddissaanuddissavasena rakkhāyācanavinicchayo, na sabbo sikkhāpadavinicchayo asādhāraṇattā sikkhāpadassa. Tenāha <hi rend="bold">‘‘bhikkhunopī’’</hi>tiādi. Anākaḍḍhitāya aḍḍakaraṇaṃ, aḍḍapariyosānanti dve aṅgāni.</p>

<p rend="centre">Paṭhamasaṅghādisesasikkhāpadavaṇṇanā niṭṭhitā.</p>

<p rend="subhead">2. Dutiyasaṅghādisesasikkhāpadavaṇṇanā</p>

<p rend="bodytext" n="683"><hi rend="paranum">683</hi><hi rend="dot">.</hi> Pāḷiyaṃ dutiye <hi rend="bold">mallagaṇabhaṭiputtagaṇādika</hi>ntiādīsu mallarājūnaṃ gaṇo <hi rend="bold">mallagaṇo. Bhaṭiputtā</hi> nāma keci gaṇarājāno, tesaṃ gaṇo. Keci pana ‘‘nārāyanabhattiko puññakāragaṇo mallagaṇo. Tathā kumārabhattiko ca gaṇo bhaṭiputtagaṇo’’tipi (sārattha. ṭī. saṃghādisesakaṇḍa 3.683) vadanti. <hi rend="bold">Dhammagaṇo</hi>ti sāsane, loke vā anekappakārapuññakārako gaṇo. Gandhavikatikārako gaṇo <hi rend="bold">gandhikaseṇī</hi>. Pesakārādigaṇo <hi rend="bold">dussikaseṇī</hi>. <hi rend="bold">Kappagatika</hi>nti kappiyabhāvagataṃ, pabbajitapubbanti attho.</p>

<p rend="bodytext" n="685"><hi rend="paranum">685</hi><hi rend="dot">.</hi> Pāḷiyaṃ <hi rend="bold">vuṭṭhāpetī</hi>ti upasampādeti. Akappagatampi pabbājentiyā dukkaṭanti vadanti. Khīṇāsavāyapi āpajjitabbato <hi rend="bold">‘‘ticitta’’</hi>nti vuttaṃ. Coritā, taṃ ñatvā ananuññātakāraṇā vuṭṭhāpananti dve aṅgāni.</p>

<p rend="centre">Dutiyasaṅghādisesasikkhāpadavaṇṇanā niṭṭhitā.</p>

<p rend="subhead">3. Tatiyasaṅghādisesasikkhāpadavaṇṇanā</p>

<p rend="bodytext" n="692"><hi rend="paranum">692</hi><hi rend="dot">.</hi> Tatiye <pb ed="M" n="2.0073" /><pb ed="V" n="2.0070" /><hi rend="bold">parikkhepaṃ atikkāmentiyā</hi>ti gāmantarassa parikkhepaṃ atikkāmentiyā. ‘‘Gāmantaraṃ gaccheyyā’’ti hi vuttaṃ. Vikālagāmappavesanasikkhāpade viya ‘‘aparikkhittassa upacāraṃ okkamantiyā’’ti avatvā ‘‘atikkāmentiyā’’ti pāḷiyaṃ vuttattā gāmaṃ pavisantiyā gharūpacāre ṭhitassa dutiyaleḍḍupātasaṅkhātassa upacārassa atikkamo nāma paṭhamaleḍḍupātaṭṭhānasaṅkhātassa parikkhepārahaṭṭhānassa atikkamo evāti āha <hi rend="bold">‘‘parikkhepārahaṭṭhānaṃ ekena pādena atikkamatī’’</hi>ti.</p>

<p rend="bodytext"><hi rend="bold">Majjhe</hi>ti gāmamajjhe. <hi rend="bold">Pacchā</hi>ti aparakāle. <hi rend="bold">‘‘Catugāmasādhāraṇattā’’</hi>ti iminā vihārato catūsu gāmesu yattha katthaci pavisituṃ vaṭṭatīti ettha kāraṇamāha.</p>

<p rend="bodytext"><hi rend="bold">Paratīrameva akkamantiyā</hi>ti nadiṃ anotaritvā orimatīrato laṅghitvā vā ākāsādinā vā paratīrameva atikkāmentiyā. <hi rend="bold">Orimatīrameva āgacchati, āpattī</hi>ti pāragamanāya otiṇṇattā vuttaṃ.</p>

<p rend="bodytext"><hi rend="bold">Tādise araññe</hi>ti indakhīlato bahibhāvalakkhaṇe araññe. <hi rend="bold">‘‘Tenevā’’</hi>tiādinā dassanūpacāre virahite savanūpacārassa vijjamānattepi āpatti hotīti dasseti. <hi rend="bold">Aññaṃ maggaṃ gaṇhātī</hi>ti maggamūḷhattā gaṇhāti, na dutiyikaṃ ohiyituṃ. Tasmā anāpatti. Anantarāyena ekabhāvo, anāpadāya gāmantaragamanādīsu ekanti dve aṅgāni.</p>

<p rend="centre">Tatiyasaṅghādisesasikkhāpadavaṇṇanā niṭṭhitā.</p>

<p rend="subhead">4. Catutthasaṅghādisesasikkhāpadavaṇṇanā</p>

<p rend="bodytext" n="694"><hi rend="paranum">694</hi><hi rend="dot">.</hi> Catutthe <hi rend="bold">kārakagaṇassā</hi>ti imassa kammaṃ kātabbanti yehi sanniṭṭhānaṃ kataṃ, te sandhāya vuttaṃ. Kammavācakkhaṇe sahaṭhiteti keci. <hi rend="bold">Netthāravatte</hi>ti nittharaṇahetumhi vatte.</p>

<p rend="bodytext" n="698"><hi rend="paranum">698</hi><hi rend="dot">.</hi> Pāḷiyaṃ <pb ed="M" n="2.0074" /><hi rend="bold">asante kārakasaṅghe</hi>ti ettha vijjamānaṃ sudūrampi gantvā āpucchitabbaṃ <pb ed="V" n="2.0071" />. Antarāye pana sati sammā vattantaṃ osāretuṃ vaṭṭatīti. Dhammakammena ukkhittatā, ananuññātakāraṇā osāraṇanti dve aṅgāni.</p>

<p rend="centre">Catutthasaṅghādisesasikkhāpadavaṇṇanā niṭṭhitā.</p>

<p rend="subhead">5. Pañcamasaṅghādisesasikkhāpadavaṇṇanā</p>

<p rend="bodytext" n="701"><hi rend="paranum">701</hi><hi rend="dot">.</hi> Pañcame <hi rend="bold">ta</hi>nti mahāaṭṭhakathāyaṃ avacanaṃ ‘‘anavassutoti jānantī paṭiggaṇhātī’’tiādi pāḷiyā sameti. Ubhato avassutabhāvo, udakadantaponato aññaṃ sahatthā gahetvā ajjhoharaṇanti dve aṅgāni.</p>

<p rend="centre">Pañcamasaṅghādisesasikkhāpadavaṇṇanā niṭṭhitā.</p>

<p rend="subhead">6. Chaṭṭhasaṅghādisesasikkhāpadavaṇṇanā</p>

<p rend="bodytext" n="705"><hi rend="paranum">705</hi><hi rend="dot">.</hi> Chaṭṭhe <hi rend="bold">paṭiggaho tena na vijjatī</hi>ti teneva ‘‘na detī’’ti vuttakāraṇena uyyojitāya hatthato itarāya paṭiggahopi natthi. <hi rend="bold">Paribhogapaccayā</hi>ti uyyojitāya bhojanapariyosānapaccayāti attho. Manussapurisassa avassutatā, taṃ ñatvā ananuññātakāraṇā uyyojanā, tena itarissā gahetvā bhojanapariyosānanti tīṇi aṅgāni.</p>

<p rend="centre">Chaṭṭhasaṅghādisesasikkhāpadavaṇṇanā niṭṭhitā.</p>

<p rend="bodytext" n="709-727"><hi rend="paranum">709-727</hi><hi rend="dot">.</hi> Sattamato yāvadasamapariyosānāni uttānāneva.</p>

<p rend="centre">Saṅghādisesavaṇṇanānayo niṭṭhito.</p>
</body>
<back></back>
</text>
</TEI.2>