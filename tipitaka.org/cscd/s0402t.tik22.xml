<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">5. Cūḷavaggo</p>

<p rend="subhead">1. Sammukhībhāvasuttavaṇṇanā</p>

<p rend="bodytext" n="41"><hi rend="paranum">41</hi><hi rend="dot">.</hi> Pañcamassa paṭhame sammukho bhavati yena so sammukhībhāvo, purato vijjamānatā, tasmā <hi rend="bold">sammukhībhāvā. Puññakamma</hi>nti dānasaṅkhātaṃ puññakammaṃ. <hi rend="bold">Dve dhammā sulabhā</hi> bāhirattā yathāsakaṃ paccayasamavāyena labbhanato. <hi rend="bold">Saddhā pana dullabhā</hi> pacurajanassa anavaṭṭhitakiccattā. Tenevāha <hi rend="bold">‘‘puthujjanassā’’</hi>tiādi.</p>

<p rend="centre">Sammukhībhāvasuttavaṇṇanā niṭṭhitā.</p>

<p rend="subhead">2. Tiṭhānasuttavaṇṇanā</p>

<p rend="bodytext" n="42"><hi rend="paranum">42</hi><hi rend="dot">.</hi> Dutiye macchariyameva malaṃ macchariyamalaṃ, cittassa malīnasabhāvāpādanato vigataṃ macchariyamalaṃ etthāti <hi rend="bold">vigatamacchariyamalaṃ</hi>. Gedhābhāvena koci kiñci dentopi tattha āsattiṃ na vissajjeti, ayaṃ pana na tādisoti āha <hi rend="bold">‘‘vissaṭṭhacāgo’’</hi>ti. <hi rend="bold">Malīnahatthova</hi> cittavisuddhiyā <pb ed="V" n="2.0112" /> abhāvato. <hi rend="bold">Dhotahatthova</hi> dhotahatthena kātabbakiccasādhanato. Tena vuttaṃ – ‘‘citte suddhe visujjhanti, iti vuttaṃ mahesinā’’ti. <hi rend="bold">Yācituṃ yutto</hi> yācakānaṃ manorathapūraṇato. <hi rend="bold">Yācayogo</hi> payogāsahehi yācakehi suṭṭhu yuttabhāvato. Taṃsamaṅgī eva tattha rato nāma, na cittamattenevāti āha <hi rend="bold">‘‘dānaṃ…pe… rato nāma hotī’’</hi>ti.</p>

<p rend="bodytext"><hi rend="bold">‘‘Uccā, bhante’’</hi>ti vatvā ayaṃ maṃ uccato vadatīti cinteyyāti puna <hi rend="bold">‘‘nātiuccā tumhe’’</hi>ti āha, sarīrenāti adhippāyo. <hi rend="bold">Mecakavaṇṇassā</hi>ti nīlobhāsassa. <hi rend="bold">Pucchī</hi>ti bhikkhū pucchi. <hi rend="bold">Bhūmiyaṃ lekhaṃ likhanto acchī</hi>ti paṭhamaṃ <pb ed="M" n="2.0122" /> mañce nipajjitvā uṭṭhāya bhūmiyaṃ lekhaṃ likhanto acchi ‘‘akhīṇāsavoti maññanā hotū’’ti. Tathā hi rājā khīṇāsavassa nāma…pe… nivatti. <hi rend="bold">Dhajapaggahitāvā</hi>ti paggahitadhajāva. <hi rend="bold">Silācetiyaṭṭhāna</hi>nti thūpārāmassa ca mahācetiyassa ca antare silāya katacetiyaṭṭhānaṃ. <hi rend="bold">Cetiyaṃ…pe… aṭṭhāsi</hi> sāvakassa taṃ kūṭāgāranti katvā.</p>

<p rend="bodytext"><hi rend="bold">Pacchābhāgenā</hi>ti dhammakathikassa therassa piṭṭhipassena. <hi rend="bold">Gonaso</hi>ti maṇḍalasappo. Dhammassavanantarāya bahūnaṃ saggamaggappaṭilābhantarāyo bhaveyyāti adhippāyena <hi rend="bold">‘‘dhammassavanantarāyaṃ na karissāmī’’</hi>ti cintesi. <hi rend="bold">Visaṃ vikkhambhetvā</hi>ti vipassanātejena visavegaṃ vikkhambhetvā. <hi rend="bold">Gāthāsahassa</hi>nti gāthāsahassavantaṃ. <hi rend="bold">Paṭṭhānagāthāyā</hi>ti paṭṭhāpanagāthāya, ādigāthāyāti attho. <hi rend="bold">Paṭṭhāna…pe… avasānagāthaṃ eva vavatthapesi,</hi> na dvinnaṃ antare vuttaṃ kilantakāyattā. <hi rend="bold">Sarabhāṇaṃ</hi> sāyanhadhammakathā. <hi rend="bold">Paggaṇhātī</hi>ti paccakkhaṃ karontī gaṇhāti, sakkaccaṃ suṇātīti attho. Dhammakathanadivase dhammakathikānaṃ akilamanatthaṃ saddhā upāsakā siniddhabhojanaṃ madhupānakañca denti sarassa madhurabhāvāya sappimadhukatelādiñca bhesajjaṃ. Tenāha <hi rend="bold">‘‘ariyavaṃsaṃ kathessāmī’’</hi>tiādi. <hi rend="bold">Catūhi dāṭhāhi ḍaṃsitvā</hi>ti daḷhadaṭṭhabhāvadassanaṃ. <hi rend="bold">Carissāmī</hi>ti sammānessāmi, sakkaccaṃ suṇissāmīti attho. <hi rend="bold">Nimmathetvā</hi>ti nimmadditvā, apanetvāti attho.</p>

<p rend="centre">Tiṭhānasuttavaṇṇanā niṭṭhitā.</p>

<p rend="subhead">3. Atthavasasuttavaṇṇanā</p>

<p rend="bodytext" n="43"><hi rend="paranum">43</hi><hi rend="dot">.</hi> Tatiye attho nāma phalaṃ, taṃ etassa vasoti <hi rend="bold">atthavaso</hi>. Hetu, attho etassa atthīti attho, so evāti āha <hi rend="bold">‘‘tayo atthe tīṇi kāraṇānī’’</hi>ti. Dhammadesanā nāma ukkaṭṭhaniddesena <pb ed="V" n="2.0113" /> catunnaṃ ariyasaccānaṃ pakāsanāti āha <hi rend="bold">‘‘catusaccadhammaṃ pakāsetī’’</hi>ti. <hi rend="bold">Aṭṭhakathaṃ ñāṇena paṭisaṃvedī</hi>ti pāḷipadānaṃ atthaṃ vivaraṇañāṇena paṭi paṭi saṃvedanasīlo ‘‘ayaṃ imassa bhāsitassa attho’’ti. Etena atthapaṭisambhidābyāpāramāha. <hi rend="bold">Pāḷidhammaṃ paṭisaṃvedī</hi>ti pāḷigatiṃ pāḷiṃ padavivaraṇaṃ paṭi paṭi saṃvedanasīlo. Etena dhammapaṭisambhidābyāpāramāha.</p>

<p rend="centre">Atthavasasuttavaṇṇanā niṭṭhitā.</p>

<p rend="subhead">4. Kathāpavattisuttavaṇṇanā</p>

<p rend="bodytext" n="44"><hi rend="paranum">44</hi><hi rend="dot">.</hi> Catutthe <pb ed="M" n="2.0123" /><hi rend="bold">pavattinī</hi>ti yāva adhippetatthanigamanā avicchedena pavattinī. Paṭighātābhāvena <hi rend="bold">appaṭihatā. Niyyānikā</hi> sappāṭihīrakā.</p>

<p rend="centre">Kathāpavattisuttavaṇṇanā niṭṭhitā.</p>

<p rend="subhead">5. Paṇḍitasuttavaṇṇanā</p>

<p rend="bodytext" n="45"><hi rend="paranum">45</hi><hi rend="dot">.</hi> Pañcame <hi rend="bold">paṇḍitapaññattānī</hi>ti paṇḍitehi paṭhamaṃ paññattāni. <hi rend="bold">Kathitānī</hi>ti seyyaso kathitāni. <hi rend="bold">Mahāpurisehī</hi>ti buddhabodhisattehi. <hi rend="bold">Karuṇā</hi>ti karuṇācetovimutti vuttā. <hi rend="bold">Pubbabhāgo</hi>ti tassa upacāro. <hi rend="bold">Damoti indriyasaṃvaro</hi> ‘‘manacchaṭṭhānaṃ indriyānaṃ damana’’nti katvā. <hi rend="bold">Attadamana</hi>nti cittadamanaṃ. <hi rend="bold">Puṇṇovāde</hi> (ma. ni. 3.396) ‘‘sakkhissasi kho, tvaṃ puṇṇa, iminā damūpasamenā’’ti āgatattā <hi rend="bold">damoti vuttā khantipi. Āḷavake</hi> āḷavakasutte (saṃ. ni. 1.246; su. ni. 190) ‘‘saccā damā cāgā’’ti evaṃ <hi rend="bold">vuttā paññāpi</hi> imasmiṃ sutte ‘‘damo’’ti vattuṃ vaṭṭati. <hi rend="bold">Rakkhanaṃ gopanaṃ paṭijaggana</hi>nti mātāpitūnaṃ manussāmanussakatūpaddavato rakkhanaṃ, byādhiādianatthato gopanaṃ, ghāsacchādanādīhi veyyāvaccakaraṇena paṭijagganaṃ. <hi rend="bold">Santo nāma</hi> sabbakilesadarathapariḷāhūpasamena upasantakāyavacīsamācāratāya ca. <hi rend="bold">Uttamaṭṭhena santāna</hi>nti matteyyatādīhi seṭṭhaṭṭhena santānaṃ.</p>

<p rend="bodytext"><hi rend="bold">Idha imesaṃyeva tiṇṇaṃ ṭhānānaṃ karaṇenā</hi>ti imasmiṃ sutte āgatānaṃ tiṇṇaṃ ṭhānānaṃ karaṇena nibbattanena. <hi rend="bold">Etāni…pe… kāraṇānī</hi>ti mātupaṭṭhānaṃ pitupaṭṭhānanti etāni dve uttamapurisānaṃ <pb ed="V" n="2.0114" /> kāraṇāni. Uttamakiccakaraṇena hi mātāpituupaṭṭhākā ‘‘uttamapurisā’’ti vuttā. Tenāha <hi rend="bold">‘‘mātāpitu…pe… vutto’’</hi>ti. Anupaddavabhāvena <hi rend="bold">khemaṃ</hi>.</p>

<p rend="centre">Paṇḍitasuttavaṇṇanā niṭṭhitā.</p>

<p rend="subhead">6. Sīlavantasuttavaṇṇanā</p>

<p rend="bodytext" n="46"><hi rend="paranum">46</hi><hi rend="dot">.</hi> Chaṭṭhe <pb ed="M" n="2.0124" /><hi rend="bold">lokiyalokuttaramissaka</hi>nti ettha ‘‘manussā puññaṃ pasavantī’’ti avisesena vuttattā bhāvanāmayassapi puññassa saṅgaṇhanato lokuttarassapi sambhavo daṭṭhabbo.</p>

<p rend="centre">Sīlavantasuttavaṇṇanā niṭṭhitā.</p>

<p rend="subhead">7. Saṅkhatalakkhaṇasuttavaṇṇanā</p>

<p rend="bodytext" n="47"><hi rend="paranum">47</hi><hi rend="dot">.</hi> Sattame samecca sambhūya paccayehi kataṃ <hi rend="bold">saṅkhataṃ. Nimittānī</hi>ti sañjānanassa nimittāni. Hetupaccayasamavāye uppajjanaṃ <hi rend="bold">uppādo,</hi> attalābho. <hi rend="bold">Vayo</hi>ti bhaṅgo. <hi rend="bold">Ṭhitassā</hi>ti uppādakkhaṇato uddhaṃ ṭhitikkhaṇapattassa. Sā panassa avatthā uppādāvatthāya bhinnāti katvā aññathattaṃ jarāti ca vuttā. Yasmā dhammo uppajjamāno eva bhijjati, tathā sati uppādabhaṅgā samānakkhaṇā siyuṃ, na ca taṃ yujjati, tasmā uppādāvatthāya bhinnā bhaṅgābhimukhāvatthā jarāti veditabbā. Ye pana ‘‘saṅkhārānaṃ ṭhiti natthī’’ti vadanti, tesaṃ taṃ micchā. Yathā hi tasseva dhammassa uppādāvatthāya bhinnā bhaṅgāvatthā icchitā, aññathā ‘‘aññaṃ uppajjati, aññaṃ nirujjhatī’’ti āpajjati, evaṃ uppajjamānassa bhaṅgābhimukhā dhammā icchitabbā. Sā ca ṭhitikkhaṇo. Na hi uppajjamāno bhijjatīti sakkā viññātunti.</p>

<p rend="bodytext"><hi rend="bold">Saṅkhatanti tebhūmakā dhammā</hi> paccayasamuppannattā. Yadi evaṃ maggaphaladhammā kathanti āha <hi rend="bold">‘‘maggaphalāni panā’’</hi>tiādi. Lakkhaṇakathā hi yāvadeva sammasanatthā. <hi rend="bold">Uppādakkhaṇe uppādo,</hi> na ṭhānabhaṅgakkhaṇesu. Kasmā? Uppādauppādakkhaṇānaṃ aññamaññaṃ paricchinnattā. Yathā hi uppādasaṅkhātena vikārena uppādakkhaṇo paricchinno, evaṃ uppādakkhaṇenapi uppādo paricchinno. Sesadvayepi eseva nayo. Dhammappavattimattatāyapi kālassa lokasamaññāvaseneva vuttaṃ. <hi rend="bold">Lakkhaṇaṃ na saṅkhataṃ, saṅkhataṃ na lakkhaṇa</hi>nti nesaṃ bhedadassanaṃ. Avatthāvato hi avatthā bhinnāvāti <pb ed="V" n="2.0115" />. <hi rend="bold">Paricchinna</hi>nti ettha uppādavayehi tāva saṅkhataṃ paricchinnaṃ hotu, jarāya pana taṃ kathaṃ paricchinnanti vuccati? Na vuccati paricchedo pubbantāparantamattena, atha kho sabhāvabhedenāti nāyaṃ doso. <hi rend="bold">Saṅkhataṃ</hi> dhammajātaṃ <hi rend="bold">paricchinnaṃ</hi> tabbantaṃ dhammajātaṃ <pb ed="M" n="2.0125" /> saṅkhatanti paññāyati evaṃ tesaṃ abhāvena nibbānametanti lakkhitabbato sañjānitabbato. Idāni <hi rend="bold">‘‘yathā hī’’</hi>tiādinā yathāvuttamattaṃ upamāhi vibhāveti.</p>

<p rend="centre">Saṅkhatalakkhaṇasuttavaṇṇanā niṭṭhitā.</p>

<p rend="subhead">8. Asaṅkhatalakkhaṇasuttavaṇṇanā</p>

<p rend="bodytext" n="48"><hi rend="paranum">48</hi><hi rend="dot">.</hi> Aṭṭhame <hi rend="bold">asaṅkhatassā</hi>ti vuttanayena na saṅkhatassa. Tenāha <hi rend="bold">‘‘paccayehī’’</hi>tiādi. Yathā uppādādīnaṃ bhāvena saṅkhatadhammajātaṃ saṅkhatanti paññāyati, evaṃ tesaṃ abhāvena nibbānaṃ asaṅkhatanti paññāyati.</p>

<p rend="centre">Asaṅkhatalakkhaṇasuttavaṇṇanā niṭṭhitā.</p>

<p rend="subhead">9. Pabbatarājasuttavaṇṇanā</p>

<p rend="bodytext" n="49"><hi rend="paranum">49</hi><hi rend="dot">.</hi> Navame idha <hi rend="bold">sāla</hi>-saddo rukkhasāmaññapariyāyo, na rukkhavisesapariyāyoti āha <hi rend="bold">‘‘mahāsālāti mahārukkhā’’</hi>ti. <hi rend="bold">Kulajeṭṭhaka</hi>nti tasmiṃ kule jeṭṭhabhūtaṃ sāmibhūtaṃ. <hi rend="bold">Silāmayo</hi> na paṃsumayo missako ca. Gāmaṃ gāmūpacārañca ṭhapetvā sabbaṃ araññanti āha <hi rend="bold">‘‘araññasminti agāmakaṭṭhāne’’</hi>ti. Mahanto pabbato seloti yojanā.</p>

<p rend="centre">Pabbatarājasuttavaṇṇanā niṭṭhitā.</p>

<p rend="subhead">10. Ātappakaraṇīyasuttavaṇṇanā</p>

<p rend="bodytext" n="50"><hi rend="paranum">50</hi><hi rend="dot">.</hi> Dasame <hi rend="bold">sarīrasambhavāna</hi>nti sarīre sambhūtānaṃ. <hi rend="bold">Dukkhāna</hi>nti aniṭṭhānaṃ. <hi rend="bold">Bahalāna</hi>nti nirantarappavattiyā aviraḷānaṃ. <hi rend="bold">Tāpanavasenā</hi>ti dukkhāpanavasena. <hi rend="bold">Tibbāna</hi>nti kurūrānaṃ. Tāsaṃ yathāvuttānaṃ adhivāsanāya pahātabbadukkhavedanānaṃ pajahanaṃ nāma khamanamevāti āha <hi rend="bold">‘‘khamanatthāyā’’</hi>ti <pb ed="V" n="2.0116" />. <hi rend="bold">Āṇāpetvā</hi>ti ‘‘ātappaṃ karaṇīya’’nti buddhāṇaṃ vidhāya. <hi rend="bold">Lokiyalokuttaramissakā kathitā</hi> sasambhārānaṃ maggadhammānaṃ kathitattā.</p>

<p rend="centre">Ātappakaraṇīyasuttavaṇṇanā niṭṭhitā.</p>

<p rend="subhead">11. Mahācorasuttavaṇṇanā</p>

<p rend="bodytext" n="51"><hi rend="paranum">51</hi><hi rend="dot">.</hi> Ekādasame <pb ed="M" n="2.0126" /> mahābalavacoro <hi rend="bold">mahācoro</hi>ti āha <hi rend="bold">‘‘mahanto balavacoro’’</hi>ti. <hi rend="bold">Balavacoro</hi>ti ca mahāthāmatāya mahāparivāratāya mahācoriyakammasamatthatāya ca veditabbo. Mahataṃ gāmanigamānaṃ viluppanaṃ <hi rend="bold">mahāvilopo. Taṃ taṃ kāraṇaṃ pakkhipitvā</hi>ti taṃ taṃ akaraṇameva kāraṇaṃ katvā tappaṭibaddhāya kathāya pakkhipitvā. <hi rend="bold">Atthaṃ kathayissantī</hi>ti tassa tassa atthañca kathayissanti. <hi rend="bold">Harantā</hi>ti apanentā pariharantā. <hi rend="bold">Dasavatthukāyā</hi>ti ‘‘sassato loko’’ti (ma. ni. 1.269) ādidasavatthusannissitāya. <hi rend="bold">Antaṃ gahetvā ṭhitadiṭṭhiyā</hi>ti tameva sassatādiantaṃ gahetvā avissajjetvā ṭhitadiṭṭhiyā.</p>

<p rend="centre">Mahācorasuttavaṇṇanā niṭṭhitā.</p>

<p rend="centre">Cūḷavaggavaṇṇanā niṭṭhitā.</p>

<p rend="centre">Paṭhamapaṇṇāsakaṃ niṭṭhitaṃ.</p>

<p rend="title">2. Dutiyapaṇṇāsakaṃ</p>
</body>
<back></back>
</text>
</TEI.2>