<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">1. Mahāpaññākathā</p>

<p rend="title">Mahāpaññākathāvaṇṇanā</p>

<p rend="bodytext" n="1"><hi rend="paranum">1</hi><hi rend="dot">.</hi> Idāni <pb ed="V" n="2.0229" /><pb ed="M" n="2.0247" /> visesato paññāpadaṭṭhānabhūtāya suññakathāya anantaraṃ kathitāya paññākathāya apubbatthānuvaṇṇanā. Tattha ādito tāva sattasu anupassanāsu ekekamūlakā satta paññā pucchāpubbaṅgamaṃ katvā niddiṭṭhā, puna sattānupassanāmūlakā ekekuttaramūlakā ca tisso paññā pucchaṃ akatvāva niddiṭṭhā, evamādito dasapaññāpāripūrī niddiṭṭhā. Tattha <hi rend="bold">aniccānupassanā</hi> tāva yasmā aniccato diṭṭhesu saṅkhāresu ‘‘yadaniccaṃ, taṃ dukkha’’nti dukkhato ca ‘‘yaṃ dukkhaṃ, tadanattā’’ti anattato ca javati, tasmā sā <hi rend="bold">bhāvitā bahulīkatā javanapaññaṃ paripūreti</hi>. Sā hi sakavisayesu javatīti javanā, javanā ca sā paññā cāti <hi rend="bold">javanapaññā. Dukkhānupassanā</hi> samādhindriyanissitattā balavatī hutvā paṇidhiṃ nibbijjhati padāleti, tasmā <hi rend="bold">nibbedhikapaññaṃ paripūreti</hi>. Sā hi nibbijjhatīti nibbedhikā, nibbedhikā ca sā paññā cāti <hi rend="bold">nibbedhikapaññā. Anattānupassanā</hi> suññatādassanena vuddhippattiyā mahattappattattā <hi rend="bold">mahāpaññaṃ paripūreti</hi>. Sā hi vuddhippattattā mahatī ca sā paññā cāti <hi rend="bold">mahāpaññā. Nibbidānupassanā</hi> yasmā tissannaṃyeva anupassanānaṃ purimatopi āsevanāya balappattāvatthattā sabbasaṅkhāresu nibbindanasamatthā hutvā tikkhā hoti, tasmā <hi rend="bold">tikkhapaññaṃ paripūreti. Virāgānupassanā</hi>pi yasmā tissannaṃyeva anupassanānaṃ purimatopi āsevanābalappattānaṃ vuddhatarāvatthattā sabbasaṅkhārehi virajjanasamatthā hutvā vipulā hoti, tasmā <hi rend="bold">vipulapaññaṃ paripūreti</hi>.</p>

<p rend="bodytext"><hi rend="bold">Nirodhānupassanā</hi>pi yasmā tissannaṃyeva anupassanānaṃ purimatopi āsevanābalappattānaṃ vuddhatarāvatthattā vayalakkhaṇavasena sabbasaṅkhārānaṃ nirodhadassanasamatthā hutvā gambhīrā hoti, tasmā <hi rend="bold">gambhīrapaññaṃ paripūreti</hi>. Nirodho hi uttānapaññehi alabbhaneyyapatiṭṭhattā gambhīro, tasmiṃ <pb ed="P" n="3.0640" /> gambhīre gādhappattā paññāpi gambhīrā. <hi rend="bold">Paṭinissaggānupassanā</hi>pi yasmā tissannaṃyeva anupassanānaṃ purimatopi āsevanābalappattānaṃ vuddhatarāvatthattā vayalakkhaṇavasena sabbasaṅkhārapaṭinissajjanasamatthā <pb ed="V" n="2.0230" /> hutvā asāmantā hoti, vuddhipariyantappattattā chahi paññāhi dūre hotīti attho. Tasmā <pb ed="M" n="2.0248" /> sayaṃ asāmantattā <hi rend="bold">asāmantapaññaṃ paripūreti</hi>. Sā hi heṭṭhimapaññāhi dūrattā asāmantā, asamīpā vā paññāti asāmantapaññā. <hi rend="bold">Paṇḍiccaṃ paripūrentī</hi>ti paṇḍitabhāvaṃ paripūrenti. Yasmā yathāvuttā satta paññā paripuṇṇā bhāvetvā paṇḍitalakkhaṇappatto sikhappattavuṭṭhānagāminivipassanāsaṅkhātehi saṅkhārupekkhānulomagotrabhuñāṇehi paṇḍito hutvā paṇḍiccena samannāgato hoti, tasmā ‘‘paṇḍiccaṃ paripūrentī’’ti vuttaṃ.</p>

<p rend="bodytext"><hi rend="bold">Aṭṭha paññā</hi>ti paṇḍiccasaṅkhātāya paññāya saha sabbā aṭṭha paññā. <hi rend="bold">Puthupaññaṃ paripūrentī</hi>ti yasmā tena paṇḍiccena samannāgato hutvā so paṇḍito gotrabhuñāṇānantaraṃ nibbānaṃ ārammaṇaṃ katvā lokuttarabhāvappattiyā lokiyato puthubhūtattā visuṃbhūtattā puthupaññātisaṅkhātaṃ maggaphalapaññaṃ pāpuṇāti, tasmā ‘‘aṭṭha paññā puthupaññaṃ paripūrentī’’ti vuttaṃ.</p>

<p rend="bodytext"><hi rend="bold">Imā nava paññā</hi>tiādīsu tasseva kamena adhigatamaggaphalassa ariyapuggalassa paṇītalokuttaradhammopayogena paṇītacittasantānattā pahaṭṭhākāreneva ca pavattamānacittasantānassa phalānantaraṃ otiṇṇabhavaṅgato vuṭṭhitassa maggapaccavekkhaṇā, tato ca bhavaṅgaṃ otaritvā vuṭṭhitassa phalapaccavekkhaṇā, imināva nayena pahīnakilesapaccavekkhaṇā, avasiṭṭhakilesapaccavekkhaṇā, nibbānapaccavekkhaṇāti pañca paccavekkhaṇā pavattanti. Tāsu paccavekkhaṇāsu maggapaccavekkhaṇā phalapaccavekkhaṇā ca paṭibhānapaṭisambhidā hoti. Kathaṃ? ‘‘Yaṃkiñci paccayasambhūtaṃ nibbānaṃ bhāsitattho vipāko kiriyāti ime pañca dhammā attho’’ti abhidhamme pāḷiṃ anugantvā tadaṭṭhakathāyaṃ vuttaṃ. Nibbānassa ca atthattā tadārammaṇaṃ maggaphalañāṇaṃ ‘‘atthesu ñāṇaṃ atthapaṭisambhidā’’ti (vibha. 718; paṭi. ma. 1.110) vacanato atthapaṭisambhidā hoti. Tassa atthapaṭisambhidābhūtassa maggaphalañāṇassa paccavekkhaṇañāṇaṃ ‘‘ñāṇesu ñāṇaṃ paṭibhānapaṭisambhidā’’ti vacanato paṭibhānapaṭisambhidā hoti. Sā ca paccavekkhaṇapaññā hāsākārena pavattamānacittasantānassa <hi rend="bold">hāsapaññā</hi> nāma hoti. Tasmā <hi rend="bold">nava paññā hāsapaññaṃ paripūrentī</hi>ti ca <hi rend="bold">hāsapaññā paṭibhānapaṭisambhidā</hi>ti ca vuttaṃ. Sabbappakārāpi paññā tassa tassa atthassa pākaṭakaraṇasaṅkhātena paññāpanaṭṭhena paññā, tena tena vā pakārena dhamme jānātīti paññā.</p>

<p rend="bodytext"><hi rend="bold">Tassā</hi>ti <pb ed="P" n="3.0641" /><pb ed="M" n="2.0249" /> tassa vuttappakārassa ariyapuggalassa. Karaṇatthe sāmivacanaṃ. <hi rend="bold">Atthavavatthānato</hi>ti yathāvuttassa pañcavidhassa atthassa vavatthāpanavasena. Vuttampi cetaṃ samaṇakaraṇīyakathāyaṃ <pb ed="V" n="2.0231" /> ‘‘hetuphalaṃ nibbānaṃ vacanattho atha vipākaṃ kiriyāti atthe pañca pabhede paṭhamantapabhedagataṃ ñāṇa’’nti. <hi rend="bold">Adhigatā hotī</hi>ti paṭiladdhā hoti. Sāyeva paṭilābhasacchikiriyāya <hi rend="bold">sacchikatā</hi>. Paṭilābhaphasseneva <hi rend="bold">phassitā paññāya. Dhammavavatthānato</hi>ti ‘‘yo koci phalanibbattako hetu ariyamaggo bhāsitaṃ kusalaṃ akusalanti ime pañca dhammā dhammo’’ti abhidhamme pāḷiyānusārena vuttānaṃ pañcannaṃ dhammānaṃ vavatthāpanavasena. Vuttampi cetaṃ samaṇakaraṇīyakathāyaṃ ‘‘hetu ariyamaggo vacanaṃ kusalañca akusalañcāti dhamme pañca pabhede dutiyantapabhedagataṃ ñāṇa’’nti. <hi rend="bold">Niruttivavatthānato</hi>ti tesaṃ tesaṃ atthadhammānaṃ anurūpaniruttīnaṃ vavatthāpanavasena. <hi rend="bold">Paṭibhānavavatthānato</hi>ti paṭibhānasaṅkhātānaṃ tiṇṇaṃ paṭisambhidāñāṇānaṃ vavatthāpanavasena. <hi rend="bold">Tassimā</hi>ti nigamanavacanametaṃ.</p>

<p rend="bodytext" n="2"><hi rend="paranum">2</hi><hi rend="dot">.</hi> Evaṃ sabbasaṅgāhakavasena anupassanānaṃ visesaṃ dassetvā idāni vatthubhedavasena dassento <hi rend="bold">rūpe aniccānupassanā</hi>tiādimāha. Taṃ heṭṭhā vuttatthameva. Puna rūpādīsuyeva atītānāgatapaccuppannavasena javanapaññaṃ dassetukāmo kevalaṃ rūpādivasena ca atītānāgatapaccuppannarūpādivasena ca pucchaṃ katvā pucchākameneva vissajjanaṃ akāsi. Tattha suddharūpādivissajjanesu paṭhamaṃ niddiṭṭhā eva paññā atītānāgatapaccuppannamūlakesu sabbavissajjanesu tesu atītādīsu javanavasena javanapaññāti niddiṭṭhā.</p>

<p rend="bodytext" n="3"><hi rend="paranum">3</hi><hi rend="dot">.</hi> Puna anekasuttantapubbaṅgamaṃ paññāpabhedaṃ dassetukāmo paṭhamaṃ tāva suttante uddisi. Tattha <hi rend="bold">sappurisasaṃsevo</hi>ti heṭṭhā vuttappakārānaṃ sappurisānaṃ bhajanaṃ. <hi rend="bold">Saddhammassavana</hi>nti tesaṃ sappurisānaṃ santike sīlādipaṭipattidīpakassa saddhammavacanassa savanaṃ. <hi rend="bold">Yonisomanasikāro</hi>ti sutānaṃ dhammānaṃ atthūpaparikkhaṇavasena upāyena manasikāro. <hi rend="bold">Dhammānudhammapaṭipattī</hi>ti lokuttaradhamme anugatassa sīlādipaṭipadādhammassa paṭipajjanaṃ. <hi rend="bold">Paññāpaṭilābhāya</hi><pb ed="M" n="2.0250" /><hi rend="bold">paññāvuddhiyā paññāvepullāya paññābāhullāyā</hi>ti imāni cattāri paññāvasena bhāvavacanāni. Sesāni dvādasa puggalavasena bhāvavacanāni.</p>

<p rend="subhead">1. Soḷasapaññāniddesavaṇṇanā</p>

<p rend="bodytext" n="4"><hi rend="paranum">4</hi><hi rend="dot">.</hi> Suttantaniddese <pb ed="P" n="3.0642" /><hi rend="bold">channaṃ abhiññāñāṇāna</hi>nti iddhividhadibbasotacetopariyapubbenivāsadibbacakkhuāsavānaṃ khayañāṇānaṃ. <hi rend="bold">Tesattatīnaṃ ñāṇāna</hi>nti ñāṇakathāya niddiṭṭhānaṃ sāvakasādhāraṇānaṃ ñāṇānaṃ. <hi rend="bold">Sattasattatīnaṃ ñāṇāna</hi>nti ettha –</p>

<p rend="indent">‘‘Sattasattari <pb ed="V" n="2.0232" /> vo, bhikkhave, ñāṇavatthūni desessāmi, taṃ suṇātha sādhukaṃ manasi karotha, bhāsissāmīti. Katamāni, bhikkhave, sattasattari ñāṇavatthūni? Jātipaccayā jarāmaraṇanti ñāṇaṃ, asati jātiyā natthi jarāmaraṇanti ñāṇaṃ. Atītampi addhānaṃ jātipaccayā jarāmaraṇanti ñāṇaṃ, asati jātiyā natthi jarāmaraṇanti ñāṇaṃ, anāgatampi addhānaṃ jātipaccayā jarāmaraṇanti ñāṇaṃ, asati jātiyā natthi jarāmaraṇanti ñāṇaṃ. Yampissa taṃ dhammaṭṭhitiñāṇaṃ, tampi khayadhammaṃ vayadhammaṃ virāgadhammaṃ nirodhadhammanti ñāṇaṃ. Bhavapaccayā jātīti ñāṇaṃ…pe… upādānapaccayā bhavoti ñāṇaṃ… taṇhāpaccayā upādānanti ñāṇaṃ… vedanāpaccayā taṇhāti ñāṇaṃ… phassapaccayā vedanāti ñāṇaṃ… saḷāyatanapaccayā phassoti ñāṇaṃ… nāmarūpapaccayā saḷāyatananti ñāṇaṃ… viññāṇapaccayā nāmarūpanti ñāṇaṃ… saṅkhārapaccayā viññāṇanti ñāṇaṃ… avijjāpaccayā saṅkhārāti ñāṇaṃ, asati avijjāya natthi saṅkhārāti ñāṇaṃ. Atītampi addhānaṃ avijjāpaccayā saṅkhārāti ñāṇaṃ, asati avijjāya natthi saṅkhārāti ñāṇaṃ, anāgatampi addhānaṃ avijjāpaccayā saṅkhārāti ñāṇaṃ, asati avijjāya natthi saṅkhārāti ñāṇaṃ. Yampissa taṃ dhammaṭṭhitiñāṇaṃ, tampi khayadhammaṃ vayadhammaṃ virāgadhammaṃ nirodhadhammanti ñāṇaṃ. Imāni vuccanti, bhikkhave, sattasattari ñāṇavatthūnī’’ti (saṃ. ni. 2.34) –</p>

<p rend="bodytext">Evaṃ <pb ed="M" n="2.0251" /> bhagavatā nidānavagge vuttāni sattasattati ñāṇāni. ‘‘Jarāmaraṇe ñāṇaṃ, jarāmaraṇasamudaye ñāṇaṃ, jarāmaraṇanirodhe ñāṇaṃ, jarāmaraṇanirodhagāminiyā paṭipadāya ñāṇa’’nti (saṃ. ni. 2.33) iminā nayena ekādasasu aṅgesu cattāri cattāri katvā vuttāni catucattārīsa ñāṇavatthūni pana idha na gahitāni. Ubhayattha ca ñāṇāniyeva hitasukhassa vatthūnīti <hi rend="bold">ñāṇavatthūni. Lābho</hi>tiādīsu lābhoyeva upasaggena visesetvā <hi rend="bold">paṭilābho</hi>ti vutto. Puna tasseva atthavivaraṇavasena <hi rend="bold">patti sampattī</hi>ti vuttaṃ. <hi rend="bold">Phassanā</hi>ti adhigamavasena phusanā. <hi rend="bold">Sacchikiriyā</hi>ti paṭilābhasacchikiriyā. <hi rend="bold">Upasampadā</hi>ti nipphādanā.</p>

<p rend="bodytext"><hi rend="bold">Sattannañca sekkhāna</hi>nti tisso sikkhā sikkhantīti sekkhasaññitānaṃ sotāpattimaggaṭṭhādīnaṃ sattannaṃ. <hi rend="bold">Puthujjanakalyāṇakassa cā</hi>ti nibbānagāminiyā paṭipadāya yuttattā sundaraṭṭhena kalyāṇasaññitassa puthujjanassa. Vaḍḍhitaṃ vaḍḍhanaṃ etāyāti <hi rend="bold">vaḍḍhitavaḍḍhanā</hi>. Yathāvuttānaṃ aṭṭhannampi paññānaṃ vasena visesato ca arahato paññāvasena <hi rend="bold">paññāvuddhiyā</hi>. Tathā <hi rend="bold">paññāvepullāya. Mahante</hi><pb ed="P" n="3.0643" /><hi rend="bold">atthe pariggaṇhātī</hi>tiādīsu paṭisambhidappatto ariyasāvako atthādayo <pb ed="V" n="2.0233" /> ārammaṇakaraṇena pariggaṇhāti. Sabbāpi mahāpaññā ariyasāvakānaṃyeva. Tassā ca paññāya visayā heṭṭhā vuttatthā eva.</p>

<p rend="bodytext"><hi rend="bold">Puthunānākhandhesū</hi>tiādīsu <hi rend="bold">nānā</hi>saddo puthusaddassa atthavacanaṃ. <hi rend="bold">Ñāṇaṃ pavattatīti puthupaññā</hi>ti tesu tathāvuttesu khandhādīsu ñāṇaṃ pavattatīti katvā taṃ ñāṇaṃ puthupaññā nāmāti attho. <hi rend="bold">Nānāpaṭiccasamuppādesū</hi>ti paṭiccasamuppannānaṃ dhammānaṃ vasena paccayabahuttā vuttaṃ. <hi rend="bold">Nānāsuññatamanupalabbhesū</hi>ti upalabbhanaṃ upalabbho, gahaṇanti attho. Na upalabbho anupalabbho, anupalabbhānaṃ bahuttā bahuvacanena anupalabbhā, pañcavīsatisuññatāvasena vā nānāsuññatāsu attattaniyādīnaṃ anupalabbhā nānāsuññatānupalabbhā, tesu. ‘‘Nānāsuññatānupalabbhesū’’ti vattabbe ‘‘adukkhamasukhā’’tiādīsu (dha. sa. tikamātikā 2) viya ma-kāro padasandhivasena vutto. Imā pañca paññā kalyāṇaputhujjanehi sādhāraṇā, <hi rend="bold">nānāatthā</hi>dīsu paññā ariyānaṃyeva. <hi rend="bold">Puthujjanasādhāraṇe dhamme</hi>ti lokiyadhamme. Iminā avasānapariyāyena <pb ed="M" n="2.0252" /> lokiyato puthubhūtanibbānārammaṇattā puthubhūtā visuṃbhūtā paññāti puthupaññā nāmāti vuttaṃ hoti.</p>

<p rend="bodytext"><hi rend="bold">Vipulapaññā</hi> mahāpaññānayena veditabbā. Yathāvutte dhamme pariggaṇhantassa guṇamahantatāya tesaṃ dhammānaṃ pariggāhikāya ca paññāya mahantatā, tesaṃ dhammānaṃ sayameva mahantattā uḷārattā dhammānañca paññāya ca vipulatā veditabbā. <hi rend="bold">Gambhīrapaññā</hi> puthupaññānayena veditabbā. Te ca dhammā te ca anupalabbhā sā ca paññā pakatijanena alabbhaneyyapatiṭṭhattā gambhīrā.</p>

<p rend="bodytext"><hi rend="bold">Yassa puggalassā</hi>ti ariyapuggalasseva. <hi rend="bold">Añño kocī</hi>ti puthujjano. <hi rend="bold">Abhisambhavitu</hi>nti sampāpuṇituṃ. <hi rend="bold">Anabhisambhavanīyo</hi>ti sampāpuṇituṃ asakkuṇeyyo. <hi rend="bold">Aññehī</hi>ti puthujjaneheva. <hi rend="bold">Aṭṭhamakassā</hi>ti arahattaphalaṭṭhato paṭṭhāya gaṇiyamāne aṭṭhamabhūtassa sotāpattimaggaṭṭhassa. <hi rend="bold">Dūre</hi>ti vippakaṭṭhe. <hi rend="bold">Vidūre</hi>ti visesena vippakaṭṭhe. <hi rend="bold">Suvidūre</hi>ti suṭṭhu visesena vippakaṭṭhe. <hi rend="bold">Na santike</hi>ti na samīpe. <hi rend="bold">Na sāmantā</hi>ti na samīpabhāge. Imāni dve paṭisedhasahitāni vacanāni dūrabhāvasseva niyamanāni. <hi rend="bold">Upādāyā</hi>ti paṭicca. <hi rend="bold">Sotāpannassā</hi>ti sotāpattiphalaṭṭhassa. Eteneva taṃtaṃmaggapaññā taṃtaṃphalapaññāya dūreti vuttaṃ hoti. <hi rend="bold">Paccekasambuddho</hi>ti <pb ed="P" n="3.0644" /> upasaggena visesitaṃ. Itaradvayaṃ pana suddhameva āgataṃ.</p>

<p rend="bodytext" n="5"><hi rend="paranum">5</hi><hi rend="dot">.</hi> ‘‘Paccekabuddhassa sadevakassa ca lokassa paññā tathāgatassa paññāya dūre’’tiādīni vatvā tameva dūraṭṭhaṃ anekappakārato dassetukāmo <hi rend="bold">paññāpabhedakusalo</hi>tiādimāha <pb ed="V" n="2.0234" />. Tattha <hi rend="bold">paññāpabhedakusalo</hi>ti attano anantavikappe paññāpabhede cheko. <hi rend="bold">Pabhinnañāṇo</hi>ti anantappabhedapattañāṇo. Etena paññāpabhedakusalattepi sati tāsaṃ paññānaṃ anantabhedattaṃ dasseti. <hi rend="bold">Adhigatapaṭisambhido</hi>ti paṭiladdhaaggacatupaṭisambhidāñāṇo. <hi rend="bold">Catuvesārajjappatto</hi>ti cattāri visāradabhāvasaṅkhātāni ñāṇāni patto. Yathāha –</p>

<p rend="indent">‘‘Sammāsambuddhassa te paṭijānato ‘ime dhammā anabhisambuddhā’ti, tatra vata maṃ samaṇo vā brāhmaṇo vā devo vā <pb ed="M" n="2.0253" /> māro vā brahmā vā koci vā lokasmiṃ saha dhammena paṭicodessatīti nimittametaṃ, bhikkhave, na samanupassāmi, etamahaṃ, bhikkhave, nimittaṃ asamanupassanto khemappatto abhayappatto vesārajjappatto viharāmi. Khīṇāsavassa te paṭijānato ‘ime āsavā aparikkhīṇā’ti, ‘ye kho pana te antarāyikā dhammā vuttā, te paṭisevato nālaṃ antarāyāyā’ti, ‘yassa kho pana te atthāya dhammo desito, so na niyyāti takkarassa sammā dukkhakkhayāyā’ti, tatra vata maṃ samaṇo vā brāhmaṇo vā devo vā māro vā brahmā vā koci vā lokasmiṃ saha dhammena paṭicodessatīti nimittametaṃ, bhikkhave, na samanupassāmi, etamahaṃ, bhikkhave, nimittaṃ asamanupassanto khemappatto abhayappatto vesārajjappatto viharāmī’’ti (a. ni. 4.8; ma. ni. 1.150).</p>

<p rend="bodytext"><hi rend="bold">Dasabalabaladhārī</hi>ti dasa balāni etesanti dasabalā, dasabalānaṃ balāni dasabalabalāni, tāni dasabalabalāni dhārayatīti dasabalabaladhārī, dasabalañāṇabaladhārīti attho. Etehi tīhi vacanehi anantappabhedānaṃ neyyānaṃ pabhedamukhamattaṃ dassitaṃ. Soyeva paññāpayogavasena abhimaṅgalasammataṭṭhena <hi rend="bold">purisāsabho</hi>. Asantāsaṭṭhena <hi rend="bold">purisasīho</hi>. Mahantaṭṭhena <hi rend="bold">purisanāgo</hi>. Pajānanaṭṭhena <hi rend="bold">purisājañño</hi>. Lokakiccadhuravahanaṭṭhena <hi rend="bold">purisadhorayho</hi>.</p>

<p rend="bodytext">Atha tejādikaṃ anantañāṇato laddhaṃ guṇavisesaṃ dassetukāmo tesaṃ tejādīnaṃ anantañāṇamūlakabhāvaṃ dassento <hi rend="bold">anantañāṇo</hi>ti vatvā <hi rend="bold">anantatejo</hi>tiādimāha. Tattha <hi rend="bold">anantañāṇo</hi>ti gaṇanavasena ca pabhāvavasena ca antavirahitañāṇo. <hi rend="bold">Anantatejo</hi>ti veneyyasantāne mohatamavidhamanena anantañāṇatejo. <hi rend="bold">Anantayaso</hi>ti paññāguṇeheva lokattayavitthatānantakittighoso. <hi rend="bold">Aḍḍho</hi>ti paññādhanasamiddhiyā samiddho. <hi rend="bold">Mahaddhano</hi>ti paññādhanavaḍḍhattepi pabhāvamahattena mahantaṃ paññādhanamassāti mahaddhano <pb ed="P" n="3.0645" />. Mahādhanotipi pāṭho. <hi rend="bold">Dhanavā</hi>ti <pb ed="V" n="2.0235" /> pasaṃsitabbapaññādhanavattā niccayuttapaññādhanavattā atisayabhūtapaññādhanavattā dhanavā. Etesupi hi tīsu atthesu idaṃ vacanaṃ saddavidū icchanti.</p>

<p rend="bodytext">Evaṃ <pb ed="M" n="2.0254" /> paññāguṇena bhagavato attasampattisiddhiṃ dassetvā puna paññāguṇeneva lokahitasampattisiddhiṃ dassento <hi rend="bold">netā</hi>tiādimāha. Tattha veneyye saṃsārasaṅkhātabhayaṭṭhānato nibbānasaṅkhātakhemaṭṭhānaṃ <hi rend="bold">netā</hi>. Tattha nayanakāle eva saṃvaravinayapahānavinayavasena veneyye <hi rend="bold">vinetā</hi>. Dhammadesanākāle eva saṃsayacchedanena <hi rend="bold">anunetā</hi>. Saṃsayaṃ chinditvā paññāpetabbaṃ atthaṃ <hi rend="bold">paññāpetā</hi>. Tathā paññāpitānaṃ nicchayakaraṇena <hi rend="bold">nijjhāpetā</hi>. Tathā nijjhāyitassa atthassa paṭipattipayojanavasena <hi rend="bold">pekkhetā</hi>. Tathāpaṭipanne paṭipattiphalena <hi rend="bold">pasādetā. So hi bhagavā</hi>ti ettha hi-kāro anantaraṃ vuttassa atthassa kāraṇopadese nipāto. <hi rend="bold">Anuppannassa maggassa uppādetā</hi>ti sakasantāne na uppannapubbassa chaasādhāraṇañāṇahetubhūtassa ariyamaggassa bodhimūle lokahitatthaṃ sakasantāne uppādetā. <hi rend="bold">Asañjātassa maggassa sañjanetā</hi>ti veneyyasantāne asañjātapubbassa sāvakapāramiñāṇahetubhūtassa ariyamaggassa dhammacakkappavattanato pabhuti yāvajjakālā veneyyasantāne sañjanetā. Sāvakaveneyyānampi hi santāne bhagavato vuttavacaneneva ariyamaggassa sañjananato bhagavā sañjanetā nāma hoti. <hi rend="bold">Anakkhātassa maggassa akkhātā</hi>ti aṭṭhadhammasamannāgatānaṃ buddhabhāvāya katābhinīhārānaṃ bodhisattānaṃ buddhabhāvāya byākaraṇaṃ datvā anakkhātapubbassa pāramitāmaggassa, ‘‘buddho bhavissatī’’ti byākaraṇamatteneva vā bodhimūle uppajjitabbassa ariyamaggassa akkhātā. Ayaṃ nayo paccekabodhisattabyākaraṇepi labbhatiyeva.</p>

<p rend="bodytext"><hi rend="bold">Maggaññū</hi>ti paccavekkhaṇāvasena attanā uppāditaariyamaggassa ñātā. <hi rend="bold">Maggavidū</hi>ti veneyyasantāne janetabbassa ariyamaggassa kusalo. <hi rend="bold">Maggakovido</hi>ti bodhisattānaṃ akkhātabbamagge vicakkhaṇo. Atha vā abhisambodhipaṭipattimaggaññū, paccekabodhipaṭipattimaggavidū, sāvakabodhipaṭipattimaggakovido. Atha vā ‘‘etena maggena ataṃsu pubbe, tarissantiyeva taranti ogha’’nti (saṃ. ni. 5.409) vacanato yathāyogaṃ atītānāgatapaccuppannabuddhapaccekabuddhasāvakānaṃ maggavasena ca suññatānimittaappaṇihitamaggavasena <pb ed="P" n="3.0646" /> ca ugghaṭitaññūvipañcitaññūneyyapuggalānaṃ maggavasena ca yathākkamenatthayojanaṃ karonti. <hi rend="bold">Maggānugāmī ca panā</hi>ti bhagavatā gatamaggānugāmino hutvā <pb ed="M" n="2.0255" />. Ettha ca-saddo hetuatthe nipāto. Etena ca bhagavato magguppādanādiguṇādhigamāya hetu vutto hoti. Pana-saddo katatthe nipāto. Tena bhagavatā katamaggakaraṇaṃ vuttaṃ hoti. <hi rend="bold">Pacchā samannāgatā</hi>ti paṭhamaṃ gatassa bhagavato pacchāgatasīlādiguṇena samannāgatā. Iti thero ‘‘anuppannassa maggassa uppādetā’’tiādīhi <pb ed="V" n="2.0236" /> yasmā sabbepi bhagavato sīlādayo guṇā arahattamaggameva nissāya āgatā, tasmā arahattamaggameva nissāya guṇaṃ kathesi.</p>

<p rend="bodytext"><hi rend="bold">Jānaṃ jānātī</hi>ti jānitabbaṃ jānāti, sabbaññutāya yaṃkiñci paññāya jānitabbaṃ nāma atthi, taṃ sabbaṃ pañcaneyyapathabhūtaṃ paññāya jānātīti attho. <hi rend="bold">Passaṃ passatī</hi>ti passitabbaṃ passati, sabbadassāvitāya taṃyeva neyyapathaṃ cakkhunā diṭṭhaṃ viya karonto paññācakkhunā passatīti attho. Yathā vā ekacco viparītaṃ gaṇhanto jānantopi na jānāti, passantopi na passati, na evaṃ bhagavā. Bhagavā pana yathāsabhāvaṃ gaṇhanto jānanto jānātiyeva, passanto passatiyeva. Svāyaṃ dassanapariṇāyakaṭṭhena <hi rend="bold">cakkhubhūto</hi>. Viditatādiatthena <hi rend="bold">ñāṇabhūto</hi>. Aviparītasabhāvaṭṭhena vā pariyattidhammapavattanato hadayena cintetvā vācāya nicchāritadhammamayoti vā <hi rend="bold">dhammabhūto</hi>. Seṭṭhaṭṭhena <hi rend="bold">brahmabhūto</hi>. Atha vā cakkhu viya bhūtoti <hi rend="bold">cakkhubhūto</hi>. Ñāṇaṃ viya bhūtoti <hi rend="bold">ñāṇabhūto</hi>. Dhammo viya bhūtoti <hi rend="bold">dhammabhūto</hi>. Brahmā viya bhūtoti <hi rend="bold">brahmabhūto</hi>. Svāyaṃ dhammassa vacanato, vattanato vā <hi rend="bold">vattā</hi>. Nānappakārehi vacanato, vattanato vā <hi rend="bold">pavattā</hi>. Atthaṃ nīharitvā nīharitvā nayanato <hi rend="bold">atthassa ninnetā</hi>. Amatādhigamāya paṭipattidesanato, amatappakāsanāya vā dhammadesanāya amatassa adhigamāpanato <hi rend="bold">amatassa dātā</hi>. Lokuttaradhammassa uppāditattā veneyyānurūpena yathāsukhaṃ lokuttaradhammassa dānena ca, dhammesu ca issaroti <hi rend="bold">dhammassāmī. Tathāgata</hi>padaṃ heṭṭhā vuttatthaṃ.</p>

<p rend="bodytext">Idāni ‘‘jānaṃ jānātī’’tiādīhi vuttaṃ guṇaṃ sabbaññutāya visesetvā dassetukāmo sabbaññutaṃ sādhento <hi rend="bold">natthī</hi>tiādimāha. Evaṃbhūtassa hi tassa bhagavato pāramitāpuññabalappabhāvanipphannena arahattamaggañāṇena sabbadhammesu savāsanassa sammohassa vihatattā <hi rend="bold">asacchikataṃ</hi> nāma natthi. Asammohato sabbadhammānaṃ ñātattā <pb ed="P" n="3.0647" /><hi rend="bold">aññātaṃ</hi> nāma natthi. Tatheva <pb ed="M" n="2.0256" /> ca sabbadhammānaṃ cakkhunā viya ñāṇacakkhunā diṭṭhattā <hi rend="bold">adiṭṭhaṃ</hi> nāma natthi. Ñāṇena pana pattattā <hi rend="bold">aviditaṃ</hi> nāma natthi. Asammohasacchikiriyāya sacchikatattā <hi rend="bold">asacchikataṃ</hi> nāma natthi. Asammohapaññāya phuṭṭhattā paññāya <hi rend="bold">aphassitaṃ</hi> nāma natthi. <hi rend="bold">Paccuppanna</hi>nti paccuppannaṃ kālaṃ vā dhammaṃ vā. <hi rend="bold">Upādāyā</hi>ti ādāya, antokatvāti attho. ‘‘Upādāyā’’ti vacaneneva kālavinimuttaṃ nibbānampi gahitameva hoti. ‘‘Atītā’’divacanāni ca ‘‘natthī’’tiādivacaneneva ghaṭīyanti, ‘‘sabbe’’tiādivacanena vā. <hi rend="bold">Sabbe dhammā</hi>ti sabbasaṅkhatāsaṅkhatadhammapariyādānaṃ. <hi rend="bold">Sabbākārenā</hi>ti sabbadhammesu ekekasseva dhammassa aniccākārādisabbākārapariyādānaṃ <pb ed="V" n="2.0237" />. <hi rend="bold">Ñāṇamukhe</hi>ti ñāṇābhimukhe. <hi rend="bold">Āpāthaṃ āgacchantī</hi>ti osaraṇaṃ upenti. ‘‘Jānitabba’’ntipadaṃ ‘‘neyya’’ntipadassa atthavivaraṇatthaṃ vuttaṃ.</p>

<p rend="bodytext"><hi rend="bold">Attattho vā</hi>tiādīsu vā-saddo samuccayattho. <hi rend="bold">Attattho</hi>ti attano attho. <hi rend="bold">Parattho</hi>ti paresaṃ tiṇṇaṃ lokānaṃ attho. <hi rend="bold">Ubhayattho</hi>ti attano ca paresañcāti sakiṃyeva ubhinnaṃ attho. <hi rend="bold">Diṭṭhadhammiko</hi>ti diṭṭhadhamme niyutto, diṭṭhadhammappayojano vā attho. Samparāye niyutto, samparāyappayojano vā <hi rend="bold">samparāyiko. Uttāno</hi>tiādīsu vohāravasena vattabbo sukhapatiṭṭhattā uttāno. Vohāraṃ atikkamitvā vattabbo suññatāpaṭisaṃyutto dukkhapatiṭṭhattā <hi rend="bold">gambhīro</hi>. Lokuttaro accantatirokkhattā <hi rend="bold">gūḷho</hi>. Aniccatādiko ghanādīhi paṭicchannattā <hi rend="bold">paṭicchanno</hi>. Appacuravohārena vattabbo yathārutaṃ aggahetvā adhippāyassa netabbattā <hi rend="bold">neyyo</hi>. Pacuravohārena vattabbo vacanamattena adhippāyassa nītattā <hi rend="bold">nīto</hi>. Suparisuddhasīlasamādhivipassanattho tadaṅgavikkhambhanavasena vajjavirahitattā <hi rend="bold">anavajjo</hi>. Kilesasamucchedanato ariyamaggattho <hi rend="bold">nikkileso</hi>. Kilesapaṭippassaddhattā ariyaphalattho <hi rend="bold">vodāno</hi>. Saṅkhatāsaṅkhatesu aggadhammattā nibbānaṃ <hi rend="bold">paramattho. Parivattatī</hi>ti buddhañāṇassa visayabhāvato abahibhūtattā antobuddhañāṇe byāpitvā vā samantā vā āliṅgitvā vā visesena vā vattati.</p>

<p rend="bodytext"><hi rend="bold">Sabbaṃ kāyakamma</hi>ntiādīhi bhagavato ñāṇamayataṃ dasseti. <hi rend="bold">Ñāṇānuparivattatī</hi>ti ñāṇaṃ anuparivattati, ñāṇavirahitaṃ na hotīti attho. <hi rend="bold">Appaṭihata</hi>nti nirāvaraṇataṃ dasseti. Puna sabbaññutaṃ upamāya sādhetukāmo <pb ed="M" n="2.0257" /><hi rend="bold">yāvataka</hi>ntiādimāha. Tattha jānitabbanti <hi rend="bold">neyyaṃ,</hi> neyyapariyanto neyyāvasānamassa atthīti <hi rend="bold">neyyapariyantikaṃ</hi>. Asabbaññūnaṃ pana neyyāvasānameva natthi. <hi rend="bold">Ñāṇapariyantike</hi>pi eseva nayo. Purimayamake vuttatthameva iminā yamakena visesetvā dasseti, tatiyayamakena paṭisedhavasena niyamitvā dasseti <pb ed="P" n="3.0648" />. Ettha ca neyyaṃ ñāṇassa pathattā <hi rend="bold">neyyapatho. Aññamaññapariyantaṭṭhāyino</hi>ti neyyañca ñāṇañca khepetvā ṭhānato aññamaññassa pariyante ṭhānasīlā. <hi rend="bold">Āvajjanappaṭibaddhā</hi>ti manodvārāvajjanāyattā, āvajjitānantarameva jānātīti attho. <hi rend="bold">Ākaṅkhappaṭibaddhā</hi>ti ruciāyattā, āvajjanānantaraṃ javanañāṇena jānātīti attho. Itarāni dve padāni imesaṃ dvinnaṃ padānaṃ yathākkamena atthappakāsanatthaṃ vuttāni. <hi rend="bold">Buddho āsayaṃ jānātī</hi>tiādīni ñāṇakathāyaṃ vaṇṇitāni. Mahāniddese pana ‘‘bhagavā āsayaṃ jānātī’’ti (mahāni. 69) āgataṃ. Tattha ‘‘buddhassa bhagavato’’ti (mahāni. 69) āgataṭṭhāne ca idha katthaci ‘‘buddhassā’’ti āgataṃ.</p>

<p rend="bodytext"><hi rend="bold">Antamaso</hi>ti <pb ed="V" n="2.0238" /> uparimantena. <hi rend="bold">Timitimiṅgala</hi>nti ettha timi nāma ekā macchajāti, timiṃ gilituṃ samatthā tato mahantasarīrā timiṅgalā nāma ekā macchajāti, timiṅgalampi gilituṃ samatthā pañcayojanasatikasarīrā timitimiṅgalā nāma ekā macchajāti. Idha jātiggahaṇena ekavacanaṃ katanti veditabbaṃ. <hi rend="bold">Garuḷaṃ venateyya</hi>nti ettha <hi rend="bold">garuḷo</hi>ti jātivasena nāmaṃ, <hi rend="bold">venateyyo</hi>ti gottavasena. <hi rend="bold">Padese</hi>ti ekadese. <hi rend="bold">Sāriputtasamā</hi>ti sabbabuddhānaṃ dhammasenāpatitthere gahetvā vuttanti veditabbaṃ. Sesasāvakā hi paññāya dhammasenāpatittherena samā nāma natthi. Yathāha – ‘‘etadaggaṃ, bhikkhave, mama sāvakānaṃ bhikkhūnaṃ mahāpaññānaṃ yadidaṃ sāriputto’’ti (a. ni. 1.188-189). Aṭṭhakathāyañca vuttaṃ –</p>

<p rend="gatha1">‘‘Lokanāthaṃ ṭhapetvāna, ye caññe santi pāṇino;</p>

<p rend="gathalast">Paññāya sāriputtassa, kalaṃ nāgghanti soḷasi’’nti. (visuddhi. 1.171);</p>

<p rend="bodytext"><hi rend="bold">Pharitvā</hi>ti buddhañāṇaṃ sabbadevamanussānampi paññaṃ pāpuṇitvā ṭhānato tesaṃ paññaṃ pharitvā byāpitvā tiṭṭhati. <hi rend="bold">Atighaṃsitvā</hi>ti buddhañāṇaṃ sabbadevamanussānampi paññaṃ atikkamitvā tesaṃ avisayabhūtampi sabbaṃ neyyaṃ ghaṃsitvā <pb ed="M" n="2.0258" /> bhañjitvā tiṭṭhati. Mahāniddese pana (mahāni. 69) ‘‘abhibhavitvā’’ti pāṭho, madditvātipi attho. <hi rend="bold">Yepi te</hi>tiādīhi evaṃ pharitvā atighaṃsitvā ṭhānassa paccakkhakāraṇaṃ dasseti. Tattha <hi rend="bold">paṇḍitā</hi>ti paṇḍiccena samannāgatā. <hi rend="bold">Nipuṇā</hi>ti saṇhasukhumabuddhino sukhume atthantare paṭivijjhanasamatthā. <hi rend="bold">Kataparappavādā</hi>ti ñātaparappavādā ceva parehi saddhiṃ katavādaparicayā ca. <hi rend="bold">Vālavedhirūpā</hi>ti vālavedhidhanuggahasadisā. <hi rend="bold">Vobhindantā maññe caranti paññāgatena diṭṭhigatānī</hi>ti <pb ed="P" n="3.0649" /> vālavedhī viya vālaṃ sukhumānipi paresaṃ diṭṭhigamanāni attano paññāgamanena bhindantā viya carantīti attho. Atha vā ‘‘gūthagataṃ muttagata’’ntiādīsu (a. ni. 9.11) viya paññā eva paññāgatāni, diṭṭhiyo eva diṭṭhigatāni.</p>

<p rend="bodytext"><hi rend="bold">Pañhaṃ abhisaṅkharitvā</hi>ti dvipadampi tipadampi catuppadampi pucchaṃ racayitvā. Tesaṃ pañhānaṃ atibahukattā sabbasaṅgahatthaṃ dvikkhattuṃ vuttaṃ. <hi rend="bold">Gūḷhāni ca paṭicchannāni</hi> atthajātānīti pāṭhaseso. Tesaṃ tathā vinayaṃ disvā ‘‘attanā abhisaṅkhatapañhaṃ pucchatū’’ti evaṃ bhagavatā adhippetattā pañhaṃ pucchanti. Aññesaṃ pana pucchāya okāsameva adatvā bhagavā upasaṅkamantānaṃ dhammaṃ deseti. Yathāha –</p>

<p rend="indent">‘‘Te <pb ed="V" n="2.0239" /> pañhaṃ abhisaṅkharonti ‘imaṃ mayaṃ pañhaṃ samaṇaṃ gotamaṃ upasaṅkamitvā pucchissāma, sace no samaṇo gotamo evaṃ puṭṭho evaṃ byākarissati, evamassa mayaṃ vādaṃ āropessāma. Evaṃ cepi no puṭṭho evaṃ byākarissati, evaṃpissa mayaṃ vādaṃ āropessāmā’ti. Te yena samaṇo gotamo, tenupasaṅkamanti, te samaṇo gotamo dhammiyā kathāya sandasseti samādapeti samuttejeti sampahaṃseti. Te samaṇena gotamena dhammiyā kathāya sandassitā samādapitā samuttejitā sampahaṃsitā na ceva samaṇaṃ gotamaṃ pañhaṃ pucchanti, kutossa vādaṃ āropessanti? Aññadatthu samaṇasseva gotamassa sāvakā sampajjantī’’ti (ma. ni. 1.289).</p>

<p rend="bodytext">Kasmā pañhaṃ na pucchantīti ce? Bhagavā kira parisamajjhe dhammaṃ desento parisāya ajjhāsayaṃ oloketi. Tato passati ‘‘ime paṇḍitā gūḷhaṃ rahassaṃ pañhaṃ ovaṭṭikasāraṃ katvā āgatā’’ti. So tehi apuṭṭhoyeva <pb ed="M" n="2.0259" /> ‘‘pañhapucchāya ettakā dosā, vissajjane ettakā, atthe pade akkhare ettakāti ime pañhe pucchanto evaṃ puccheyya, vissajjento evaṃ vissajjeyyā’’ti iti ovaṭṭikasāraṃ katvā ānīte pañhe dhammakathāya antare pakkhipitvā vidaṃseti. Te paṇḍitā ‘‘seyyā vata no, ye mayaṃ ime pañhe na pucchimha. Sacepi mayaṃ puccheyyāma, appatiṭṭhite no katvā samaṇo gotamo khipeyyā’’ti attamanā bhavanti. Apica buddhā nāma dhammaṃ desentā parisaṃ mettāya pharanti. Mettāya ca pharaṇena dasabalesu mahājanassa cittaṃ pasīdati. Buddhā nāma rūpaggappattā honti dassanasampannā madhurassarā mudujivhā suphusitadantāvaraṇā amatena hadayaṃ siñcantā viya dhammaṃ kathenti. Tatra nesaṃ mettāpharaṇena pasannacittānaṃ evaṃ hoti – evarūpaṃ advejjhakathaṃ amoghakathaṃ niyyānikakathaṃ kathentena bhagavatā saddhiṃ na sakkhissāma <pb ed="P" n="3.0650" /> paccanīkaggāhaṃ gaṇhitunti attano pasannabhāveneva pañhaṃ na pucchantīti.</p>

<p rend="bodytext"><hi rend="bold">Kathitā visajjitā cā</hi>ti evaṃ tumhe pucchathāti pucchitapañhānaṃ uccāraṇena te pañhā bhagavatā kathitā eva honti. Yathā ca te visajjetabbā, tathā visajjitā eva honti. <hi rend="bold">Niddiṭṭhakāraṇā</hi>ti iminā kāraṇena iminā hetunā evaṃ hotīti evaṃ sahetukaṃ katvā visajjanena bhagavatā niddiṭṭhakāraṇā eva honti te pañhā. <hi rend="bold">Upakkhittakā ca te bhagavato sampajjantī</hi>ti te khattiyapaṇḍitādayo bhagavato pañhavisajjaneneva bhagavato samīpe khittakā pādakhittakā sampajjanti, sāvakā vā sampajjanti upāsakā vāti attho, sāvakasampattiṃ vā pāpuṇanti upāsakasampattiṃ vāti vuttaṃ hoti. <hi rend="bold">Athā</hi>ti anantaratthe, tesaṃ upakkhittakasampattisamanantaramevāti attho <pb ed="V" n="2.0240" />. <hi rend="bold">Tatthā</hi>ti tasmiṃ ṭhāne, tasmiṃ adhikāre vā. <hi rend="bold">Atirocatī</hi>ti ativiya joteti pakāsati. <hi rend="bold">Yadidaṃ paññāyā</hi>ti yāyaṃ bhagavato paññā, tāya paññāya bhagavāva atirocatīti attho. <hi rend="bold">Iti</hi>saddo kāraṇatthe, iminā kāraṇena <hi rend="bold">aggo asāmantapañño</hi>ti attho.</p>

<p rend="bodytext" n="6"><hi rend="paranum">6</hi><hi rend="dot">.</hi><hi rend="bold">Rāgaṃ abhibhuyyatīti bhūripaññā</hi>ti sā sā maggapaññā attanā vajjhaṃ rāgaṃ abhibhuyyati abhibhavati maddatīti bhūripaññā. <hi rend="bold">Bhūrī</hi>ti hi phuṭaṭṭho visadattho <pb ed="M" n="2.0260" />. Yā ca phuṭā, sā paṭipakkhaṃ abhibhavati na aphuṭā, tasmā bhūripaññāya abhibhavanattho vutto. <hi rend="bold">Abhibhavitā</hi>ti sā sā phalapaññā taṃ taṃ rāgaṃ abhibhavitavatī madditavatīti bhūripaññā. Abhibhavatāti vā pāṭho. Sesesupi eseva nayo. Rāgādīsu pana rajjanalakkhaṇo <hi rend="bold">rāgo</hi>. Dussanalakkhaṇo <hi rend="bold">doso</hi>. Muyhanalakkhaṇo <hi rend="bold">moho</hi>. Kujjhanalakkhaṇo <hi rend="bold">kodho</hi>. Upanandhanalakkhaṇo <hi rend="bold">upanāho</hi>. Pubbakālaṃ kodho, aparakālaṃ upanāho. Paraguṇamakkhanalakkhaṇo <hi rend="bold">makkho</hi>. Yugaggāhalakkhaṇo <hi rend="bold">paḷāso</hi>. Parasampattikhīyanalakkhaṇā <hi rend="bold">issā</hi>. Attano sampattinigūhaṇalakkhaṇaṃ <hi rend="bold">macchariyaṃ</hi>. Attanā katapāpapaṭicchādanalakkhaṇā <hi rend="bold">māyā</hi>. Attano avijjamānaguṇappakāsanalakkhaṇaṃ <hi rend="bold">sāṭheyyaṃ</hi>. Cittassa uddhumātabhāvalakkhaṇo <hi rend="bold">thambho</hi>. Karaṇuttariyalakkhaṇo <hi rend="bold">sārambho</hi>. Unnatilakkhaṇo <hi rend="bold">māno</hi>. Abbhunnatilakkhaṇo <hi rend="bold">atimāno</hi>. Mattabhāvalakkhaṇo <hi rend="bold">mado</hi>. Pañcasu kāmaguṇesu cittavosaggalakkhaṇo <hi rend="bold">pamādo</hi>.</p>

<p rend="bodytext"><hi rend="bold">Rāgo ari, taṃ ariṃ maddanipaññā</hi>tiādīhi kiṃ vuttaṃ hoti? Rāgādiko kileso cittasantāne bhūto arīti bhū-ari, padasandhivasena a-kāra lopaṃ katvā bhūrīti vutto. Tassa bhūrissa maddanī paññā bhūrimaddanipaññāti <pb ed="P" n="3.0651" /> vattabbe maddani sadda lopaṃ katvā ‘‘bhūripaññā’’ti vuttanti veditabbaṃ. <hi rend="bold">Taṃ ariṃ maddanī</hi>ti ca tesaṃ arīnaṃ maddanīti padacchedo kātabbo. <hi rend="bold">Pathavīsamāyā</hi>ti vitthatavipulaṭṭheneva pathavīsamāya. <hi rend="bold">Vitthatāyā</hi>ti pajānitabbe visaye patthaṭāya, na ekadese vattamānāya. <hi rend="bold">Vipulāyā</hi>ti oḷārikabhūtāya. Mahāniddese pana ‘‘vipulāya vitthatāyā’’ti (mahāni. 27) āgataṃ. <hi rend="bold">Samannāgato</hi>ti puggalo. <hi rend="bold">Iti</hi>saddo kāraṇatthe, iminā kāraṇena puggalassa bhūripaññāya samannāgatattā tassa paññā bhūripaññā nāmāti bhūte atthe ramatīti attho. Bhūripaññassa paññā bhūripaññapaññāti vattabbe ekassa paññāsaddassa lopaṃ katvā ‘‘bhūripaññā’’ti vuttaṃ. Bhūrisamā paññāti vā bhūripaññā. <hi rend="bold">Apicā</hi>ti aññapariyāyadassanatthaṃ vuttaṃ. <hi rend="bold">Paññāyameta</hi>nti paññāya etaṃ. <hi rend="bold">Adhivacana</hi>nti adhikavacanaṃ. <hi rend="bold">Bhūrī</hi>ti bhūte atthe ramatīti bhūri. <hi rend="bold">Medhā</hi>ti asani viya siluccaye kilese medhati <pb ed="V" n="2.0241" /> hiṃsatīti medhā, khippaṃ gahaṇadhāraṇaṭṭhena vā <pb ed="M" n="2.0261" /> medhā. <hi rend="bold">Pariṇāyikā</hi>ti yassuppajjati, taṃ sattaṃ hitapaṭipattiyaṃ sampayuttadhamme ca yāthāvalakkhaṇapaṭivedhe ca parinetīti pariṇāyikā. Imeheva aññānipi paññāpariyāyavacanāni vuttāni honti.</p>

<p rend="bodytext"><hi rend="bold">Paññābāhulla</hi>nti paññā bahulā assāti paññābahulo, tassa bhāvo paññābāhullaṃ. Tañca bahulaṃ pavattamānā paññā eva. <hi rend="bold">Idhekacco</hi>tiādīsu puthujjanakalyāṇako vā ariyo vā. Paññā garukā assāti <hi rend="bold">paññāgaruko</hi>. Paññā caritaṃ pavattaṃ assāti <hi rend="bold">paññācarito</hi>. Paññā āsayo assāti <hi rend="bold">paññāsayo</hi>. Paññāya adhimuttoti <hi rend="bold">paññādhimutto</hi>. Paññā eva dhajabhūtā assāti <hi rend="bold">paññādhajo</hi>. Paññā eva ketubhūtā assāti <hi rend="bold">paññāketu</hi>. Paññā eva adhipati paññādhipati, paññādhipatito āgatattā <hi rend="bold">paññādhipateyyo</hi>. Dhammasabhāvavicinanaṃ bahulamassāti <hi rend="bold">vicayabahulo</hi>. Nānappakārena dhammasabhāvavicinanaṃ bahulamassāti <hi rend="bold">pavicayabahulo</hi>. Paññāya ogāhetvā tassa tassa dhammassa khāyanaṃ pākaṭakaraṇaṃ okkhāyanaṃ, okkhāyanaṃ bahulamassāti <hi rend="bold">okkhāyanabahulo</hi>. Paññāya tassa tassa dhammassa sammā pekkhaṇā sampekkhā, sampekkhāya ayanaṃ pavattanaṃ sampekkhāyanaṃ, sampekkhāyanaṃ dhammo pakati assāti <hi rend="bold">sampekkhāyanadhammo</hi>. Taṃ taṃ dhammaṃ vibhūtaṃ pākaṭaṃ katvā viharatīti <hi rend="bold">vibhūtavihārī,</hi> vibhūto vihāro vā assa atthīti vibhūtavihārī. Sā paññā caritaṃ, garukā, bahulā assāti <hi rend="bold">taccarito taggaruko tabbahulo</hi>. Tassaṃ paññāyaṃ ninno, poṇo, pabbhāro, adhimuttoti <hi rend="bold">tanninno tappoṇo tappabbhāro tadadhimutto</hi>. Sā paññā adhipati tadadhipati, tato āgato <hi rend="bold">tadadhipateyyo</hi>. ‘‘Paññāgaruko’’tiādīni ‘‘kāmaṃ sevantaṃyeva jānāti ayaṃ <pb ed="P" n="3.0652" /> puggalo kāmagaruko’’tiādīsu (paṭi. ma. 1.113) viya purimajātito pabhuti vuttāni. ‘‘Taccarito’’tiādīni imissā jātiyā vuttāni.</p>

<p rend="bodytext">Sīghapaññā ca lahupaññā ca hāsapaññā ca javanapaññā ca lokiyalokuttaramissakā. Khippaṭṭhena <hi rend="bold">sīghapaññā</hi>. Lahukaṭṭhena <hi rend="bold">lahupaññā</hi>. Hāsabahulaṭṭhena <hi rend="bold">hāsapaññā</hi>. Vipassanūpagasaṅkhāresu ca visaṅkhāre ca javanaṭṭhena <hi rend="bold">javanapaññā. Sīghaṃ sīgha</hi>nti bahunnaṃ sīlādīnaṃ saṅgahatthaṃ dvikkhattuṃ vuttaṃ. <hi rend="bold">Sīlānī</hi>ti cārittavārittavasena paññattāni pātimokkhasaṃvarasīlāni. <hi rend="bold">Indriyasaṃvara</hi>nti <pb ed="M" n="2.0262" /> cakkhādīnaṃ channaṃ indriyānaṃ rāgapaṭighappavesaṃ akatvā satikavāṭena vāraṇaṃ thakanaṃ. <hi rend="bold">Bhojane mattaññuta</hi>nti paccavekkhitaparibhogavasena bhojane pamāṇaññubhāvaṃ. <hi rend="bold">Jāgariyānuyoga</hi>nti divasassa tīsu koṭṭhāsesu, rattiyā paṭhamapacchimakoṭṭhāsesu ca jāgarati na niddāyati, samaṇadhammameva ca karotīti jāgaro, jāgarassa bhāvo, kammaṃ vā jāgariyaṃ, jāgariyassa anuyogo jāgariyānuyogo. Taṃ jāgariyānuyogaṃ. <hi rend="bold">Sīlakkhandha</hi>nti sekkhaṃ asekkhaṃ vā sīlakkhandhaṃ. Evamitarepi <pb ed="V" n="2.0242" /> khandhā veditabbā. <hi rend="bold">Paññākkhandha</hi>nti maggapaññañca sekkhāsekkhānaṃ lokiyapaññañca. <hi rend="bold">Vimuttikkhandha</hi>nti phalavimuttiṃ. <hi rend="bold">Vimuttiñāṇadassanakkhandha</hi>nti paccavekkhaṇañāṇaṃ.</p>

<p rend="bodytext"><hi rend="bold">Hāsabahulo</hi>ti mūlapadaṃ. <hi rend="bold">Vedabahulo</hi>ti tassā eva pītiyā sampayuttasomanassavedanāvasena niddesapadaṃ. <hi rend="bold">Tuṭṭhibahulo</hi>ti nātibalavapītiyā tuṭṭhākāravasena. <hi rend="bold">Pāmojjabahulo</hi>ti balavapītiyā pamuditabhāvavasena.</p>

<p rend="bodytext" n="7"><hi rend="paranum">7</hi><hi rend="dot">.</hi><hi rend="bold">Yaṃ kiñci rūpa</hi>ntiādi sammasanañāṇaniddese vuttatthaṃ. <hi rend="bold">Tulayitvā</hi>ti kalāpasammasanavasena tuletvā. <hi rend="bold">Tīrayitvā</hi>ti udayabbayānupassanāvasena tīrayitvā. <hi rend="bold">Vibhāvayitvā</hi>ti bhaṅgānupassanādivasena pākaṭaṃ katvā. <hi rend="bold">Vibhūtaṃ katvā</hi>ti saṅkhārupekkhānulomavasena phuṭaṃ katvā. Tikkhapaññā lokuttarā eva. <hi rend="bold">Uppanna</hi>nti samathavipassanāvasena vikkhambhanatadaṅgavasena pahīnampi ariyamaggena asamūhatattā uppattidhammataṃ anatītatāya asamūhatuppannanti vuccati, taṃ idha adhippetaṃ. <hi rend="bold">Nādhivāsetī</hi>ti santānaṃ āropetvā na vāseti. <hi rend="bold">Pajahatī</hi>ti samucchedavasena pajahati. <hi rend="bold">Vinodetī</hi>ti khipati. <hi rend="bold">Byantīkarotī</hi>ti vigatantaṃ karoti. <hi rend="bold">Anabhāvaṃ gametī</hi>ti anu abhāvaṃ gameti, vipassanānukkamena ariyamaggaṃ patvā samucchedavaseneva abhāvaṃ gamayatīti attho. Ettha ca kāmapaṭisaṃyutto vitakko <hi rend="bold">kāmavitakko</hi>. ‘‘Ime sattā marantū’’ti paresaṃ <pb ed="P" n="3.0653" /> maraṇapaṭisaṃyutto vitakko <hi rend="bold">byāpādavitakko</hi>. ‘‘Ime sattā vihiṃsīyantū’’ti paresaṃ vihiṃsāpaṭisaṃyutto vitakko <hi rend="bold">vihiṃsāvitakko. Pāpake</hi>ti lāmake. <hi rend="bold">Akusale dhamme</hi>ti akosallasambhūte dhamme.</p>

<p rend="bodytext"><hi rend="bold">Nibbedhikapaññā</hi>ti nibbidābahulassa puggalassa uppannamaggapaññā eva. <hi rend="bold">Ubbegabahulo</hi>ti ñāṇabhayavasena bhayabahulo. <hi rend="bold">Uttāsabahulo</hi>ti balavabhayabahulo <pb ed="M" n="2.0263" />. Idaṃ purimasseva atthavivaraṇaṃ. <hi rend="bold">Ukkaṇṭhanabahulo</hi>ti saṅkhārato uddhaṃ visaṅkhārābhimukhatāya ukkaṇṭhanabahulo. <hi rend="bold">Anabhiratibahulo</hi>ti ukkaṇṭhanavaseneva abhiratiabhāvaṃ dīpeti. Idānipi tamatthaṃ dvīhi vacanehi vivarati. Tattha <hi rend="bold">bahimukho</hi>ti saṅkhārato bahibhūtanibbānābhimukho. <hi rend="bold">Na ramatī</hi>ti nābhiramati. <hi rend="bold">Anibbiddhapubba</hi>nti anamatagge saṃsāre antaṃ pāpetvā anibbiddhapubbaṃ. <hi rend="bold">Appadālitapubba</hi>nti tasseva atthavacanaṃ, antakaraṇeneva apadālitapubbanti attho. <hi rend="bold">Lobhakkhandha</hi>nti lobharāsiṃ, lobhakoṭṭhāsaṃ vā. <hi rend="bold">Imāhi soḷasahi paññāhi samannāgato</hi>ti ukkaṭṭhaparicchedena arahāyeva vutto. Upari ‘‘eko sekkhapaṭisambhidappatto’’ti (paṭi. ma. 3.8) vuttattā sotāpannasakadāgāmianāgāminopi labbhantiyeva.</p>

<p rend="subhead">2. Puggalavisesaniddesavaṇṇanā</p>

<p rend="bodytext" n="8"><hi rend="paranum">8</hi><hi rend="dot">.</hi><hi rend="bold">Dve</hi><pb ed="V" n="2.0243" /><hi rend="bold">puggalā</hi>tiādīhi paṭisambhidappattapuggalavisesapaṭipāṭiṃ dasseti. Tattha <hi rend="bold">pubbayogo</hi>ti atītajātīsu paṭisambhidappattihetubhūto puññapayogo. <hi rend="bold">Tenā</hi>ti tena pubbayogakāraṇena. Evaṃ sesesupi. <hi rend="bold">Atireko hotī</hi>ti atiritto hoti, atirekayogato vā ‘‘atireko’’ti vutto. <hi rend="bold">Adhiko hotī</hi>ti aggo hoti. <hi rend="bold">Viseso hotī</hi>ti visiṭṭho hoti, visesayogato vā viseso. <hi rend="bold">Ñāṇaṃ pabhijjatī</hi>ti paṭisambhidāñāṇappabhedaṃ pāpuṇāti.</p>

<p rend="bodytext"><hi rend="bold">Bahussuto</hi>ti buddhavacanavasena. <hi rend="bold">Desanābahulo</hi>ti dhammadesanāvasena. <hi rend="bold">Garūpanissito</hi>ti paññāya adhikaṃ garuṃ upanissito. <hi rend="bold">Vihārabahulo</hi>ti vipassanāvihārabahulo, phalasamāpattivihārabahulo vā. <hi rend="bold">Paccavekkhaṇābahulo</hi>ti vipassanāvihāre sati vipassanāpaccavekkhaṇābahulo, phalasamāpattivihāre sati phalasamāpattipaccavekkhaṇābahulo. <hi rend="bold">Sekhapaṭisambhidappatto</hi>ti sekho hutvā paṭisambhidappatto. Evaṃ <hi rend="bold">asekhapaṭisambhidappatto. Sāvakapāramippatto</hi>ti ettha mahāpaññānaṃ aggassa mahāsāvakassa sattasaṭṭhiyā sāvakañāṇānaṃ pāragamanaṃ pāramī, sāvakassa pāramī sāvakapāramī, taṃ sāvakapāramiṃ pattoti sāvakapāramippatto. Sāvakapāramitāppattoti vā pāṭho. Sattasaṭṭhiyā <pb ed="M" n="2.0264" /> sāvakañāṇānaṃ pālako pūrako ca so mahāsāvako paramo, tassa paramassa ayaṃ sattasaṭṭhibhedā ñāṇakiriyā paramassa bhāvo, kammaṃ vāti pāramī, tassa sāvakassa pāramī sāvakapāramī <pb ed="P" n="3.0654" />, taṃ pattoti sāvakapāramippatto. <hi rend="bold">Sāvakapāramippatto</hi>ti mahāmoggallānattherādiko yo koci sāvako. Sāvakapāramippattasāvakato atirekassa aññassa sāvakassa abhāvā <hi rend="bold">eko paccekasambuddho</hi>ti āha. Puna <hi rend="bold">paññāpabhedakusalo</hi>tiādīhi vuttatthameva nigametvā dassesīti. Ñāṇakathāya yebhuyyena anekāni ñāṇāni niddiṭṭhāni. Paññākathāya yebhuyyena ekāpi paññā nānākāravasena nānākatvā vuttāti ayaṃ viseso.</p>

<p rend="centre">Mahāpaññākathāvaṇṇanā niṭṭhitā.</p>
</body>
<back></back>
</text>
</TEI.2>