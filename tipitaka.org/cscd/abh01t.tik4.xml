<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">Kāmāvacarakusalapadabhājanīyavaṇṇanā</p>

<p rend="bodytext" n="1"><hi rend="paranum">1</hi><hi rend="dot">.</hi> ‘‘Ye vā pana…pe… arūpino dhammā’’ti idaṃ ‘‘phasso hotī’’ti evamādikaṃ viya na visuṃ ‘‘tepi hontī’’ti hoti-saddena sambandhaṃ katvā vuttaṃ, uddiṭṭhāvasese ca pana gahetvā ‘‘ime dhammā kusalā’’ti appetuṃ vuttanti appanāya avarodhitaṃ. Evañca katvā niddesepi etassa padabhājanīyaṃ na vuttanti. Sarūpena pana adassitattā ‘‘atthī’’ti vatvā dutiyena hoti-saddena sambandho niddeso ca na kato, saṅkhepena pana uddisitvā saṅkhepeneva ye vā pana dhammā niddiṭṭhāti etassa dhammassa uddese avarodho yutto. Dhammaniddese ca niddesāvasāne vuttassāti.</p>

<p rend="bodytext">Pucchāparicchedavacaneneva pucchābhāve viññāte pucchāvisesañāpanatthaṃ āha <hi rend="bold">‘‘ayaṃ kathetukamyatāpucchā’’</hi>ti. <hi rend="bold">Pañcavidhā hī</hi>ti <hi rend="bold">mahāniddese</hi> (mahāni. 150; cūḷani. puṇṇakamāṇavapucchāniddesa 12; mettagūmāṇavapucchāniddesa 18) āgatā pucchā dasseti. <hi rend="bold">Lakkhaṇa</hi>nti ñātuṃ icchito yo koci sabhāvo. <hi rend="bold">Aññāta</hi>nti yena kenaci ñāṇena aññātabhāvaṃ āha. <hi rend="bold">Adiṭṭha</hi>nti dassanabhūtena ñāṇena paccakkhaṃ viya adiṭṭhataṃ. <hi rend="bold">Atulita</hi>nti ‘‘ettakaṃ ida’’nti tulābhūtāya paññāya atulitataṃ. <hi rend="bold">Atīrita</hi>nti tīraṇabhūtāya paññāya akatañāṇakiriyāsamāpanataṃ. <hi rend="bold">Avibhūta</hi>nti ñāṇassa apākaṭabhāvaṃ <pb ed="M" n="0.0059" />. <hi rend="bold">Avibhāvita</hi>nti ñāṇena apākaṭīkatabhāvaṃ. Adiṭṭhaṃ jotīyati etāyāti <hi rend="bold">adiṭṭhajotanā</hi>. Anumatiyā pucchā <hi rend="bold">anumatipucchā</hi><pb ed="V" n="0.0056" />. ‘‘Taṃ kiṃ maññatha, bhikkhave’’tiādipucchāya hi ‘‘kā tumhākaṃ anumatī’’ti anumati pucchitā hoti. <hi rend="bold">Kathetukamyatā</hi>ti kathetukamyatāya.</p>

<p rend="bodytext"><hi rend="bold">Pabhedato dhammānaṃ desana</hi>nti mātikādesanaṃ āha. Tattha hi purato kusalādike pabhede vatvā pacchato dhammā vuttāti <hi rend="bold">‘‘pabhedavantadassanattha’’</hi>nti niddesaṃ āha. Idaṃ vuttaṃ hoti – mātikāya savisesanā dhammā vuttā, te ca visesitabbattā padhānā, padhānañca itikattabbatāya yujjatīti dhammānameva padhānānaṃ pucchitabbatā vissajjitabbatā ca hoti, tasmā te pucchitabbe dassetuṃ <hi rend="bold">‘‘katame dhammā’’</hi>ti vuttaṃ, te pana visesavanto pucchitāti dassetuṃ puna <hi rend="bold">‘‘kusalā’’</hi>ti vuttanti evaṃ pabhedavantadassanatthaṃ ayaṃ padānukkamo katoti. ‘‘Ime dhammā kusalā’’ti vissajjanepi evameva yojanā kātabbā. <hi rend="bold">‘‘Pabhedato dhammānaṃ desanaṃ dīpetvā’’</hi>ti etassa atthaṃ vivarituṃ <hi rend="bold">‘‘imasmiñhī’’</hi>tiādimāha. Anekappabhedā desetabbāti sambandho. <hi rend="bold">Tasmā</hi>ti avohāradesanato dhammānameva desetabbattā tesañca ghanavinibbhogapaṭisambhidāñāṇāvahanato pabhedavantānaṃ desetabbattā ‘‘kusalā…pe… dīpetvā’’ti etena sambandho. Evameva hi yathāvuttadīpanassa hetuṃ sakāraṇaṃ pakāsetuṃ puna <hi rend="bold">‘‘dhammāyevā’’</hi>tiādi vuttanti. <hi rend="bold">Dhammā</hi>ti sāmaññamattavacanena samūhādighanavasena ekattaggahaṇaṃ hotīti ekattavinibbhogakaraṇaṃ ghanavinibbhogañāṇaṃ āvahati pabhedadesanā, tathā kusalādidhammānaṃ abyākatādiatthānañca dīpanato dhammapaṭisambhidādiñāṇañca āvahati. <hi rend="bold">‘‘Pabhedavantadassanattha’’</hi>nti etaṃ vivarituṃ <hi rend="bold">‘‘idāni ye tenā’’</hi>tiādimāha. <hi rend="bold">Pabheda…pe… yujjati</hi> itikattabbatāyuttassa visesanattā. Atha vā uddeso dhammappadhāno, pucchā saṃsayitappadhānā, na ca dhammabhāvo saṃsayito, kusalādibhedo pana saṃsayitoti nicchitasaṃsayitavasenāyaṃ padānukkamo kato.</p>

<p rend="bodytext"><hi rend="bold">Etthā</hi>ti etasmiṃ vacane. Kimatthamāha bhagavāti taṃ dassetuṃ āha <hi rend="bold">‘‘samaye niddisi citta’’</hi>nti. <hi rend="bold">Pariyosāne</hi>ti samaye cittaniddesassa ‘‘yasmiṃ…pe… ārabbhā’’ti etassa pariyosāne. <hi rend="bold">Tasmiṃ samaye</hi>ti tasmiṃ cittuppādasamaye <pb ed="M" n="0.0060" />. Cittena samayaṃ niyametvāna atha pacchā bodhetunti sambandho. Vijjamānepi bhojanagamanādisamayanānatte samavāyādinānatte ca yathāvuttacittaniyamitā visesitā aññasmiṃ samaye yathādhippetānaṃ phassādīnaṃ abhāvā cittaniyamite samaye phassādayo bodhetuṃ visesanameva tāva cittaṃ dassetuṃ samaye cittaṃ niddisīti attho. Visesitabbopi hi samayo attano upakāratthaṃ visesanabhāvaṃ āpajjati, visesanabhūtañca <pb ed="V" n="0.0057" /> cittaṃ tadupakāratthaṃ visesitabbabhāvanti. Santatighanādīnaṃ ayaṃ viseso – purimapacchimānaṃ nirantaratāya ekībhūtānamiva pavatti <hi rend="bold">santatighanatā,</hi> tathā phassādīnaṃ ekasamūhavasena dubbiññeyyakiccabhedavasena ekārammaṇatāvasena ca ekībhūtānamiva pavatti <hi rend="bold">samūhādighanatā</hi>ti.</p>

<p rend="bodytext"><hi rend="bold">Kālañca samayañcā</hi>ti yuttakālañca paccayasāmaggiñca. <hi rend="bold">Khaṇo</hi>ti okāso. Tathāgatuppādādiko hi maggabrahmacariyassa okāso tappaccayapaṭilābhahetuttā. Khaṇo eva ca <hi rend="bold">samayo. Yo</hi> ‘‘khaṇo’’ti ca ‘‘samayo’’ti ca vuccati, so <hi rend="bold">ekovā</hi>ti attho. <hi rend="bold">Mahāsamayo</hi>ti mahāsamūho. <hi rend="bold">Samayopi kho</hi>ti sikkhāparipūraṇassa hetupi. <hi rend="bold">Samayappavādake</hi>ti diṭṭhippavādake. Tattha hi nisinnā titthiyā attano attano samayaṃ pavadantīti. <hi rend="bold">Atthābhisamayā</hi>ti hitapaṭilābhā. Abhisametabboti abhisamayo, abhisamayo attho <hi rend="bold">abhisamayaṭṭho</hi>ti pīḷanādīni abhisamitabbabhāvena ekībhāvaṃ upanetvā vuttāni, abhisamayassa vā paṭivedhassa visayabhūto attho <hi rend="bold">abhisamayaṭṭho</hi>ti tāneva tathā ekattena vuttāni. Tattha <hi rend="bold">pīḷanaṃ</hi> dukkhasaccassa taṃsamaṅgino hiṃ sanaṃ avipphārikatākaraṇaṃ. <hi rend="bold">Santāpo</hi> dukkhadukkhatādibhāvena santāpanaṃ paridahanaṃ.</p>

<p rend="bodytext"><hi rend="bold">‘‘Idhā’’</hi>ti vacanaṃ akusalesu abyākatesu ca kesuci khaṇassa asambhavato. Nanu kusalānañca navamena khaṇena vinā uppatti hotīti? No na hoti, na pana navamo eva khaṇo, catucakkānipi khaṇoti vuttāni. Sabbantimena paricchedena attasammāpaṇidhikhaṇamantarena natthi kusalassa uppattīti khaṇo idha gahito. Indriyavisayamanasikārādhīnaṃ viññāṇanti evamādi sādhāraṇaphalaṃ daṭṭhabbaṃ. <hi rend="bold">Navamo</hi>ti aṭṭhakkhaṇe upādāya vuttaṃ. <hi rend="bold">Catucakkaṃ vattatī</hi>ti puna patirūpadesavāsādisampatti catucakkaṃ viparivattatīti <pb ed="M" n="0.0061" /> attho. <hi rend="bold">Okāsabhūtānī</hi>ti attano nibbattiyā ‘‘idāni uppajjantu kusalānī’’ti anumatidānaṃ viya bhūtāni.</p>

<p rend="bodytext"><hi rend="bold">Cittakālo</hi>ti dhammeneva satā kālo visesito, na tassa pavattittha pavattissati pavattatīti etena avatthāvisesena, nāpi tassa vijānanakiccena, tasmā evaṃvidhe dhamme upādāya paññattoti vutto. Kamappavattā visesā eva paṭipāṭīti bījabhāvo ca paṭipāṭīti vattumarahatīti iminādhippāyena <hi rend="bold">‘‘bījakāloti dhammapaṭipāṭiṃ upādāya paññatto’’</hi>ti āha. <hi rend="bold">Dhammapaṭipāṭiṃ vā</hi>ti aṭṭhakalāpadhamme sandhāyāha. Sañcitā viya gayhamānakālā eva <hi rend="bold">kālasañcayo</hi><pb ed="V" n="0.0058" />, yathā vā tathā vā kāloti ekaṃ sabhāvaṃ gahetvā abhinivesaṃ karontassa tadabhinivesanisedhanatthaṃ <hi rend="bold">‘‘so panesa sabhāvato avijjamānattā paññattimattako’’</hi>ti āha. Ñatvā viññeyyoti sambandho. <hi rend="bold">Itaro pana hetū</hi>ti esa samayo paccayova viññeyyo. <hi rend="bold">Etthā</hi>ti etasmiṃ adhikāre na hetuhetu sādhāraṇahetu cāti attho. Samavāyo paccayasāmaggī, hetu pana ekeko paccayoti ayametesaṃ viseso veditabbo. Cakkhuviññāṇādīnaṃ anekapaccayadassanena taṃtaṃdvārikānaṃ kusalānañca tappaccayataṃ dasseti.</p>

<p rend="bodytext"><hi rend="bold">Pariggaho kato</hi> aṭṭhakathācariyehi. <hi rend="bold">Ekakāraṇavādo</hi>ti pakatikāraṇavādo, issarakāraṇavādo vā. <hi rend="bold">Aññamaññāpekkho</hi>ti avayavānaṃ aññamaññāpekkhatāya samudāyo vutto. Apekkhā ca yāva sahāyakāraṇasamāgamo na hoti, tāva phalassa anipphādanaṃ samāgame nipphādanasamatthassa nipphādanañca. Samāgamo ca yesu yujjamānesu nibyāpāresupi phalassa pavatti, tesaṃ sabbhāvoti.</p>

<p rend="bodytext"><hi rend="bold">Asāmaggī…pe… pattito</hi>ti cakkhurūpālokamanasikārānaṃ asamavetānaṃ cakkhuviññāṇassa ahetubhāve sati samavetānañca taṃsabhāvāvinivattito hetubhāvānāpattitoti attho. Na hi sabhāvantaraṃ aññena sahitaṃ sabhāvantaraṃ hotīti. <hi rend="bold">Ekasmi</hi>nti andhasate ekekasmiṃ andheti adhippāyo. Aññathā yathārutavasena atthe gayhamāne ekassa andhassa dassanāsamatthatā sabbesampi na hoti, nāpi ekassa asamatthatāya sabbesampi asamatthatā vuttā, kintu sabbesaṃ visuṃ asamatthatāya evāti upamāvacanaṃ na yujjeyya, nāpi upamopamitabbasambandho. Na <pb ed="M" n="0.0062" /> hi upamitabbesu cakkhādīsu ekassa asamatthatāya sabbesampi asamatthatā vuttā, kintu sabbesaṃ visuṃ asamatthatāya sahitānaṃ asamatthatāti. <hi rend="bold">Andhasataṃ passatī</hi>ti ca andhasataṃ sahitaṃ passatīti adhippāyo aññathā vuttanayena upamitabbāsamānatāpattito. <hi rend="bold">Sādhā…pe… ṭhitabhāvo</hi>ti yesu vijjamānesu phalappavatti tesaṃ samodhāne, yathā pavattamānesu tesu phalappavatti, tathā pavattimāha. Na yesaṃ kesañci anekesaṃ samodhānamattaṃ sāmaggī. Na hi saddagandharasaphoṭṭhabbasamodhānaṃ cakkhuviññāṇassa, kaṭṭhakapālapāsāṇasamodhānaṃ vā sotaviññāṇassa hetūti. <hi rend="bold">Ta</hi>nti taṃ dassanaṃ. <hi rend="bold">Asā…pe… siddho</hi>ti nāyamattho sādhetabbo visuṃ ahetūnaṃ cakkhādīnaṃ sahitānaṃ hetubhāvassa paccakkhasiddhattāti attho. Na hi paccakkhasiddhe yuttimagganaṃ yuttanti.</p>

<p rend="bodytext">Manussattādīnaṃ <pb ed="V" n="0.0059" /> khaṇāvayavānaṃ sāmaggī khaṇasāmaggī, taṃ vinā so navamacakkasampattisaṅkhāto khaṇo natthi. Sā eva hi khaṇasāmaggī so khaṇoti attho. <hi rend="bold">Khaṇa…pe… dīpeti</hi> attano dullabhatāyāti attho. Khaṇattho vā samayasaddo khaṇasaṅkhāto samayoti vutto. So yasmiṃ dullabhe khaṇe satīti imassatthassa vibhāvanavasena tadāyattāya kusaluppattiyā dullabhabhāvaṃ dīpeti. Etenupāyena <hi rend="bold">samavāya…pe… vuttiṃ dīpetī</hi>ti ettha ito paresu ca yojanā tassa tassa taṃtaṃdīpane kātabbā.</p>

<p rend="bodytext"><hi rend="bold">Tassa purisassā</hi>ti ‘‘seyyathāpi bhikkhave cattāro daḷhadhammā dhanuggahā sikkhitā katahatthā katupāsanā catuddisā ṭhitā assu, atha puriso āgaccheyya ‘ahaṃ imesaṃ…pe… katupāsanānaṃ kaṇḍe khitte khitte appatiṭṭhite pathaviyaṃ gahetvā āharissāmī’’’ti (saṃ. ni. 2.228) evaṃ vuttajavanapurisassa. <hi rend="bold">Tāva parittako</hi>ti gamanassādānaṃ devaputtānaṃ heṭṭhupariyāyena paṭimukhaṃ dhāvantānaṃ sirasi pāde ca baddhakhuradhārāsannipātato ca parittataro kālo. Kālasaṅkhāto samayo cittaparicchinno vuccamāno teneva paricchedakacittena ‘‘evaṃ paritto aha’’nti attano parittataṃ dīpeti. Yathā cāhaṃ, evaṃ sabbo kusalacittappavattikāloti tassa parittataṃ dīpeti. Saddassa dīpanā vuttanayānusārena veditabbā.</p>

<p rend="bodytext">Pakativādīnaṃ <pb ed="M" n="0.0063" /> mahato viya aṇuvādīnaṃ dviaṇukassa viya ca ekasseva. <hi rend="bold">Hetu…pe… vuttitaṃ dīpetī</hi>ti paccayāyattavuttidīpanato tapparabhāvā hetusaṅkhātassa parāyattavuttidīpanatā vuttā. Sati pana paccayāyattabhāve paccayasāmaggīāyattatā samavāyasaṅkhātena dīpiyatīti atapparabhāvato tassa taṃdīpanatā na vuttā. Anena samayena kattubhūtena, anena samayena vā karaṇabhūtena bhagavatā paṭisedhitoti attho. Esa nayo purimāsu dīpanāsu.</p>

<p rend="bodytext"><hi rend="bold">Adhikaraṇavasenā</hi>ti ādhāravasena. <hi rend="bold">Etthā</hi>ti kālasamūhasaṅkhāte samaye gahiteti attho. Kālopi hi cittaparicchinno sabhāvato avijjamānopi ādhārabhāveneva saññāto ‘‘adhikaraṇa’’nti vutto taṃkhaṇappavattānaṃ tato pubbe parato ca abhāvā. <hi rend="bold">Bhāvo</hi>ti kiriyā. Kiriyāya kiriyantaralakkhaṇaṃ bhāvenabhāvalakkhaṇaṃ. Yathā gāvīsu duyhamānāsu gato, duddhāsu āgatoti dohanakiriyā gamanakiriyāya lakkhaṇaṃ hoti, evamihāpi ‘‘yasmiṃ samaye tasmiṃ samaye’’ti ca vutte satīti ayamattho viññāyamāno eva hoti aññakiriyāsambandhābhāvena padatthassa <pb ed="V" n="0.0060" /> sattāvirahābhāvatoti samayassa sattākiriyāya cittuppādakiriyā phassādibhavanakiriyā ca lakkhīyatīti ubhayattha samayasadde bhummaniddeso kato lakkhaṇabhūtabhāvayuttoti.</p>

<p rend="bodytext"><hi rend="bold">Uddānato</hi>ti uddesato saṅkhepato. Kilesakāmo vatthukāmabhāvaṃ bhajanto kāmanīyavasena bhajati, na kāmanavasenāti kāmanavasena kilesakāmo eva hoti, na vatthukāmo. <hi rend="bold">Duvidhopeso</hi>ti vacanena duvidhassapi sahitassa avacaraṇappadesaṃ saṅgaṇhāti. Tena vatthukāmasseva pavattideso rūpārūpadhātudvayaṃ apanītaṃ hoti. Nanu ca duvidhopi sahito rūpārūpadhātūsu pavattati rūpārūpāvacaradhammānaṃ vatthukāmattā tadārammaṇānaṃ rūpārūparāgānañca kilesakāmabhāvasiddhitoti? Taṃ na, bahalakilesassa kāmarāgassa kilesakāmabhāvena idha saṅgahitattā. Evañca katvā rūpārūpadhātūsu pavattamānesu kāmāvacaradhammesu nikanti idha na saṅgahitā sukhumattā. ‘‘Uddānato dve kāmā’’ti sabbakāme uddisitvāpi hi ‘‘duvidhopeso’’ti ettha tadekadesabhūtā aññamaññasahitatāparicchinnā kāmarāgatabbatthukadhammāva saṅgahitāti, niravaseso <pb ed="M" n="0.0064" /> vā kilesakāmo kāmarāgo kāmataṇhārūpataṇhāarūpataṇhānirodhataṇhābhedo idha pavattatīti anavasesappavattitaṃ sandhāya ‘‘duvidhopeso’’ti vuttaṃ, vatthukāmopi ca appako idhāpi na vattati rūpārūpāvacaravipākamatto, tathāpi paripuṇṇavatthukāmattā kāmāvacaradhammāva idha gahitā. Evañca katvā sasatthāvacaropamā yuttā hoti. ‘‘Rūpūpapattiyā maggaṃ bhāvetī’’ti (dha. sa. 163; vibha. 625) ettha rūpabhavo uttarapadalopaṃ katvā ‘‘rūpa’’nti vutto, evamidhāpi uttarapadalopo daṭṭhabbo. Aññathā hi cittaṃ kāmāvacarāvacaranti vucceyyāti. <hi rend="bold">Ārammaṇakaraṇavasenā</hi>tiādike ‘‘kāmo’’ti sabbaṃ taṇhamāha, tasmā <hi rend="bold">‘‘kāmañcesā’’</hi>tiādi vuttaṃ, ‘‘kāme avacāretīti kāmāvacāra’’nti vattabbe <hi rend="bold">cā</hi>-saddassa rassattaṃ kataṃ.</p>

<p rend="bodytext"><hi rend="bold">Ruḷhisaddenā</hi>ti ñāṇasampayuttesu ruḷhena saddena, ñāṇasampayuttesu vā pavattitvā anavajjasukhavipākatāya taṃsadisesu ñāṇavippayuttesu ruḷhena saddena. Atha vā kiñci nimittaṃ gahetvā satipi aññasmiṃ taṃnimittayutte kismiñcideva visaye sammutiyā cirakālatāvasena nimittavirahepi pavatti ruḷhi nāma yathā ‘‘mahiyaṃ setīti mahiṃso, gacchantīti gāvo’’ti, evaṃ kusalasaddassapi ruḷhibhāvo veditabbo. Paññāniddese ‘‘kosalla’’nti abhidhamme (dha. sa. 16) vuttaṃ, tassa ca bhāvā kusalasaddappavattīti kosallayogā kusalanti ayaṃ abhidhammapariyāyo hoti. <hi rend="bold">Kusala</hi>nti kusalabhāvaṃ āha.</p>

<p rend="bodytext">Vipākādīnaṃ <pb ed="V" n="0.0061" /> avajjapaṭipakkhatā natthīti kusalameva anavajjalakkhaṇaṃ vuttaṃ. <hi rend="bold">Anavajjalakkhaṇamevā</hi>ti sukhavipākasabhāvassa lakkhaṇabhāvanivāraṇatthaṃ avadhāraṇaṃ kataṃ, taṃnivāraṇañca tassa paccupaṭṭhānataṃ vatthukāmatāya kataṃ. Sampattiatthena rasena <hi rend="bold">vodānabhāvarasaṃ</hi>. Phalaṭṭhena paccupaṭṭhānena <hi rend="bold">iṭṭhavipākapaccupaṭṭhānaṃ. Sabhāvo</hi> kakkhaḷādiphusanādiko asādhāraṇo. <hi rend="bold">Sāmaññaṃ</hi> sādhāraṇo aniccādisabhāvo. Idha ca kusalalakkhaṇaṃ sabbakusalasādhāraṇasabhāvattā sāmaññaṃ daṭṭhabbaṃ, akusalādīhi asādhāraṇatāya <hi rend="bold">sabhāvo</hi> vā. <hi rend="bold">Upaṭṭhānākāro</hi>ti gahetabbabhāvena ñāṇassa upaṭṭhahanākāro. <hi rend="bold">Phalaṃ</hi> pana attano kāraṇaṃ paṭicca tappaṭibimbabhāvena, paṭimukhaṃ vā upaṭṭhātīti <hi rend="bold">paccupaṭṭhānaṃ</hi>.</p>

<p rend="bodytext"><hi rend="bold">Vijānātī</hi>ti <pb ed="M" n="0.0065" /> saññāpaññākiccavisiṭṭhaṃ visayaggahaṇaṃ āha. Sabbacittasādhāraṇattā yattha yattha yathā yathā attho labbhati, tattha tattha tathā tathā gahetabboti. Yaṃ āsevanapaccayabhāvena <hi rend="bold">cinoti,</hi> yañca kammunā abhisaṅkhatattā <hi rend="bold">citaṃ,</hi> taṃ tathā <hi rend="bold">‘‘citta’’</hi>nti vuttaṃ. Yaṃ pana tathā na hoti, taṃ parittakiriyadvayaṃ antimajavanañca labbhamānacintanavicittatādivasena <hi rend="bold">‘‘citta’’</hi>nti veditabbaṃ. Hasituppādo pana aññajavanagatikova. <hi rend="bold">Cittānaṃ panā</hi>ti vicitrānanti attho. Tadantogadhattā hi samudāyavohārena avayavopi <hi rend="bold">‘‘citta’’</hi>nti vuccati yathā pabbatanadīsamuddādiekadesesu diṭṭhesu pabbatādayo diṭṭhāti vuccantīti. <hi rend="bold">Caraṇaṃ</hi> nāma gahetvā caritabbacittapaṭo. <hi rend="bold">Rūpānī</hi>ti bimbāni.</p>

<p rend="bodytext"><hi rend="bold">Ajjhattika</hi>nti indriyabaddhaṃ vadati. <hi rend="bold">Cittakatamevā</hi>ti cittassa mūlakāraṇataṃ sandhāya vuttaṃ. Kammassa hetaṃ cittaṃ kāraṇanti. Taṃ pana atthaṃ vibhāvetuṃ <hi rend="bold">‘‘kāyakammādibheda’’</hi>ntiādimāha. <hi rend="bold">Liṅganānatta</hi>nti saṇṭhānanānattaṃ, bhinnasaṇṭhānaṅgapaccaṅgavato sarīrassa vā nānattaṃ. Vohāravasena itthipurisādibhāvena voharitabbesu patthanāvisesā uppajjanti, tato kammavisesā. Evamidaṃ <hi rend="bold">kammanānattaṃ</hi> vohāranānattato hoti. <hi rend="bold">Apā…pe… kāditā</hi>ti evamādīsu <hi rend="bold">ādi</hi>-saddehi gatiyā upapattiyā attabhāve lokadhammesu ca nānākaraṇāni suttāgatāni saṅgaṇhāti.</p>

<p rend="bodytext"><hi rend="bold">Kammanānattādivasenā</hi>ti ettha kusalākusalavasena <hi rend="bold">kammanānattaṃ</hi> veditabbaṃ. Visadisasabhāvatā hi nānattanti. Kusalakammassa dānādivasena kāyasucaritādibhāvena ca <hi rend="bold">puthuttaṃ,</hi> akusalakammassa ca macchariyādīhi kāyaduccaritādīhi ca <hi rend="bold">puthuttaṃ</hi> veditabbaṃ. Bahuppakāratā hi puthuttanti <pb ed="V" n="0.0062" />. Annadānādivasena dānādīnaṃ pāṇātipātāviratiādivasena kāyasucaritādīnaṃ āvāsamacchariyādivasena macchariyādīnaṃ pāṇātipātādivasena kāyaduccaritādīnañca <hi rend="bold">pabhedo</hi> veditabbo. Ekekassa hi pakārassa bhedo pabhedoti. Nānattādīnaṃ <hi rend="bold">vavatthānaṃ</hi> tathā tathā vavatthitatā nicchitatā. Etenupāyena liṅganānattādīni veditabbāni. Kammanānattādīhi nibbattāni hi tānīti.</p>

<p rend="bodytext">Paccuppannassa liṅgassa kammato pavattiṃ tadanukkamena paccuppannakammassa nipphattiñca dassetvā tato anāgataliṅganānattādinipphattidassanena saṃsāraṃ ghaṭento <hi rend="bold">‘‘kammanānākaraṇaṃ paṭiccā’’</hi>tiādimāha. Tattha purimena kammavacanena <pb ed="M" n="0.0066" /> avijjāsaṅkhārā, liṅgādivacanena viññāṇādīni bhavapariyosānāni, gatiādivacanena jātijarāmaraṇāni gahitānīti daṭṭhabbāni. Tattha <hi rend="bold">gatī</hi>ti nirayādayo pañca gatiyo vuccanti, tāsaṃ nānākaraṇaṃ apadādibhāvo. Tā hi tathā bhinnāti. <hi rend="bold">Upapattī</hi>ti gomahiṃsādikhattiyādicātumahārājikādiupapattiyo, tāsaṃ nānākaraṇaṃ uccāditā. Khattiyo eva hi ekacco kulabhogaissariyādīhi <hi rend="bold">ucco</hi> hoti, ekacco <hi rend="bold">nīco</hi>. Tehi eva hīnatāya <hi rend="bold">hīno,</hi> padhānabhāvaṃ nītatāya <hi rend="bold">paṇīto,</hi> aḍḍhatāya <hi rend="bold">sugato,</hi> daliddatāya <hi rend="bold">duggato</hi>. Kulavasena vā <hi rend="bold">uccanīcatā,</hi> issariyavasena <hi rend="bold">hīnapaṇītatā,</hi> bhogavasena <hi rend="bold">sugataduggatatā</hi> yojetabbā. <hi rend="bold">Suvaṇṇadubbaṇṇatā</hi>ti odātasāmādivaṇṇasuddhiasuddhivasena vuttaṃ. <hi rend="bold">Sujātadujjātatā</hi>ti nigrodhaparimaṇḍalādiārohapariṇāhehi lakkhaṇehi vā attabhāvaparipuṇṇāparipuṇṇajātatāvasena. <hi rend="bold">Susaṇṭhitadussaṇṭhitatā</hi>ti aṅgapaccaṅgānaṃ saṇṭhānavasena.</p>

<p rend="bodytext"><hi rend="bold">Aparampi vuttaṃ</hi> ajjhattikacittassa yathāvuttassa cittakatabhāvasādhakaṃ suttaṃ <hi rend="bold">‘‘kammato’’</hi>tiādi. Kammañhi cittato nibbattanti tato nipphajjamānaṃ sabbampi cittaṃ cittakatamevāti sādheti. Kammanibbattato liṅgato pavattamānaliṅgasaññā mūlakāraṇato kammato āsannakāraṇato liṅgato ca pavattā hotīti <hi rend="bold">‘‘kammato…pe… pavattare’’</hi>ti āha. Atha vā liṅgañca saññā ca <hi rend="bold">liṅgasaññā,</hi> tā yathāsaṅkhyaṃ kammato liṅgato ca pavattareti attho. <hi rend="bold">Saññāto bhedaṃ gacchantī</hi>ti te itthipurisādiliṅgasaññāto itthipurisādivohārabhedaṃ dhammā gacchanti, tathā tathā voharitabbāti attho. Imāya gāthāya atītapaccuppannaddhapaṭiccasamuppādavasena cittakataṃ cittaṃ dassitaṃ.</p>

<p rend="bodytext"><hi rend="bold">Loko</hi><pb ed="V" n="0.0063" /> eva pajātattā <hi rend="bold">pajā</hi>ti purimapādassa vivaraṇaṃ pacchimapādo daṭṭhabbo. Yathā rathassa āṇi nibandhanā, evaṃ sattalokarathassa kammaṃ nibandhananti upamāsaṃsandanaṃ veditabbaṃ. Imāya ca gāthāya addhadvayavasena cittassa kammaviññāṇakatatā dassitā. <hi rend="bold">Kitti</hi>nti parammukhā kittanaṃ patthaṭayasataṃ. <hi rend="bold">Pasaṃsa</hi>nti sammukhā pasaṃsanaṃ thutiṃ. <hi rend="bold">Kammanānākaraṇa</hi>nti kammato nibbattanānākaraṇaṃ kammajehi anumiyamānaṃ kammasseva vā nānākaraṇaṃ.</p>

<p rend="bodytext"><hi rend="bold">Kammassakā</hi>ti <pb ed="M" n="0.0067" /> kammasayā. Kammassa dāyaṃ tena dātabbaṃ ādiyantīti <hi rend="bold">kammadāyādā</hi>. Aṇḍajādīnañca yonīnaṃ kammato nibbattattā kammameva yoni attabhāvapaṭilābhanimittaṃ etesanti <hi rend="bold">kammayonī</hi>. Bandhanaṭṭhena kammaṃ bandhu etesanti <hi rend="bold">kammabandhū</hi>.</p>

<p rend="bodytext"><hi rend="bold">Cittassā</hi>ti kammaviññāṇassa. Tassa pana aladdhokāsatā aññena kammena paṭibāhitattā tadavipaccanokāse puggalassa nibbattattā ca veditabbā. Vijjamānampi aparāpariyavedanīyakammaviññāṇaṃ kālagatipayogādisahakārīpaccayavikalatāya <hi rend="bold">avasesapaccayavekallaṃ</hi> daṭṭhabbaṃ. <hi rend="bold">Ekaccacitta</hi>nti cittena kattabbacitrena ekaccabhūtaṃ tena kattabbacitramāha.</p>

<p rend="bodytext">Anubhavitvā bhavitvā ca apagataṃ <hi rend="bold">bhūtāpagataṃ</hi>. Anubhūtabhūtatā hi bhūtatāsāmaññena bhūtasaddena vuttā. Sāmaññameva hi upasaggena visesīyatīti. Anubhūtasaddo ca kammavacanicchābhāvato anubhavakavācako daṭṭhabbo. Vikappagāhavasena rāgādīhi tabbipakkhehi ca akusalaṃ kusalañca ārammaṇarasaṃ anubhavati, na vipāko kammavegakkhittattā, nāpi kiriyā ahetukānaṃ atidubbalatāya sahetukānañca khīṇakilesassa chaḷaṅgupekkhāvato uppajjamānānaṃ atisantavuttittā. Ettha ca purimanaye kusalākusalameva vattuṃ adhippāyavasena ‘‘bhūtāpagata’’nti vuttaṃ. Yaṃ ‘‘uppannānaṃ akusalānaṃ dhammānaṃ pahānāya uppannānaṃ kusalānaṃ dhammānaṃ ṭhitiyā’’ti (saṃ. ni. 5.651-662; vibha. 390-391) ettha uppannanti gahetvā taṃsadisānaṃ pahānaṃ, vuddhi ca vuttā, pacchimanaye pana <hi rend="bold">ca</hi>-saddena kusalākusalañca ākaḍḍhitvā sabbaṃ saṅkhataṃ vuttaṃ bhūtāpagatabhāvābhidhānādhippāyena.</p>

<p rend="bodytext">Vipaccituṃ okāsakaraṇavasena uppatitaṃ atītakammañca tato uppajjituṃ āraddho anāgato vipāko ca <hi rend="bold">‘‘okāsakatuppanna’’</hi>nti vutto. Yaṃ uppannasaddena vināpi viññāyamānaṃ uppannaṃ <pb ed="V" n="0.0064" />, taṃ sandhāya ‘‘nāhaṃ, bhikkhave, sañcetanikāna’’ntiādi (a. ni. 10.217, 219) vuttaṃ. <hi rend="bold">Tāsu tāsu bhūmīsū</hi>ti manussadevādiattabhāvasaṅkhātesu upādānakkhandhesu. Tasmiṃ tasmiṃ santāne anuppattianāpāditatāya <hi rend="bold">asamūhataṃ</hi>. Ettha ca laddhabhūmikaṃ <hi rend="bold">‘‘bhūmiladdha’’</hi>nti vuttaṃ aggiāhito viya. Okāsakatuppannasaddepi ca okāso kato etenāti, okāso kato etassāti ca duvidhatthepi evameva katasaddassa paranipāto veditabbo.</p>

<p rend="bodytext">Sabbadā <pb ed="M" n="0.0068" /> avattamānampi gamiyacittaṃ paṭipakkhapaccavekkhaṇāya avikkhambhitattā <hi rend="bold">‘‘uppanna’’</hi>nti vuttaṃ. <hi rend="bold">Antaradhāpetī</hi>ti vikkhambhikā ānāpānassati vikkhambheti. <hi rend="bold">Antarāyevā</hi>ti bhūmiladdhe sabhūmiyaṃ abbocchinne vicchinditvāti attho. Anatītaṃ ananāgatañca khaṇattayekadesagatampi uppajjamānaṃ <hi rend="bold">‘‘khaṇattayagata’’</hi>nti vuttaṃ. Desanāya padhānena gahito attho <hi rend="bold">‘‘sīsa’’</hi>nti vuccati. Lokiyadhammañhi desetabbaṃ patvā desanāya cittaṃ pubbaṅgamaṃ hoti, dhammasabhāvaṃ vā sandhāyetaṃ vuttaṃ. <hi rend="bold">Akusalā</hi>ti sabbepi akusalā dhammā vuttā. Cetanāti keci. <hi rend="bold">Akusalabhāgiyā</hi>ti rāgādayo ekantaakusalā. <hi rend="bold">Akusalapakkhikā</hi>ti phassādayopi tappakkhikā. <hi rend="bold">Mano tesaṃ dhammānaṃ paṭhamaṃ uppajjatī</hi>ti sahajātopi mano sampayutte saṅgaṇhitvā adhipatibhāvena pavattamāno paṭhamaṃ uppanno viya hotīti evaṃ vutto. Sampayuttāpi tadanuvattanatāya anvadeva akusalā dhammāti vuttā, anantarapaccayamanaṃ vā sandhāya manopubbaṅgamatā vuttā. <hi rend="bold">Cittena nīyatī</hi>ti abhisaṅkhāraviññāṇaṃ sandhāyāha, taṇhāsampayuttaṃ vā. <hi rend="bold">Pabhassara</hi>nti sabhāvapaṇḍarataṃ sandhāyāha. <hi rend="bold">Arakkhite</hi>ti satiyā anunayapaṭighādīhi arakkhite, rāgādīhi <hi rend="bold">byāpanne,</hi> tehi eva <hi rend="bold">avassute</hi>. Cittassa pubbaṅgamabhāvasādhane aññamaññaṃ baladānavasena suttānurakkhaṇaṃ, idha vā upasaṃhatānaṃ ābhidhammikehi viññātānaṃ cirakālappavattivasena veditabbaṃ.</p>

<p rend="bodytext"><hi rend="bold">Katarapaññaṃ tva</hi>ntiādi na pāḷiāruḷhaṃ, evaṃ bhagavā pucchatīti aṭṭhakathāyameva vuttaṃ. <hi rend="bold">Paññā pana kimatthiyā</hi>ti idampi ekaṃ suttaṃ. ‘‘Abhiññatthā pariññatthā pahānatthā’’ti tassa vissajjanaṃ.</p>

<p rend="bodytext"><hi rend="bold">Sāta</hi>nti sabhāvavasena vuttaṃ, <hi rend="bold">madhura</hi>nti madhuraṃ viyāti upamāvasena. <hi rend="bold">Ponobbhavikā</hi>ti punabbhavakaraṇasīlā. Tatratatrābhinandanato nandī, nandibhūto rāgo nandirāgo, nandirāgabhāvena sahagatāti <pb ed="V" n="0.0065" /><hi rend="bold">nandirāgasahagatā</hi>ti na ettha sampayogavasena sahagatabhāvo atthīti sahagatasaddo taṇhāya nandirāgabhāvaṃ joteti. <hi rend="bold">Nandirāgabhūtā</hi>ti cassa attho. <hi rend="bold">Nissaye</hi>ti pādake. <hi rend="bold">Rūpārūpārammaṇāna</hi>nti pathavīkasiṇādiākāsādiārammaṇānaṃ. <hi rend="bold">Saṃsaṭṭhe</hi>ti khīrodakaṃ viya samodite ekībhāvamiva gate. <hi rend="bold">Sahajāte</hi>ti sampayuttasahajāte, na sahajātamatte. <hi rend="bold">Idhāpī</hi>ti ‘‘imasmimpi pade ayameva attho adhippeto’’ti imissā aṭṭhakathāya yathādassitasaṃsaṭṭhasaddo <pb ed="M" n="0.0069" /> sahajāte adhippetoti. <hi rend="bold">Arūpaṃ rūpenā</hi>ti paṭisandhikkhaṇe vatthunā. <hi rend="bold">Ukkaṭṭhaniddeso</hi>ti anavasesasaṅgahena kato atisayaniddeso.</p>

<p rend="bodytext"><hi rend="bold">Anābhaṭṭhatāyevā</hi>ti ‘‘diṭṭhaṃ suta’’ntiādīsu diṭṭhatādayo viya abhāsitabbatā anābhaṭṭhatā. Sabbākārena sadisassa dutiyacittassa sasaṅkhārikatāvacanena imassa asaṅkhārikatā viññāyati, tasmā abhāsitabbatāya na gahitoti attho yujjati. Adhippāyo pana pāḷiyaṃ abhāsitattā eva tattha desetabbabhāvena <hi rend="bold">na gahito</hi> na saṅgahito na tassatthassa abhāvāti. Atha vā pāḷiyaṃ anābhaṭṭhatāya eva aṭṭhakathāyaṃ <hi rend="bold">na gahito</hi> na tassattho vutto. <hi rend="bold">Niyametvāvā</hi>ti parato evaṃvidhasseva sasaṅkhārikabhāvavacanato idha tadavacaneneva asaṅkhārikabhāvaṃ niyametvā.</p>

<p rend="bodytext"><hi rend="bold">Manoviññāṇa</hi>nti ettha dvāraṃ vatthūti vuttaṃ, dvārena vā taṃsahāyabhūtaṃ hadayavatthu vuttaṃ. <hi rend="bold">Sarasabhāvenā</hi>ti sakiccabhāvena. Avijjā hi saṅkhārānaṃ paccayabhāvakiccā, aññāsādhāraṇo vā rasitabbo viññātabbo bhāvo sarasabhāvo, avijjāsabhāvo saṅkhārasabhāvoti evamādiko. ‘‘Sarasasabhāvenā’’tipi pāṭho, soyeva attho. Avijjāpaccayāti vā sarasena, saṅkhārāti sabhāvena.</p>

<p rend="bodytext">Ekasamuṭṭhānāditā rūpadhammesu eva yojetabbā tesu tabbohārabāhullato. Atītādibhāvo rūpārūpadhammesu, cittacetasikanibbānānampi vā yathāsabhāvaṃ ekadvinakutocisamuṭṭhānatā yojetabbā. <hi rend="bold">Anāpāthagatā</hi>ti cakkhādīnaṃ agocaragatā sukhumarajādirūpaṃ viya vatthuparittatāya tattāyoguḷe patitodakabindurūpaṃ viya khaṇaparittatāya atidūratāya accāsannāditāya atītānāgatatāya ca. Visayo anaññatthabhāvena, gocaro ca tattha caraṇena vutto, tabbisayanicchayena mano paṭisaraṇaṃ. Ayamattho siddho hoti aññathā tesaṃ dhammārammaṇabhāvena ‘‘nesaṃ gocaravisayaṃ paccanubhotī’’ti vacanassa anupapattito. Dibbacakkhudibbasotaiddhividhañāṇehi <pb ed="V" n="0.0066" /> yathāvuttanayena anāpāthagatāni rūpādīni ālambiyamānāni na dhammārammaṇanti katthaci vuccamānāni diṭṭhāni, itarathā ca diṭṭhāni ‘‘dibbena cakkhunā rūpaṃ passatī’’tiādīsūti.</p>

<p rend="bodytext"><hi rend="bold">Āpāthamāgacchati</hi><pb ed="M" n="0.0070" /> manasā pañcaviññāṇehi ca gahetabbabhāvūpagamanena. <hi rend="bold">Ghaṭṭetvā</hi>ti paṭimukhabhāvāpāthaṃ gantvā. <hi rend="bold">Sarabhāṇakassa</hi> osārakassa. Pakatiyā diṭṭhādivasena āpāthagamanañca bhojanapariṇāmautubhojanavisesaussāhādīhi kalyaṃ, rogino vātādīhi ca upaddutaṃ vā kāyaṃ anuvattantassa jāgarassa bhavaṅgassa calanapaccayānaṃ kāyikasukhadukkhautubhojanādiupanissayānaṃ cittapaṇidahanasadisāsadisasambandhadassanādipaccayānaṃ, suttassa ca supinadassane dhātukkhobhādipaccayānaṃ vasena veditabbaṃ. Adiṭṭhassa asutassa anāgatabuddharūpādino pasādadātukāmatāvatthussa taṃsadisatāsaṅkhātena diṭṭhasutasambandheneva. Na kevalaṃ taṃsadisatāva ubhayasambandho, kintu tabbipakkhatā tadekadesatā taṃsampayuttatādiko ca veditabbo. Kenaci vutte kismiñci sute avicāretvā saddahanaṃ <hi rend="bold">saddhā,</hi> sayameva taṃ vicāretvā rocanaṃ <hi rend="bold">ruci,</hi> ‘‘evaṃ vā evaṃ vā bhavissatī’’ti ākāravicāraṇaṃ <hi rend="bold">ākāraparivitakko,</hi> vicārentassa katthaci diṭṭhiyā nijjhānakkhamanaṃ <hi rend="bold">diṭṭhinijjhānakkhanti</hi>.</p>

<p rend="bodytext">Gerukaharitālañjanādidhātūsu. <hi rend="bold">Subhanimittaṃ</hi> subhaggahaṇassa nimittaṃ. Taṃ subhanimittattā rañjanīyattā ca <hi rend="bold">lobhassa vatthu</hi>. Niyamitassa cittassa vasena <hi rend="bold">niyamitavasena</hi>. Evamitaresu dvīsu. Ābhogo <hi rend="bold">ābhujitaṃ</hi>. <hi rend="bold">Lūkhapuggalā</hi> dosabahulā. Adosabahulā <hi rend="bold">siniddhapuggalā. Tadadhimuttatā</hi>ti pītininnacittatā. <hi rend="bold">Imehi…pe… veditabbo</hi> pītiyā somanassavippayogāsambhavatoti adhippāyo.</p>

<p rend="bodytext">Jīvitavuttiyā āyatanabhāvato hatthārohādisippameva <hi rend="bold">sippāyatanaṃ</hi>. Kasivāṇijjādikammameva <hi rend="bold">kammāyatanaṃ</hi>. Āyuvedādivijjā eva <hi rend="bold">vijjāṭṭhānaṃ. Abyāpajje</hi>ti domanassabyāpādarahite rūpabhave. <hi rend="bold">Dhammapadā</hi>ti dhammakoṭṭhāsā. <hi rend="bold">Pilavantī</hi>ti upaṭṭhahanti padissanti. <hi rend="bold">Yogā</hi>ti bhāvanābhiyogā samādhito. <hi rend="bold">Vatthuvisadakiriyā</hi>ti ajjhattikabāhirānaṃ vatthūnaṃ nimmalabhāvakiriyā. Saddhādīnaṃ indriyānaṃ aññamaññānativattanaṃ <hi rend="bold">indriyasamattapaṭipādanatā</hi><pb ed="V" n="0.0067" />. Gambhīrānaṃ ñāṇena caritabbānaṃ, gambhīrañāṇena vā caritabbānaṃ suttantānaṃ paccavekkhaṇā <hi rend="bold">gambhīrañāṇacariyapaccavekkhaṇā</hi>.</p>

<p rend="bodytext"><hi rend="bold">Vaṃso</hi>ti anukkamo. <hi rend="bold">Tantī</hi>ti santati. <hi rend="bold">Paveṇī</hi>ti sambandho. Sabbametaṃ cārittakiriyāpabandhassa vacanaṃ. Cārittasīlattā <hi rend="bold">sīlamayaṃ</hi>. ‘‘Dassāmī’’ti vacībhedena vatthussa pariṇatattā tato paṭṭhāya dānaṃ āraddhaṃ nāma hoti <pb ed="M" n="0.0071" />, yato tassa attano pariṇāmanādīsu āpatti hoti. Vijjamānavatthusmiṃ cintanakālato paṭṭhāya dānaṃ āraddhanti tattha dānamayaṃ kusalaṃ hotīti adhippāyo. Na hi dānavatthuṃ avijjamānakampi saṅkharontassa kusalaṃ na hotīti. Taṃ pana dānamayassa pubbabhāgoti tadeva bhajeyya, vuttaṃ aṭṭhakathāyaṃ. <hi rend="bold">Kulavaṃsādivasenā</hi>ti udāharaṇamattamevetaṃ. Attanā samādinnavattavasena sappurisavattagāmajanapadavattādivasena ca cārittasīlatā veditabbā.</p>

<p rend="bodytext"><hi rend="bold">Savatthuka</hi>nti bheriādivatthusahitaṃ katvā. <hi rend="bold">Vijjamānakavatthu</hi>nti bheriādivatthuṃ. Dhammassavanaghosanādīsu ca savatthukaṃ katvā saddassa dānaṃ saddavatthūnaṃ ṭhānakaraṇānaṃ sasaddappavattikaraṇamevāti tassa cintanaṃ vijjamānavatthupariccāgo veditabbo. Bhājetvā dassesi dhammarājā idha ca rūpārammaṇādibhāvaṃ, aññattha ca ‘‘tīṇimāni, bhikkhave, puññakiriyavatthūnī’’ti (dī. ni. 3.305) dānamayādibhāvaṃ, aparattha ca ‘‘katame dhammā kusalā? Tīṇi…pe… taṃsamuṭṭhānaṃ kāyakamma’’ntiādinā kāyakammādibhāvañca vadanto. <hi rend="bold">Apariyāpannā cā</hi>ti paramatthato avijjamānattā aññāyatanattā ca asaṅgahitā.</p>

<p rend="bodytext"><hi rend="bold">Paribhogaraso</hi> paribhogapaccayaṃ pītisomanassaṃ. Ayaṃ pana rasasamānatāvasena gahaṇaṃ upādāya rasārammaṇanti vutto, na sabhāvato. Sabhāvena pana gahaṇaṃ upādāya pītisomanassaṃ dhammārammaṇameva hotīti ‘‘sukhā vedanā dhammārammaṇa’’nti vuttaṃ. <hi rend="bold">Ārammaṇameva nibaddha</hi>nti rūpārammaṇaṃ…pe… dhammārammaṇanti evaṃ niyametvā vuttaṃ. <hi rend="bold">Kammassa anibaddhattā</hi>ti kammassa aniyatattā. Yathā hi rūpādīsu ekārammaṇaṃ cittaṃ anaññārammaṇaṃ hoti, na evaṃ kāyadvārādīsu ekadvārikakammaṃ aññasmiṃ dvāre nuppajjati, tasmā kammassa dvāraniyamarahitattā dvārampi kammaniyamarahitanti idha ārammaṇaṃ viya niyametvā na vuttaṃ. <hi rend="bold">Vinā ārammaṇena anuppajjanato</hi>ti etassapi cattho ‘‘yathā kāyakammādīsu ekaṃ kammaṃ tena dvārena vinā aññasmiṃ <pb ed="V" n="0.0068" /> dvāre carati, na evaṃ rūpādīsu ekārammaṇaṃ cittaṃ tenārammaṇena vinā ārammaṇantare uppajjatī’’ti veditabbo. Na hi yathā vacīdvāre uppajjamānampi ‘‘kāyakamma’’nti vuccati, evaṃ saddārammaṇe uppajjamānaṃ ‘‘rūpārammaṇa’’nti vuccati.</p>

<p rend="title">Kāmāvacarakusalaṃ</p>

<p rend="subhead">Kāyakammadvārakathāvaṇṇanā</p>

<p rend="bodytext"><hi rend="bold">Imassa</hi><pb ed="M" n="0.0072" /><hi rend="bold">panatthassā</hi>ti kammadvārānaṃ aññamaññasmiṃ aniyatatāya ‘‘dvāre caranti kammānī’’tiādinā pakāsanatthaṃ. <hi rend="bold">Pañca viññāṇānī</hi>ti ettha chaṭṭhassa viññāṇassa tassa ca dvārassa anuddeso dvāradvāravantānaṃ sahābhāvā. Niyatarūparūpavasena catusamuṭṭhānikakāyā vuttāti saddassa vikārarūpādīnañca asaṅgaho.</p>

<p rend="bodytext">Paṭhamajavanasamuṭṭhitā vāyodhātu yadipi tasmiṃ khaṇe rūpānaṃ desantaruppattihetubhāvena cāletuṃ na sakkoti, tathāpi viññattivikārasahitāva sā veditabbā. Dasasu hi disāsu yaṃ disaṃ gantukāmo aṅgapaccaṅgāni vā khipitukāmo, taṃdisābhimukhāneva rūpāni sā santhambheti sandhāreti cāti tadabhimukhabhāvavikāravatī hoti, adhippāyasahabhāvī ca vikāro viññattīti. Evañca katvā āvajjanassapi viññattisamuṭṭhāpakabhāvo yathādhippāyavikārarūpuppādanena upapanno hoti, yato bāttiṃsa cittāni rūpiriyāpathaviññattijanakāni vuttānīti. Yojanaṃ gato, dasayojanaṃ gatoti vattabbataṃ āpajjāpeti anekasahassavāraṃ uppannā.</p>

<p rend="bodytext"><hi rend="bold">Vāyodhātuyā…pe… paccayo bhavitu</hi>nti thambhanacalanesu vāyodhātuyā paccayo bhavituṃ samattho cittasamuṭṭhānamahābhūtānaṃ eko ākāraviseso atthi, ayaṃ viññatti nāma. Tesañhi tadākārattā vāyodhātu thambheti cāleti cāti. <hi rend="bold">Na cittasamuṭṭhānā</hi>ti etena paramatthato abhāvaṃ dasseti. Na hi rūpaṃ appaccayaṃ atthi, na ca nibbānavajjo attho nicco atthīti. <hi rend="bold">Viññattitāyā</hi>ti viññattivikāratāya. Cittasamuṭṭhānabhāvo viya mahābhūtavikāratāya upādārūpabhāvo ca adhippetoti veditabbo.</p>

<p rend="bodytext"><hi rend="bold">Kāyikakaraṇa</hi>nti <pb ed="V" n="0.0069" /> kāyadvārappavattaṃ cittakiriyaṃ, adhippāyanti attho. <hi rend="bold">Kāreti maññe</hi>ti etena vaṇṇaggahaṇānusārena gahitāya viññattiyā yaṃ karaṇaṃ viññātabbaṃ, tassa vijānanena viññattiyā viññātattaṃ dasseti. Na hi viññattirahitesu rukkhacalanādīsu ‘‘idamesa kāretī’’ti vijānanaṃ hotīti. Cakkhuviññāṇassa hi rūpe abhinipātamattaṃ kiccaṃ, na adhippāyasahabhuno calanavikārassa gahaṇaṃ. Cittassa pana lahuparivattitāya cakkhuviññāṇavīthiyā <pb ed="M" n="0.0073" /> anantaraṃ manoviññāṇena viññātampi calanaṃ cakkhunā diṭṭhaṃ viya maññanti avisesaviduno, tasmā yathā nīlābhinipātavasappavattāya cakkhuviññāṇavīthiyā nīlanti pavattāya manoviññāṇavīthiyā ca antaraṃ na viññāyati, evaṃ aviññāyamānantarena manodvāraviññāṇena gahite tasmiṃ cittena saheva anuparivatte kāyathambhanavikāracopanasaṅkhāte ‘‘idamesa kāreti, ayamassa adhippāyo’’ti vijānanaṃ hoti.</p>

<p rend="bodytext">Tālapaṇṇādirūpāni disvā tadanantarappavattāya manodvāravīthiyā aviññāyamānantarāya tālapaṇṇādīnaṃ udakādisahacārippakārataṃ saññāṇākāraṃ gahetvā udakādiggahaṇaṃ viya. <hi rend="bold">Ettha udakaṃ bhavissatī</hi>tiādinā ca udakādisambandhanākārena rūpaggahaṇānusāraviññāṇena yaṃ udakādi viññātabbaṃ, tassa vijānanena tadākārassa viññātatā vuttāti daṭṭhabbā. Etassa pana kāyikakaraṇaggahaṇassa udakādiggahaṇassa ca purimasiddhasambandhaggahaṇaṃ upanissayo hotīti daṭṭhabbaṃ. Atha pana nālambitāpi viññatti kāyikakaraṇaggahaṇassa ca paccayo purimasiddhasambandhaggahaṇopanissayavasena sādhippāyavikārabhūtavaṇṇaggahaṇānantaraṃ pavattamānassa adhippāyaggahaṇassa adhippāyasahabhūvikārābhāve abhāvato, evaṃ sati vaṇṇaggahaṇānantarena udakādiggahaṇeneva tālapaṇṇādisaññāṇākāro viya vaṇṇaggahaṇānantarena adhippāyaggahaṇeneva viññatti pākaṭā hotīti ‘‘idañcidañca esa kāreti maññe’’ti adhippāyavijānaneneva viññattiyā viññātatā vuttā.</p>

<p rend="bodytext"><hi rend="bold">Ayaṃ no paharitukāmo</hi>ti adhippāyavijānanena viññattiyā pākaṭabhāvaṃ dasseti. Na hi tadapākaṭabhāve adhippāyavijānanaṃ hotīti. <hi rend="bold">Sammukhī…pe… yeva nāma hotī</hi>ti asammukhībhūtatāya anāpāthagatānaṃ rūpādīnaṃ cakkhuviññeyyādibhāvo viya sabhāvabhūtaṃ taṃ dvidhā viññattibhāvaṃ sādheti. Paraṃ bodhetukāmatāya vināpi abhikkamanādippavattanena so cittasahabhūvikāro <pb ed="V" n="0.0070" /> adhippāyaṃ viññāpeti, sayañca viññāyatīti dvidhāpi viññattiyevāti veditabbā.</p>

<p rend="bodytext"><hi rend="bold">Tasmiṃ dvāre siddhā</hi>ti tena dvārena viññātabbabhāvato teneva dvārena nāmalābhato tasmiṃ dvāre pākaṭabhāvavasena siddhā. Kusalaṃ vā akusalaṃ vāti ṭhapetabbaṃ. Kasmā? Yasmā paravādino avipākassa kammabhāvo <pb ed="M" n="0.0074" /> na siddho, itarassa pana siddhoti viññattisamuṭṭhāpakānaṃ ekādasannaṃ kiriyacittānaṃ vasena tikaṃ pūretvā ṭhapetabbaṃ.</p>

<p rend="bodytext"><hi rend="bold">Dvāre caranti kammānī</hi>ti ettha ayamadhippāyo – yadi dvārā dvārantaracārino honti, dvārasambhedā kammasambhedopīti kāyakammaṃ kāyakammadvāranti aññamaññavavatthānaṃ na siyā, kammānampi kammantaracaraṇe eseva nayo. Yadi pana dvārānampi dvārabhāvena kammantaracaraṇaṃ kammānañca dvārantaracaraṇaṃ na siyā, suṭṭhutaraṃ kammadvāravavatthānaṃ siyā. Na pana kammānaṃ dvārantare acaraṇaṃ atthi, kintu dvāre aññasmiñca caranti kammāni aññānipi. Yasmā pana dvāre dvārāni na caranti, tasmā advāracārīhi dvārehi kāraṇabhūtehi kammāni dvārantare carantānipi vavatthitāni. Na kevalaṃ kammāneva, tehi pana dvārānipīti evaṃ kammadvārāni aññamaññaṃ vavatthitāni ‘‘yebhuyyenavuttitāya tabbahulavuttitāya cā’’ti vuccamānāya vavatthānayuttiyā. Tattha dvārāpekkhattā kammānaṃ kāyakammādibhāvassa advāracārīhi dvārehi vavatthānaṃ hoti, na pana dvārantaracārīhi kammehi dvārānaṃ avavatthānaṃ kammānapekkhakāyadvārādibhāvehi dvārehi vavatthitānaṃ kāyakammādīnaṃ kāyakammadvārādivavatthānakarattā. Atha vā dvārantare carantānipi kāyādīhi upalakkhitāneva caranti pāṇātipātādīnaṃ evaṃsabhāvattā āṇattihatthavikārādīhi vuccamānassapi kāyādīhi sādhetabbasabhāvāvabodhato, tasmā na kammantarassa attani carantassapi dvārantaraṃ sanāmaṃ deti, nāpi kammaṃ dvārassa, taṃtaṃdvārameva pana kammassa kammañca dvārantare carantampi attanoyeva dvārassa nāmaṃ detīti siddhaṃ aññamaññavavatthānaṃ. Pubbe pana dvāresu anibaddhatā kammānaṃ dvārantaracaraṇameva sandhāya vuttā, na etaṃ vavatthānanti.</p>

<p rend="bodytext"><hi rend="bold">Tatthā</hi>ti tesu dvārakammesu. <hi rend="bold">Kāyakammassa uppajjanaṭṭhāna</hi>nti taṃsahajātā viññattiyeva vuccati. Kiñcāpi hi sā tassa kenaci pakārena paccayo na hoti, tathāpi kammassa visesikā <pb ed="V" n="0.0071" /> viññatti taṃsahajātā hotīti tassa uppattiṭṭhānabhāvena vuttā yathāvuttaniyamena aññavisesanassa kammassa visesanantare uppattiabhāvā. <hi rend="bold">Kāyena pana katattā</hi>ti kāyaviññattiṃ janetvā tāya jīvitindriyupacchedādinipphādanato attano nipphattivasena ‘‘kāyena kataṃ kamma’’nti vuttaṃ. Kāraṇabhūto hi panettha kāyoti.</p>

<p rend="bodytext"><hi rend="bold">Aññamaññaṃ</hi><pb ed="M" n="0.0075" /><hi rend="bold">vavatthitā</hi>ti ettha kammunā kāyo kāyakammadvāranti evaṃ vavatthito, na kāyo icceva. Yathā sūcikammunā sūcikammakaraṇanti vavatthitā, na sūci icceva, tathā idampi daṭṭhabbaṃ. <hi rend="bold">Aññamaññaṃ vavatthitā</hi>ti ca aññamaññaṃ visesitāti attho. <hi rend="bold">Evaṃ sante</hi>ti yathāvuttaṃ vavatthānaniyamaṃ aggahetvā ‘‘dvāre caranti kammānī’’tiādivacanameva gahetvā codeti. Tattha <hi rend="bold">evaṃ sante</hi>ti kammānaṃ dvāracaraṇe aññamaññena ca vavatthāne nāmalābhe visesane satīti attho.</p>

<p rend="centre">Kāyakammadvārakathāvaṇṇanā niṭṭhitā.</p>

<p rend="subhead">Vacīkammadvārakathāvaṇṇanā</p>

<p rend="bodytext"><hi rend="bold">Catūhi, bhikkhave, aṅgehi samannāgatā</hi>ti ettha subhāsitabhāsanasaṅkhātā apisuṇavācā, dhammabhāsanasaṅkhāto asamphappalāpo, piyabhāsanasaṅkhātā apharusavācā, saccabhāsanasaṅkhāto amusāvādo cāti etā vācā tathāpavattā cetanā daṭṭhabbā. <hi rend="bold">Sahasaddā panā</hi>ti tassa vikārassa saddena saha sambhūtattā vuttaṃ. Cittānuparivattitāya pana so na yāva saddabhāvīti daṭṭhabbo, vitakkavipphārasaddo na sotaviññeyyoti pavattena mahāaṭṭhakathāvādena cittasamuṭṭhānasaddo vināpi viññattighaṭṭanena uppajjatīti āpajjati. ‘‘Yā tāya vācāya viññattī’’ti (dha. sa. 636) hi vacanato asotaviññeyyasaddena saha viññattiyā uppatti natthīti viññāyatīti.</p>

<p rend="bodytext"><hi rend="bold">Cittasamuṭṭhānaṃ saddāyatana</hi>nti ettha ca na koci cittasamuṭṭhāno saddo asaṅgahito nāma atthīti adhippāyena mahāaṭṭhakathāvādaṃ paṭisedheti. Chabbidhena rūpasaṅgahādīsu hi ‘‘sotaviññeyya’’nti ‘‘diṭṭhaṃ suta’’nti ettha ‘‘suta’’nti ca na koci saddo na saṅgayhatīti. Mahāaṭṭhakathāyaṃ <pb ed="V" n="0.0072" /> pana viññattisahajameva jivhātālucalanādikaravitakkasamuṭṭhitaṃ sukhumasaddaṃ ‘‘dibbasotena sutvā ādisatī’’ti <hi rend="bold">sutte paṭṭhāne</hi> ca oḷārikasaddaṃ sandhāya ‘‘sotaviññāṇassa ārammaṇapaccayena paccayo’’ti vuttanti iminā adhippāyena asotaviññeyyatā vuttā siyā. Saddo <pb ed="M" n="0.0076" /> ca asotaviññeyyo cāti viruddhametanti pana paṭikkhepo veditabbo. Viññattipaccayā ghaṭṭanā <hi rend="bold">viññattighaṭṭanā</hi>. Viññatti eva vā. Ghaṭṭanākārappavattabhūtavikāro hi ‘‘ghaṭṭanā’’ti vutto. Saṅghaṭṭanena saheva saddo uppajjati, na pubbāparabhāvena. <hi rend="bold">Pathavīdhātuyā</hi>ti idaṃ vāyodhātuyā viya cālanaṃ pathavīdhātuyā saṅghaṭṭanaṃ kiccaṃ adhikanti katvā vuttaṃ, vikārassa ca tappaccayabhāvo vuttanayeneva veditabbo. Tabbikārānañhi bhūtānaṃ aññamaññassa paccayabhāvoti. Aññampi sabbaṃ vidhānaṃ kāyaviññattiyaṃ viya veditabbaṃ.</p>

<p rend="bodytext"><hi rend="bold">Tisamuṭṭhānikakāyaṃ…pe… na labbhati</hi>. Na hi cālanaṃ upādinnaghaṭṭananti. Cālanañhi desantaruppādanaparamparatā, ghaṭṭanaṃ paccayavisesena bhūtakalāpānaṃ āsannataruppādoti. <hi rend="bold">Upatthambhanakiccampi natthī</hi>ti upatthambhanena vinā paṭhamacittasamuṭṭhānāpi ghaṭṭanākārena pavattatīti ghaṭṭanatthaṃ upatthambhanena payojanaṃ natthi, laddhāsevanena citteneva ghaṭṭanassa balavabhāvato cāti adhippāyo. Upatthambhanaṃ natthi atthīti vicāretvā gahetabbaṃ.</p>

<p rend="centre">Vacīkammadvārakathāvaṇṇanā niṭṭhitā.</p>

<p rend="subhead">Manokammadvārakathāvaṇṇanā</p>

<p rend="bodytext"><hi rend="bold">Ayaṃ nāma cetanā kammaṃ na hotīti na vattabbā</hi>ti idaṃ yassa dvāraṃ mano, taṃdassanatthaṃ vuttaṃ. <hi rend="bold">Kappetī</hi>ti ‘‘tvaṃ phusanaṃ karohi, tvaṃ vedayita’’nti evaṃ kappentaṃ viya pavattatīti attho. <hi rend="bold">Pakappana</hi>ñca tadeva. <hi rend="bold">Kiṃ piṇḍaṃ karotī</hi>ti āyūhanatthavasena pucchati. Phassādidhamme hi avippakiṇṇe katvā sakiccesu pavattanaṃ <hi rend="bold">āyūhanaṃ,</hi> tattheva byāpāraṇaṃ <hi rend="bold">cetayanaṃ,</hi> tathākaraṇaṃ <hi rend="bold">abhisaṅkharaṇa</hi>nti. Tebhūmakasseva gahaṇaṃ lokuttarakammassa kammakkhayakarattā.</p>

<p rend="centre">Manokammadvārakathāvaṇṇanā niṭṭhitā.</p>

<p rend="subhead">Kammakathāvaṇṇanā</p>

<p rend="bodytext"><hi rend="bold">Cetayitvā</hi><pb ed="M" n="0.0077" /><pb ed="V" n="0.0073" /><hi rend="bold">kammaṃ karotī</hi>ti ettha yasmā purimacetanāya cetayitvā sanniṭṭhānakammaṃ karoti, tasmā cetanāpubbakaṃ kammaṃ taṃcetanāsabhāvamevāti cetanaṃ ahaṃ kammaṃ vadāmīti attho. Atha vā samānakālattepi kāraṇakiriyā pubbakālā viya vattuṃ yuttā, phalakiriyā ca aparakālā viya. Yasmā ca cetanāya cetayitvā kāyavācāhi copanakiriyaṃ manasā ca abhijjhādikiriyaṃ karoti, tasmā tassā kiriyāya kārikaṃ cetanaṃ ahaṃ kammaṃ vadāmīti attho. <hi rend="bold">Kāye vā</hi>ti kāyaviññattisaṅkhāte kāye vā. <hi rend="bold">Satī</hi>ti dharamāne, anirodhite vā. Kāyasamuṭṭhāpikā cetanā <hi rend="bold">kāyasañcetanā</hi>. Ettha ca sukhadukkhuppādakena kammena bhavitabbaṃ, cetanā ca sukhadukkhuppādikā vuttāti tassā kammabhāvo siddho hoti. <hi rend="bold">Sañcetaniya</hi>nti sañcetanasabhāvavantaṃ. <hi rend="bold">Samiddhittherena</hi> ‘‘sañcetaniyaṃ, āvuso…pe… manasā sukhaṃ so vedayatī’’ti (ma. ni. 3.300; kathā. 539) avibhajitvā byākato. <hi rend="bold">Sukhavedanīya</hi>ntiādinā pana vibhajitvā byākātabbo so pañho, tasmā sammā byākato nāma na hoti. Itaradvayepi eseva nayo. Yathā pana suttāni ṭhitāni, tathā copanakiriyānissayabhūtā kāyavācā abhijjhādikiriyānissayo ca manodvārāni, yāya pana cetanāya tehi kāyādīhi karaṇabhūtehi copanābhijjhādikiriyaṃ karonti vāsiādīhi viya chedanādiṃ, sā cetanā kammanti dvārappavattiyampi kammadvārābhedanañca kammadvāravavatthānañca dissati, evañca sati ‘‘kāyena ce kataṃ kamma’’ntiādigāthāyo (dha. sa. aṭṭha. 1 kāyakammadvāra) ativiya yujjanti.</p>

<p rend="bodytext">Lokuttaramaggo idha lokiyakammakathāyaṃ anadhippetopi bhajāpiyamāno tīṇi kammāni bhajati. <hi rend="bold">Manena dussīlya</hi>nti kāyikavācasikavītikkamavajjaṃ sabbaṃ akusalaṃ saṅgaṇhāti, micchādiṭṭhisaṅkappavāyāmasatisamādhiṃ vā. Tampi cetaṃ ‘‘manasā saṃvaro sādhū’’ti (saṃ. ni. 1.116; dha. pa. 361) vuttassa saṃvarassa paṭipakkhavasena vuttaṃ, na sīlavipattivasena. Na hi sā mānasikā atthīti maggasseva bhajāpanaṃ mahāvisayattā. Bojjhaṅgā hi manokammameva bhajeyyuṃ, na ca na sakkā maggabhajāpaneneva tesaṃ bhajāpanaṃ viññātunti.</p>

<p rend="bodytext">Kammapathaṃ <pb ed="M" n="0.0078" /> appattānampi taṃtaṃdvāre saṃsandanaṃ avarodhanaṃ dvārantare kammantaruppattiyampi kammadvārābhedanañca <pb ed="V" n="0.0074" /><hi rend="bold">dvārasaṃsandanaṃ</hi> nāma. ‘‘Tividhā, bhikkhave, kāyasañcetanā akusalaṃ kāyakamma’’ntiādinā (kathā. 539) kammapathappattāva sanniṭṭhāpakacetanā kammanti vuttāti purimacetanā sabbā kāyakammaṃ na hotīti vuttaṃ. <hi rend="bold">Āṇāpetvā…pe… alabhantassā</hi>ti āṇattehi amāritabhāvaṃ sandhāya vuttaṃ, vacīduccaritaṃ nāma hoti akammapathabhāvatoti adhippāyo. ‘‘Ime sattā haññantū’’ti pavattabyāpādavasena <hi rend="bold">cetanāpakkhikā vā bhavanti</hi> kāyakammavohāralābhā. <hi rend="bold">Abbohārikā vā</hi> manokammavohāravirahā. Sasambhārapathavīādīsu āpādayo ettha nidassanaṃ.</p>

<p rend="bodytext"><hi rend="bold">Kulumbassā</hi>ti gabbhassa, kulasseva vā. Tissopi saṅgītiyo āruḷhatāya ananujānanato <hi rend="bold">‘‘tava suttassā’’</hi>ti vuttaṃ. <hi rend="bold">Dasavidhā iddhi</hi> paṭisambhidāmagge iddhikathāya gahetabbā. <hi rend="bold">Bhāvanāmaya</hi>nti adhiṭṭhāniddhiṃ sandhāya vadati. Ghaṭabhedo viya parūpaghāto, udakavināso viya iddhivināso ca hotīti upamā saṃsandati. <hi rend="bold">Tava pañho</hi>ti bhāvanāmayāya parūpaghāto hotīti vutto ñāpetuṃ icchito attho. <hi rend="bold">Āthabbaṇiddhi</hi> vijjāmayiddhi hoti. <hi rend="bold">Sattame pade</hi>ti maṇḍalādito sattame pade.</p>

<p rend="bodytext">Vacanantarena gametabbatthaṃ <hi rend="bold">neyyatthaṃ,</hi> sayameva gamitabbatthaṃ <hi rend="bold">nītatthaṃ. Kiriyato samuṭṭhāti, udāhu akiriyato</hi>ti tenādhippetaṃ sampajānamusāvādaṃ sandhāya pucchati, na uposathakkhandhake vuttaṃ. Tattha avuttameva hi so anariyavohāraṃ vuttanti gahetvā voharatīti. <hi rend="bold">Vācāgira</hi>nti vācāsaṅkhātaṃ giraṃ, vācānuccāraṇaṃ vā.</p>

<p rend="bodytext"><hi rend="bold">Khandasivādayo seṭṭhā</hi>ti <hi rend="bold">khandā</hi>ti kumārā. <hi rend="bold">Sivā</hi>ti mahessarā, micchādiṭṭhiyā nidassanatthamidaṃ vuttanti daṭṭhabbaṃ. Natthikadiṭṭhādayo eva hi kammapathappattā kammanti. <hi rend="bold">Cetanā panettha abbohārikā</hi>ti kāyadvāre vacīdvāre ca samuṭṭhitāpi kāyakammaṃ vacīkammanti ca vohāraṃ na labhati abhijjhādippadhānattā. ‘‘Tividhā, bhikkhave, manosañcetanā akusalaṃ manokamma’’nti pana vacanato sabhāveneva sā manokammaṃ, na abhijjhādipakkhikattāti ‘‘abhijjhādipakkhikāvā’’ti na vuttaṃ. Imasmiṃ pana ṭhāne kāyaṅgavācaṅgāni acopetvā cintanakāle cetanāpi cetanāsampayuttadhammāpi manodvāre <pb ed="M" n="0.0079" /> eva samuṭṭhahanti, tasmā cetanāya abbohārikabhāvo kathañci natthīti adhippāyo.</p>

<p rend="bodytext">‘‘Tividhā <pb ed="V" n="0.0075" />, bhikkhave, kāyasañcetanā kusalaṃ kāyakamma’’ntiādivacanato (kathā. 539) pāṇātipātādipaṭipakkhabhūtā tabbirativisiṭṭhā cetanāva pāṇātipātaviratiādikā hontīti ‘‘cetanāpakkhikā vā’’ti vuttaṃ, na ‘‘viratipakkhikā’’ti. <hi rend="bold">Rakkhatī</hi>ti avināsetvā katheti. <hi rend="bold">Bhindatī</hi>ti vināsetvā katheti.</p>

<p rend="centre">Kammakathāvaṇṇanā niṭṭhitā.</p>

<p rend="bodytext"><hi rend="bold">Cakkhuviññāṇadvāra</hi>nti cakkhuviññāṇassa dvāraṃ. Cakkhu ca taṃ viññāṇadvārañcāti vā <hi rend="bold">cakkhuviññāṇadvāraṃ</hi>. Cakkhu viññāṇadvāranti vā asamāsaniddeso. Taṃ pana cakkhumeva. Esa nayo sesesupi. ‘‘Cakkhunā saṃvaro sādhū’’tiādikāya (dha. pa. 360) gāthāya pasādakāyacopanakāyasaṃvare ekajjhaṃ katvā kāyena saṃvaro vutto, taṃ idha bhinditvā aṭṭha saṃvarā, tappaṭipakkhabhāvena asaṃvarā aṭṭha kathitā. Sīlasaṃvarādayopi pañceva saṃvarā sabbadvāresu uppajjamānāpi, tappaṭipakkhabhāvena dussīlyādīni asaṃvarāti vuttāni. Tattha <hi rend="bold">dussīlyaṃ</hi> pāṇātipātādicetanā. <hi rend="bold">Muṭṭhassaccaṃ</hi> satipaṭipakkhā akusalā dhammā. Pamādanti keci. Sītādīsu paṭigho <hi rend="bold">akkhanti</hi>. Thinamiddhaṃ <hi rend="bold">kosajjaṃ</hi>.</p>

<p rend="bodytext"><hi rend="bold">Vinā vacīdvārena suddhaṃ kāyadvārasaṅkhāta</hi>nti idaṃ vacīdvārasallakkhitassa musāvādādinopi kāyadvāre pavattisabbhāvā asuddhatā atthīti taṃnivāraṇatthaṃ vuttaṃ. Na hi taṃ kāyakammaṃ hoti. Suddhavacīdvāropalakkhitaṃ pana vacīkammameva hotīti. <hi rend="bold">Ettha asaṃvaro</hi>ti etena suddhakāyadvārena upalakkhito asaṃvaro dvārantare uppajjamānopi vutto. Dvārantarānupalakkhitaṃ sabbaṃ taṃdvārikākusalañceti veditabbaṃ. Evañca katvā kammapathasaṃsandane ‘‘copanakāyaasaṃvaradvāravasena uppajjamāno asaṃvaro akusalaṃ kāyakammameva hotī’’tiādi ‘‘akusalaṃ kāyakammaṃ copanakāyaasaṃvaradvāravasena vacīasaṃvaravasena ca uppajjatī’’tiādinā saha aviruddhaṃ hoti. Asaṃvaro hi dvārantare <pb ed="M" n="0.0080" /> uppajjamānopi sadvāre evāti vuccati, sadvāravasena uppannoti ca, kammaṃ aññadvāre aññadvāravasena cāti evaṃ aviruddhaṃ.</p>

<p rend="bodytext">Atha vā <hi rend="bold">etthā</hi>ti suddhaṃ asuddhanti etaṃ avicāretvā etasmiṃ copaneti vuttaṃ hoti. Evaṃ sati dvārantaropalakkhitaṃ kammapathabhāvappattatāya vacīmanokammaṃ copanakāyaasaṃvaradvāre uppannaṃ, sesaṃ <pb ed="V" n="0.0076" /> sabbaṃ taṃdvāruppannākusalaṃ viya ‘‘copanakāyaasaṃvaro’’ti vuccati. Kammapathabhāvappattiyā dvārantaruppannaṃ kāyakammañca tathā na vuccatīti kammapathasaṃsandanavirodho siyā, tadavirodhaṃ tattheva vakkhāma. Sīlasaṃvarādayo pañca nikkhepakaṇḍe āvi bhavissanti. Tattha ñāṇasaṃvare paccayasannissitasīlassa, vīriyasaṃvare ca ājīvapārisuddhiyā antogadhatā daṭṭhabbā.</p>

<p rend="subhead">Akusalakammapathakathāvaṇṇanā</p>

<p rend="bodytext">Saraseneva ca patanasabhāvassa pāṇassa antarā eva atīva pātanaṃ <hi rend="bold">atipāto,</hi> saṇikaṃ patituṃ adatvāva sīghaṃ pātananti attho. Atikkamma vā satthādīhi abhibhavitvā pātanaṃ <hi rend="bold">atipāto</hi>. Payogavatthumahantatādīhi <hi rend="bold">mahāsāvajjatā</hi> tehi paccayehi uppajjamānāya cetanāya balavabhāvato. Yathāvuttapaccayavipariyāyepi taṃtaṃpaccayehi uppajjamānāya cetanāya balavābalavavaseneva appasāvajjamahāsāvajjatā veditabbā. <hi rend="bold">Iddhimayo</hi> kammavipākajiddhimayo dāṭhākoṭikādīnaṃ viya.</p>

<p rend="bodytext"><hi rend="bold">Gottarakkhitā</hi> sagottehi rakkhitā. <hi rend="bold">Dhammarakkhitā</hi> sahadhammikehi rakkhitā. Sasāmikā <hi rend="bold">sārakkhā</hi>. Yassā gamane raññā daṇḍo ṭhapito, sā <hi rend="bold">saparidaṇḍā. Atthabhañjako</hi>ti kammapathappattaṃ vuttaṃ. Kammapathakathā hesāti. <hi rend="bold">Attano santakaṃ adātukāmatāyā</hi>tiādi musāvādasāmaññato vuttaṃ. Hasādhippāyena visaṃvādanapurekkhārasseva musāvādo. <hi rend="bold">Suññabhāva</hi>nti pītivirahitatāya rittataṃ. Atthavipannatāya <hi rend="bold">na hadayaṅgamā. Aggaṇhante</hi>ti asaddahante kammapathabhedo na hoti. Yo koci pana samphappalāpo dvīhi sambhārehi sijjhatīti. Attano pariṇāmanaṃ cittenevāti veditabbaṃ. <hi rend="bold">Micchā passatī</hi>ti vitathaṃ passati.</p>

<p rend="bodytext"><hi rend="bold">Koṭṭhāsato</hi>ti <pb ed="M" n="0.0081" /> phassapañcamakādīsu cittaṅgakoṭṭhāsesu ye koṭṭhāsā honti, tatoti attho. Nanu ca cetanā kammapathesu na vuttāti paṭipāṭiyā sattannaṃ kammapathabhāvo na yuttoti? Na, avacanassa aññahetuttā. Na hi cetanāya akammapathattā kammapatharāsimhi avacanaṃ, kadāci pana kammapatho hoti, na sabbadāti kammapathabhāvassa aniyatattā avacanaṃ. Yadā pana kammapatho hoti, tadā kammapatharāsisaṅgaho na nivāritoti. ‘‘Pañca sikkhāpadā parittārammaṇā evā’’ti etena adinnādānādīnaṃ sattārammaṇabhāvavirodhaṃ ‘‘sattasaṅkhāte saṅkhāre eva <pb ed="V" n="0.0077" /> ārabbha pavattito’’ti sayameva pariharissati. ‘‘Natthi sattā opapātikā’’ti pavattamānā diṭṭhi tebhūmakadhammavisayāvāti saṅkhārārammaṇatā vuttā. Vipākanissandaphalāni yathākkamaṃ nirayādivipākaduggatatādīni.</p>

<p rend="centre">Akusalakammapathakathāvaṇṇanā niṭṭhitā.</p>

<p rend="subhead">Kusalakammapathakathāvaṇṇanā</p>

<p rend="bodytext"><hi rend="bold">Pāṇātipātādīhi pana viratiyo</hi>ti etaṃ yāhi viratīhi sampayuttā cetanā ‘‘kāyavacīkammānī’’ti vuccanti, tāsañca kammapathabhāvo yuttoti katvā vuttaṃ. Tathā hi vakkhati ‘‘paṭipāṭiyā satta cetanāpi vaṭṭanti viratiyopī’’ti. <hi rend="bold">Allasasamaṃsa</hi>nti jīvamānakasasamaṃsaṃ. Voropetā hutvā nābhijānāmi. Dussīlyādārammaṇā tadārammaṇā. Jīvitindriyādiārammaṇā kathaṃ dussīlyādīni pajahantīti taṃ dassetuṃ <hi rend="bold">‘‘yathā panā’’</hi>tiādi vuttaṃ. <hi rend="bold">Anabhijjhā…pe… viramantassā</hi>ti abhijjhaṃ pajahantassāti attho. Na hi manoduccaritā virati atthi anabhijjhādīheva tappahānato.</p>

<p rend="subhead">Kammapathasaṃsandanakathāvaṇṇanā</p>

<p rend="bodytext">Kammapathappattānaṃ dussīlyādīnaṃ asaṃvarānaṃ tathā duccaritānañca akusalakammapathehi kammapathappattānameva ca susīlyādīnaṃ saṃvarānaṃ tathā sucaritānañca kusalakammapathehi atthato nānattābhāvadassanaṃ. Atha vā tesaṃ phassadvārādīhi avirodhabhāvena dīpanaṃ kammapathasaṃsandananti keci vadanti <pb ed="M" n="0.0082" />, tadetaṃ vicāretabbaṃ. Na hi pañcaphassadvārapañcaasaṃvaradvārapañcasaṃvaradvāresu uppannānaṃ asaṃvarānaṃ saṃvarānañca kammapathatā atthi pāṇātipātādīnaṃ parasantakavatthulobhaparasattārammaṇabyāpādaahetukadiṭṭhiādīnañca tesu dvāresu anuppattito. Tividhakaāyaduccaritādīni ca kammapathāti pākaṭā evāti kiṃ tesaṃ kammapathehi nānattābhāvadassanena, na ca duccaritānaṃ sucaritānañca phassadvārādivasena uppatti dīpitā, nāpi asaṃvarānaṃ saṃvarānañca yato tesaṃ phassadvārādīhi avirodhabhāvena dīpanā siyā, kevalaṃ pana phassadvārādivasena <pb ed="V" n="0.0078" /> uppannānaṃ asaṃvarānaṃ saṃvarānañca kāyakammāditā dīpitā. Yadi ca ettakaṃ kammapathasaṃsandanaṃ, ‘‘akusalaṃ kāyakammaṃ pañcaphassadvāravasena nuppajjatī’’tiādi kammapathasaṃsandanaṃ na siyā. Esāpi chaphassadvārādīhi avirodhadīpanāti ce, vuttameva pakārantarena dassetuṃ ‘‘atha vā’’ti na vattabbaṃ. Samuccayatthe ca atha vā-sadde kammapathappattāneva dussīlyādīni kāyakammādināmehi vadantehi manokammassa chaphassadvāravasena uppatti na vattabbā. Na hi taṃ cakkhudvārādivasena uppajjatīti. Yadi ca kammapathappattā eva asaṃvarādayo gahitā, duccaritehi aññesaṃ asaṃvarānaṃ abhāvā tesañca taṃtaṃkammabhāvassa vuttattā ‘‘copanakāyaasaṃvaradvāravasena uppanno asaṃvaro akusalaṃ kāyakammameva hotī’’tiādi na vattabbaṃ siyā. Vuccamāne hi tasmiṃ saṅkaro siyā, vacīmanokammānipi hi kāyadvāre uppajjanti, tathā sesadvāresupi kammantarānīti.</p>

<p rend="bodytext">Atha pana dvārantare uppajjamānaṃ kammantarampi taṃdvārikakammameva siyā, ‘‘tividhaṃ kāyaduccaritaṃ akusalaṃ kāyakammamevā’’tiādi, ‘‘akusalaṃ kāyakammaṃ copanakāyaasaṃvaradvāravasena vācāasaṃvaradvāravasena ca uppajjatī’’tiādi ca virujjheyya. Duccaritānañhi aññadvāracaraṇaṃ atthi, na cassa dvārantaruppannaṃ kammantaraṃ hotīti. Tasmā heṭṭhā kammapathappattānaṃ eva kāyakammādibhāvassa vuttattā sesānañca taṃtaṃdvāruppannānaṃ kusalākusalānaṃ dvārasaṃsandane taṃtaṃdvārapakkhikabhāvassa katattā idha kammapathaṃ appattānañca cetanābhāvato akammānañca asaṃvarānaṃ saṃvarānañca bhajāpiyamānānaṃ kammapathānaṃ viya kāyakammāditādīpanaṃ, kammapathappattānaṃ tividhakāyaduccaritādīnaṃ tividhakāyasucaritādīnañca dvārantaracaraṇepi kāyakammādibhāvāvijahanadīpanaṃ, yathāpakāsitānañca kammapathabhāvaṃ pattānaṃ <pb ed="M" n="0.0083" /> apattānañca akusalakāyakammādīnañca kusalakāyakammādīnañca phassadvārādīhi uppattipakāsanañca kammapathasaṃsandanaṃ nāma. Kasmā? Akammapathānaṃ kammapathesu kammapathānañca akammapathesu samānanāmatāvasena, kammapathānaṃ kammapathesu sāmaññanāmāvijahanavasena, ubhayesañca uppattivasena dvāresu ettha saṃsanditattā.</p>

<p rend="bodytext">Tattha tividhakammadvāravasena uppannānaṃ kammānaṃ ñātakammabhāvatāya taṃtaṃkammabhāvassa avacanīyattā kammadvāresu tesaṃ uppattiyā ca vuttattā pañcaviññāṇadvāravasena asaṃvarādīnaṃ uppattipariyāyavacanābhāvato ca kammadvāraviññāṇadvārāni virajjhitvā <hi rend="bold">‘‘pañcaphassadvāravasena hi uppanno’’</hi>tiādi <pb ed="V" n="0.0079" /> vuttaṃ. ‘‘Yampidaṃ cakkhusamphassapaccayā uppajjati sukhaṃ vā’’tiādinā ‘‘cakkhusamphassapaccayā vedanākkhandho atthi kusalo’’tiādinā ca pañcaphassadvāravasena asaṃvarādīnaṃ uppattipariyāyo vutto, na ca ‘‘yamidaṃ cakkhuviññāṇapaccayā’’tiādivacanaṃ atthīti. Vuttampi cetaṃ ‘‘cakkhuviññāṇasahajāto hi phasso cakkhusamphasso’’tiādi (dha. sa. 1 kammakathā; mahāni. aṭṭha. 86). Tena hi asaṃvarānaṃ saṃvarānañca cakkhusamphassādīhi asahajātattā manosamphassasahajātānañca cakkhusamphassadvārādivasena uppatti dīpitāti. ‘‘So hi kāyadvāre copanaṃ patto akusalaṃ kāyakammaṃ hotī’’tiādinā ‘‘copanakāyaasaṃvaradvāravasena uppanno akusalaṃ kāyakammameva hotī’’tiādinā ca vacīkammādīnañca kammapathappattānaṃ asaṃvarabhūtānaṃ kāyakammādibhāve āpanne ‘‘catubbidhaṃ vacīduccaritaṃ akusalaṃ vacīkammameva hotī’’tiādinā apavādena nivatti daṭṭhabbā. Evañca katvā pubbe dassitesu asaṃvaravinicchayesu dutiyavinicchayesu ca na koci virodho. Na hi vacīkammādibhūto copanakāyaasaṃvaro kāyakammādi hotīti.</p>

<p rend="bodytext"><hi rend="bold">Akusalaṃ manokammaṃ pana chaphassadvāravasena uppajjati, taṃ kāyavacīdvāresu copanaṃ pattaṃ akusalaṃ kāyavacīkammaṃ hotī</hi>ti ettha kiṃ taṃ akusalaṃ manokammaṃ nāma, heṭṭhā dassitanayena ca kāyavacīdvāresu uppannaṃ tividhaṃ manoduccaritaṃ copanaṃ appattaṃ sabbākusalañca. Yadi evaṃ tassa kāyavacīkammabhāvo natthīti ‘‘copanappattaṃ kāyavacīkammaṃ hotī’’ti na yujjatīti <pb ed="M" n="0.0084" />? No na yujjati copanappattaṃ kāye vācāya ca akusalaṃ kammaṃ hotīti atthasiddhito. Kammaṃ pana hontaṃ kiṃ kammaṃ hotīti? Manokammameva hotīti. Idaṃ vuttaṃ hoti – copanappattaṃ akusalaṃ kāyadvāre vacīdvāre ca manokammaṃ hotīti. Atha vā taṃ-saddassa manokammena sambandhaṃ akatvā chaphassadvāravasena yaṃ uppajjati, tanti yathāvuttauppādamattaparicchinnena sambandho kātabbo. Kiṃ pana tanti? Kammakathāya pavattamānattā kammanti viññāyati, tañca manosamphassadvāre uppajjamānampi tividhaṃ kammaṃ hotīti. Yathā taṃ hoti, taṃ dassetuṃ <hi rend="bold">‘‘kāyavacīdvāresu copanaṃ patta’’</hi>ntiādimāha. Tattha niyamassa akatattā copanappatti upalakkhaṇabhāvena kāyavacīkammanāmasādhikāva, na pana sabbampi copanappattaṃ kāyavacīkammameva, nāpi kusalapakkhe copanaṃ appattaṃ kāyavacīkammaṃ na hotīti ayamattho siddhova hotīti.</p>

<p rend="bodytext">Atha <pb ed="V" n="0.0080" /> vā <hi rend="bold">ta</hi>nti taṃ chaphassadvāravasena uppajjamānaṃ manokammanti sabbaṃ manasāpi nipphajjamānaṃ kammaṃ manokammanti codakādhippāyena gahetvā vadati, na pubbe dassitamanokammanti. Yo hi parassa adhippāyo ‘‘manasā nipphattito sabbena manokammeneva bhavitabbaṃ, na kāyavacīkammenā’’ti, taṃ nivattetvā kammattayaniyamaṃ dassetuṃ idamāraddhaṃ <hi rend="bold">‘‘taṃ kāyavacīdvāresu copanaṃ patta’’</hi>ntiādi. Ettha ca saṅkarābhāvo purimanayeneva veditabbo. Atha vā kammanti avisesena kammasaddamattena sambandhaṃ katvā yathāvutto kammappabhedo yathā hoti, taṃ pakāraṃ dasseti. Asaṅkaro ca vuttanayova. Yaṃ pana vadanti ‘‘kāyavacīkammasahajātā abhijjhādayo yadā cetanāpakkhikā honti, tadā tāni manokammāni kāyavacīkammāni hontī’’ti, tañca na, cetanāpakkhikānaṃ manokammattābhāvā. Abbohārikatte ca manokammatā suṭṭhutaraṃ natthi. Vuttampi cetaṃ ‘‘abbohārikā vā’’ti. Tasmā manokammassa kāyavacīkammatā na vattabbā. Abhijjhādikiriyākārikāya eva cetanāya sampayuttā abhijjhādayo manokammaṃ, na pāṇātipātādikāyavacīkiriyākārikāyāti bhiyyopi tesaṃ manokammatāti na tesaṃ manokammānaṃ sataṃ kāyavacīkammatā vattabbāti. Evaṃ kammānaṃ dvāresu dvārānañca kammesu aniyatattā dvāranibandhanaṃ na kataṃ. Idāni akatepi ca dvāranibandhane yesaṃ dvārānaṃ vasena idaṃ cittaṃ uppajjati, tesaṃ taṃtaṃdvārakammapathānañca vasena uppattiyā yathābhaṭṭhapāḷiyā vuttāya <pb ed="M" n="0.0085" /> ca dīpanatthaṃ <hi rend="bold">‘‘tattha kāmāvacara’’</hi>ntiādimāha. <hi rend="bold">Cittaṃ tividhakammadvāravasena uppajjatī</hi>ti idaṃ manokammadvārabhūtassa tena sabhāvena uppattiṃ gahetvā vuttaṃ. Yathā vā cittaṃ cittādhipateyyanti sampayuttavasena vuccati, evamidhāpīti veditabbaṃ. Copanadvayarahitassa manopabandhassa manokammadvārabhāve pana vattabbameva natthi.</p>

<p rend="centre">Kammapathasaṃsandanakathāvaṇṇanā niṭṭhitā.</p>

<p rend="centre">Dvārakathāvaṇṇanā niṭṭhitā.</p>

<p rend="bodytext"><hi rend="bold">Ayaṃ yojanā</hi>ti ‘‘rūpārammaṇaṃ vā…pe… dhammārammaṇaṃ vā’’ti etena saha ‘‘yaṃ yaṃ vā panā’’ti etassa ayaṃ sambandhoti attho. Ko panāyaṃ sambandhoti? Yena vacanāni aññamaññaṃ sambajjhanti, taṃ pubbāparavacane payojanaṃ sambandho. Idha ca sabbārammaṇatādidassanaṃ ‘‘rūpārammaṇaṃ vā…pe… dhammārammaṇaṃ vā’’ti etassa anantaraṃ ‘‘yaṃ yaṃ vā panā’’ti etassa vacane payojanaṃ yojanā daṭṭhabbaṃ. Tattha <hi rend="bold">‘‘rūpārammaṇaṃ vā…pe… dhammārammaṇaṃ vā ārabbhā’’</hi>ti ettakena <pb ed="V" n="0.0081" /> āpannaṃ dosaṃ dassetvā tannivattanavasena ‘‘yaṃ yaṃ vā panā’’ti etassa payojanaṃ dassetuṃ <hi rend="bold">‘‘heṭṭhā’’</hi>tiādimāha. Dutiye atthavikappe ‘‘yaṃ yaṃ vāpanā’’ti etena appadhānampi rūpādiṃ ākaḍḍhati. Na hi padhānassa cittassa attanoyeva ārammaṇabhāvo atthīti. <hi rend="bold">Heṭṭhā vuttanayenā</hi>ti sabbārammaṇatādinayena. ‘‘Heṭṭhā gahitameva gahitanti vatvā tassa vacane payojanaṃ dassetuṃ ‘rūpaṃ vā…pe… idaṃ vā idaṃ vā ārabbhā’ti kathetuṃ idaṃ vutta’’nti vuttaṃ. Tattha <hi rend="bold">idaṃ vā idaṃ vā</hi>ti etaṃ sabbārammaṇatādiṃ sandhāya kathitanti veditabbaṃ.</p>

<p rend="title">Dhammuddesavārakathā</p>

<p rend="subhead">Phassapañcamakarāsivaṇṇanā</p>

<p rend="bodytext"><hi rend="bold">Ācariyāna</hi>nti revatācariyassa. <hi rend="bold">Na panetaṃ sārato daṭṭhabbaṃ</hi>. Na hi phassādīnaṃ kāmāvacarādibhāvadassanatthaṃ idamāraddhaṃ, kintu tasmiṃ samaye phassādisabhāvadassanatthanti.</p>

<p rend="bodytext"><hi rend="bold">Cittassa paṭhamābhinipātattā</hi>ti sabbe cetasikā cittāyattā cittakiriyābhāvena vuccantīti phasso ‘‘cittassa paṭhamābhinipāto’’ti vutto. Kāmaṃ <pb ed="M" n="0.0086" /> uppannaphasso puggalo cittacetasikarāsi vā ārammaṇena phuṭṭho phassasahajātāya vedanāya taṃsamakālameva vedeti, phasso pana obhāsassa padīpo viya vedanādīnaṃ paccayaviseso hotīti purimakālo viya vutto. Gopānasīnaṃ upari tiriyaṃ ṭhapitakaṭṭhaṃ <hi rend="bold">pakkhapāso</hi>. Kaṭṭhadvayādi viya ekadesena ekapassena anallīyamānopi rūpena saha phassassa sāmaññaṃ anallīyamānaṃ saṅghaṭṭanameva, na visayabhāvo, saṅghaṭṭanañca phassassa cittārammaṇānaṃ sannipatanabhāvo eva. Vatthārammaṇasannipātena sampajjatīti saṅghaṭṭanasampattiko phasso. Pāṇidvayassa sannipāto viya cittārammaṇasannipāto phasso cittassa ārammaṇe sannipatitappavattiyā paccayo hotīti <hi rend="bold">kiccaṭṭheneva rasena saṅghaṭṭanaraso</hi>. Tathā paccayabhāvo hi tassa phassassa saṅghaṭṭanakiccanti. Yathā hi pāṇiyā pāṇimhi saṅghaṭṭanaṃ tabbisesabhūtā rūpadhammā, evaṃ cittassa ārammaṇe saṅghaṭṭanaṃ tabbisesabhūto eko cetasikadhammo daṭṭhabbo. <hi rend="bold">Citteyevā</hi>ti etena cetasikasabhāvataṃ vatthārammaṇehi asaṃsaṭṭhaṃ saṅghaṭṭanaṃ vedanāya dasseti, na pana vatthunissayataṃ paṭikkhipati. Tassa phassassa kāraṇabhūto tadanurūpo <pb ed="V" n="0.0082" /> samannāhāro tajjāsamannāhāro. Indriyassa tadabhimukhabhāvo āvajjanāya ca ārammaṇakaraṇaṃ visayassa parikkhatatā abhisaṅkhatatā viññāṇassa visayabhāvakaraṇanti attho.</p>

<p rend="bodytext">Sukhavedanāyameva labbhati assādabhāvatoti adhippāyo. <hi rend="bold">Vissavitāyā</hi>ti arahatāya. Anekatthattā hi dhātūnaṃ arahattho vipubbo susaddo. Vissavaṃ vā sajanaṃ vasitā kāmakāritā <hi rend="bold">vissavitā. Ārammaṇarasekadesameva anubhavantī</hi>ti idaṃ phusanādikiccaṃ ekadesānubhavanamiva hotīti katvā vuttaṃ. Vedayitasabhāvo eva hi anubhavananti. Phusanādibhāvena vā ārammaṇaggahaṇaṃ ekadesānubhavanaṃ, vedayitabhāvena gahaṇaṃ yathākāmaṃ sabbānubhavanaṃ. Evaṃ sabhāvāneva tāni gahaṇānīti na vedanāya viya phassādīnampi yathāsakakiccakaraṇena sāmibhāvānubhavanaṃ codetabbaṃ. <hi rend="bold">Ayaṃ idhā</hi>ti etena pañcasu vedanāsu imasmiṃ citte adhippetaṃ somanassavedanaṃ vadati, tasmā asomanassavedanaṃ apanetvā gahitāya somanassavedanāya samānā iṭṭhākārasambhogarasatā vuttāti veditabbā.</p>

<p rend="bodytext">Nimittena <pb ed="M" n="0.0087" /> punasañjānanakiccā <hi rend="bold">paccābhiññāṇarasā</hi>. Punasañjānanassa paccayo punasañjānanapaccayo, tadeva nimittaṃ puna…pe… nimittaṃ, tassa karaṇaṃ <hi rend="bold">puna…pe… karaṇaṃ</hi>. Punasañjānanapaccayabhūtaṃ vā nimittakaraṇaṃ <hi rend="bold">puna…pe… karaṇaṃ,</hi> tadassā kiccanti attho. Punasañjānanapaccayanimittakaraṇaṃ nimittakārikāya nimittena sañjānantiyā ca sabbāya saññāya samānaṃ veditabbaṃ. <hi rend="bold">Ñāṇameva anuvattati,</hi> tasmā abhinivesakārikā viparītaggāhikā ca na hotīti adhippāyo. Etenupāyena samādhisampayuttāya aciraṭṭhānatā ca na hotīti daṭṭhabbā.</p>

<p rend="bodytext"><hi rend="bold">Abhisandahatī</hi>ti pabandhati pavatteti. <hi rend="bold">Cetanābhāvo</hi> byāpārabhāvo. <hi rend="bold">Diguṇussāhā</hi>ti na diguṇaṃ vīriyayogaṃ sandhāya vuttaṃ, attano eva pana byāpārakiccassa mahantabhāvaṃ dīpeti. <hi rend="bold">Ussāhanabhāvenā</hi>ti ādarabhāvena. Sā hi sayaṃ ādarabhūtā sampayutte ādarayatīti.</p>

<p rend="bodytext"><hi rend="bold">Vijānanaṃ</hi> ārammaṇassa upaladdhi. <hi rend="bold">Sandahanaṃ</hi> cittantarassa anuppabandhanaṃ. <hi rend="bold">Cakkhunā hi diṭṭha</hi>nti cakkhunā daṭṭhabbaṃ. Yathā ‘‘diṭṭhaṃ sutaṃ mutaṃ viññāta’’nti daṭṭhabbādi vuccati, evamidhāpi veditabbaṃ. <hi rend="bold">Cakkhunā hī</hi>tiādīsu cakkhunā…pe… manasā dvārenāti attho. Nagaraguttikassa <pb ed="V" n="0.0083" /> viya cittassa ārammaṇavibhāvanamattaṃ upadhāraṇamattaṃ upaladdhimattaṃ kiccaṃ, ārammaṇapaṭivedhanapaccābhiññāṇādi pana kiccaṃ paññāsaññādīnanti veditabbaṃ. <hi rend="bold">Purimaniddiṭṭha</hi>nti samayavavatthāne niddiṭṭhaṃ. Bhāvento viya na na uppajjati, kintu uppajjatīti dassetuṃ <hi rend="bold">‘‘cittaṃ hotī’’</hi>ti vuttanti etaṃ hoti-saddassa uppajjati-saddassa ca samānatthatte sati yujjeyya, tadatthatte ca tattha uppannaṃ hotīti na vucceyya. Na hi yuttaṃ uppannaṃ uppajjatīti vattuṃ. Cittassa ca uppannatā samayavavatthāne vuttā evāti kiṃ tassa puna uppattidassanena. Yena ca samayavavatthānaṃ kataṃ, tassa niddeso na na sakkā kātunti kiṃ taṃ niddesatthaṃ uddesena dutiyena, niddeseneva ca phassādīhi ca aññattaṃ cittassa sijjhatīti kiṃ tadatthena puna vacanena, aññappayojanattā pana purimassa cittavacanassa pacchimaṃ vuttaṃ. Purimañhi samayavavatthānatthameva vuttaṃ, na vavatthitasamaye vijjamānadhammadassanatthaṃ, itarañca tasmiṃ samaye vijjamānadhammadassanatthaṃ vuttaṃ, na samayavavatthānatthaṃ, na ca aññadatthaṃ vacanaṃ aññadatthaṃ vadati, na ca lesena vuttoti katvā mahākāruṇiko atthaṃ pākaṭaṃ na karotīti.</p>

<p rend="centre">Phassapañcamakarāsivaṇṇanā niṭṭhitā.</p>

<p rend="subhead">Jhānaṅgarāsivaṇṇanā</p>

<p rend="bodytext"><hi rend="bold">Vitakketī</hi>ti <pb ed="M" n="0.0088" /> dhammato aññassa kattunivattanatthaṃ dhammameva kattāraṃ niddisati. Tassa pana vasavattibhāvanivāraṇatthaṃ <hi rend="bold">‘‘vitakkanaṃ vā’’</hi>ti bhāvaniddeso. Rūpaṃ rūpanti pathavī pathavīti vā ākoṭento viya hotīti <hi rend="bold">ākoṭanalakkhaṇo</hi>. Ādito, abhimukhaṃ vā hananaṃ <hi rend="bold">āhananaṃ,</hi> parito, parivattetvā vā āhananaṃ <hi rend="bold">pariyāhananaṃ</hi>. Vicārato oḷārikaṭṭhena vicārasseva pubbaṅgamaṭṭhena anuravato oḷāriko tassa ca pubbaṅgamo <hi rend="bold">ghaṇṭābhighāto viya</hi> hoti <hi rend="bold">vitakko</hi>. So yathā ghaṇṭābhighāto paṭhamābhinipāto hoti, evaṃ ārammaṇābhimukhaniropanaṭṭhena paṭhamābhinipāto hoti. <hi rend="bold">Vipphāravā</hi>ti vicalanayutto. <hi rend="bold">Anuppabandhena pavattiya</hi>nti upacāre vā appanāyaṃ vā santānena pavattiyaṃ. Tattha hi vitakko niccalo hutvā ārammaṇaṃ anupavisitvā pavattati. <hi rend="bold">Maṇḍala</hi>nti khalamaṇḍalaṃ.</p>

<p rend="bodytext"><hi rend="bold">Piṇayatī</hi>ti <pb ed="V" n="0.0084" /> tappeti, vaḍḍheti vā. <hi rend="bold">Pharaṇarasā</hi>ti paṇītarūpehi kāyassa byāpanarasā. Udaggabhāvo <hi rend="bold">odagyaṃ. Khuddikā</hi> lahuṃ lomahaṃsanamattaṃ katvā bhinnā na puna uppajjati. <hi rend="bold">Khaṇikā</hi> bahulaṃ uppajjati. Ubbegato <hi rend="bold">pharaṇā</hi> niccalattā ciraṭṭhitikattā ca paṇītatarā. Passaddhiyā nimittabhāvena gabbhaṃ gaṇhantī. Appanāsampayuttāva pīti <hi rend="bold">appanāsamādhipūrikā</hi>ti katvā sā ṭhapitā. <hi rend="bold">Itarā dve</hi> khaṇikopacārasamādhipūrikā pītī.</p>

<p rend="bodytext"><hi rend="bold">Samādhicittenā</hi>ti samādhisahitacittena. <hi rend="bold">Avisāro</hi> attano eva avisaraṇasabhāvo. <hi rend="bold">Avikkhepo</hi> sampayuttānaṃ avikkhittatā. Yena sampayuttā avikkhittā honti, so dhammo avikkhepoti. <hi rend="bold">Visesato</hi>ti yebhuyyena. Sukhavirahitopi hi atthi samādhīti. Padīpanidassanena santānaṭṭhitibhāvaṃ samādhissa dasseti.</p>

<p rend="centre">Jhānaṅgarāsivaṇṇanā niṭṭhitā.</p>

<p rend="subhead">Indriyarāsivaṇṇanā</p>

<p rend="bodytext"><hi rend="bold">Saddahanti etāyā</hi>ti saddahanakiriyāya pavattamānānaṃ dhammānaṃ tattha ādhipaccabhāvena saddhāya paccayataṃ dasseti. Tassā hi dhammānaṃ tathāpaccayabhāve <pb ed="M" n="0.0089" /> sati ‘‘puggalo saddahatī’’ti vohāro hoti. Pasādanīyaṭṭhānesu pasādassa paṭipakkhabhūtaṃ akusalaṃ assaddhiyaṃ micchādhimokkho ca. Pasādabhūto nicchayo vatthugato adhimokkhalakkhaṇaṃ, na yevāpanakādhimokkhoti. <hi rend="bold">Indaṭṭhaṃ kāretī</hi>ti ‘‘maṃ antarena tumhākaṃ adhimuccanaṃ natthi, mayā saddahathā’’ti viya attānaṃ anuvatteti sampayuttadhamme. Evaṃ sesesupi. <hi rend="bold">Pakkhandana</hi>nti saṃsīdanaṃ. <hi rend="bold">Paṅko</hi> kaddamato ghanībhūto hoti. <hi rend="bold">Paṇakaṃ</hi> picchilaṃ udakamalaṃ. Pītaṃ udakaṃ. <hi rend="bold">Okappanalakkhaṇā</hi>ti anupavisitvā evametanti kappanalakkhaṇā. Akalusabhāvo <hi rend="bold">akālusiyaṃ,</hi> anāvilabhāvoti attho. Buddhādivatthūni <hi rend="bold">saddheyyāni</hi>. Sappurisūpasevanasaddhammasavanayonisomanasikāradhammānudhammapaṭipattiyo <hi rend="bold">sotāpattiyaṅgāni</hi>. Kusaladhammānaṃ ādāne <hi rend="bold">hattho</hi> viya, sabbasampattinipphādane <hi rend="bold">vittaṃ</hi> viya, amatakasiphalaphalane <hi rend="bold">bījaṃ</hi> viya daṭṭhabbā.</p>

<p rend="bodytext"><hi rend="bold">Vīrabhāvo</hi>ti <pb ed="V" n="0.0085" /> yena vīro nāma hoti, so dhammoti attho. Anubalappadānaṃ <hi rend="bold">paggaho</hi>. Maggo gantabbo hoti, maggo gato, kammaṃ kattabbaṃ, kammaṃ kataṃ, appamattako ābādho uppanno, gilānā vuṭṭhito hoti aciravuṭṭhito gelaññā, gāmaṃ vā nigamaṃ vā piṇḍāya caranto na labhati lūkhassa vā paṇītassa vā bhojanassa yāvadatthaṃ pāripūriṃ, labhati…pe… pāripūrinti etāni anurūpapaccavekkhaṇāsahitāni aṭṭha vīriyārambhavatthūni taṃmūlakāni vā paccavekkhaṇāni.</p>

<p rend="bodytext">Cirakatādiārammaṇaṃ upagantvā ṭhānaṃ, anissajjanaṃ vā ārammaṇassa <hi rend="bold">upaṭṭhānaṃ</hi>. Udake alābu viya ārammaṇaṃ pilavitvā gantuṃ appadānaṃ pāsāṇassa viya niccalassa ārammaṇassa ṭhapanaṃ sāraṇaṃ asammuṭṭhatākaraṇaṃ <hi rend="bold">apilāpanaṃ</hi>. Apilāpe karoti <hi rend="bold">apilāpeti. Gatiyo</hi>ti nipphattiyo sambhavato phalato ca. <hi rend="bold">Aparo nayo</hi>ti rasādidassanatthaṃ āraddhaṃ. Sammosapaccanīkaṃ kiccaṃ <hi rend="bold">asammoso,</hi> na sammosābhāvamattaṃ. Satiyā vatthubhūtā kāyādayo <hi rend="bold">kāyādisatipaṭṭhānā,</hi> satiyoyeva vā purimā pacchimānaṃ padaṭṭhānaṃ.</p>

<p rend="bodytext"><hi rend="bold">Vikkhepassa</hi> uddhaccassa. <hi rend="bold">Paññāpetī</hi>ti pakārehi jānāpeti. <hi rend="bold">Ekālokā hotī</hi>ti vipassanupakkilesobhāsaṃ sandhāyāha. Manate vijānāti etenāti vā <hi rend="bold">mano,</hi> evañca katvā ‘‘manañca paṭicca dhamme cā’’ti (ma. ni. 1.204, 400; 3.421, 425) kāraṇabhāvena <pb ed="M" n="0.0090" /> mano vutto. Sabbo hi mano attano anantarassa viññāṇassa kāraṇanti. <hi rend="bold">Vijānātī</hi>ti paricchinnopaladdhivasena jānāti, na saññāpaññā viya sañjānanapaṭivijjhanavasena.</p>

<p rend="bodytext"><hi rend="bold">Pītisomanassasampayogato</hi>ti vutte yena yogā sumano hoti, taṃ somanassanti vuccatīti pītiyā ca somanassabhāvo āpajjati, tasmā vināpi kāyena vatthunā sātavedanāsampayogatoti yojetabbaṃ. Evañca nippītikaṃ somanassañca saṅgahitaṃ hoti, pītiupalakkhitaṃ vā somanassaṃ sappītikaṃ nippītikañca somanassanti attho daṭṭhabbo.</p>

<p rend="bodytext"><hi rend="bold">Pavattasantatādhipateyya</hi>nti pavattasaṅkhātāya santatiyā adhipatibhūtaṃ. Jīvitindriyassa hi attano vijjamānakkhaṇe anupālentassa anantarañca sānupālanānaṃ uppattiyā hetubhūtassa vasena pavattaṃ ciraṭṭhitikaṃ hoti, taṃtaṃkammavisesena visesayuttaṃ yāva cuti avisesena vā yāva parinibbānaṃ avicchinnaṃ pavattati jīvamānatāvisesayuttañcāti rūpārūpajīvitindriyānaṃ samānalakkhaṇādiṃ <pb ed="V" n="0.0086" /> vattuṃ <hi rend="bold">‘‘attanā avinibhuttadhammāna’’</hi>nti āha. Anupāletabbānaṃ <hi rend="bold">atthikkhaṇeyeva</hi>. Asati hi anupāletabbe uppalādimhi kiṃ udakaṃ anupāleyyāti. <hi rend="bold">Tassa tassā</hi>ti anupālanādikassa. <hi rend="bold">Sādhanato</hi>ti sādhanena. Taṃsādhanañca jīvamānavisesapaccayabhāvato.</p>

<p rend="centre">Indriyarāsivaṇṇanā niṭṭhitā.</p>

<p rend="subhead">Maggaṅgarāsivaṇṇanā</p>

<p rend="bodytext"><hi rend="bold">Sammā</hi>ti aviparītaniyyānikabhāvena. <hi rend="bold">Pasatthatā</hi> ca evameva daṭṭhabbā.</p>

<p rend="subhead">Balarāsivaṇṇanā</p>

<p rend="bodytext"><hi rend="bold">Assaddhiye</hi>ti assaddhiyakāraṇā. <hi rend="bold">Ubhayapadavasenā</hi>ti saddhāpadaṃ balapadanti evamādipadadvayavasena. Niyakajjhattaṃ jātiādisamuṭṭhānaṃ etissāti <hi rend="bold">ajjhattasamuṭṭhānā</hi>. Garunā kismiñci vutte gāravavasena patissavanaṃ patissavo, saha patissavena <hi rend="bold">sappatissavaṃ,</hi> patissavabhūtaṃ taṃsabhāgañca yaṃkiñci <pb ed="M" n="0.0091" /> gāravanti attho. <hi rend="bold">Jāti</hi>ādimahattapaccavekkhaṇena uppajjamānā ca hirī tattha gāravavasena pavattatīti <hi rend="bold">‘‘sappatissavalakkhaṇā’’</hi>ti vuccati. Vajjaṃ bhāyati tañca bhayato passatīti <hi rend="bold">vajjabhīrukabhayadassāvī</hi>. Evaṃsabhāvaṃ ottappaṃ. Hirī pāpadhamme gūthaṃ viya passati, ottappaṃ uṇhaṃ viya. <hi rend="bold">Dāyajjaṃ</hi> navalokuttaradhammādi. Ajjhattasamuṭṭhānāditā ca hirīottappānaṃ tattha tattha pākaṭabhāvena vuttā, na pana tesaṃ kadāci aññamaññaṃ vippayogā. Na hi lajjanaṃ nibbhayaṃ pāpabhayaṃ vā alajjanaṃ hotīti.</p>

<p rend="subhead">Mūlarāsivaṇṇanā</p>

<p rend="bodytext"><hi rend="bold">Agedho</hi> anabhijjhanaṃ anabhikaṅkhanaṃ. Anallīno bhāvo adhippāyo etassāti <hi rend="bold">anallīnabhāvo,</hi> evañhi upamāya sameti. <hi rend="bold">Anukūlamitto</hi> anuvattako. <hi rend="bold">Vinayaraso</hi>ti vinayanaraso. <hi rend="bold">Adoso dussīlyamalassā</hi>ti idaṃ dussīlyassa dosasamuṭṭhānataṃ dosūpanissayatañca sandhāya <pb ed="V" n="0.0087" /> vuttaṃ. <hi rend="bold">Abhāvanāyā</hi>ti ‘‘tattha jātānaṃ dhammānaṃ anativattanaṭṭhena bhāvanāindriyānaṃ ekarasaṭṭhena bhāvanā tadupagavīriyavāhanaṭṭhena bhāvanā āsevanaṭṭhena bhāvanā’’ti evaṃ vuttāya paññāsādhanāya bhāvanāya appavatti, tappaṭipakkhabhūtā vā akusalā <hi rend="bold">abhāvanā</hi>. Nigguṇepi guṇaggahaṇaṃ <hi rend="bold">adhikaggahaṇaṃ</hi>. Vijjamānampi guṇaṃ viddhaṃsetvā gahaṇaṃ <hi rend="bold">ūnaggahaṇaṃ</hi>. Catuvipallāsaggahaṇaṃ <hi rend="bold">viparītaggahaṇaṃ</hi>.</p>

<p rend="bodytext"><hi rend="bold">Yāthāvasabhāve</hi>ti ‘‘ettako etassa guṇo, ettako doso’’ti guṇadosānaṃ sabhāve ‘‘jarādhammo jīrati, taṃ kutettha labbhā mā jīrī’’ti evamādipaccavekkhaṇasambhavato. <hi rend="bold">Alobhena ca gahaṭṭhānaṃ</hi> khettavatthādīsu vivādābhāvato. <hi rend="bold">Amohena pabbajitānaṃ</hi> diṭṭhigatavivādābhāvato. Kāmarāgābhinivesavinibandhā hi gahaṭṭhā gahaṭṭhehi vivadanti, diṭṭhirāgābhinivesavinibandhā samaṇā samaṇehīti. Rāgavasena mittasanthavo dosavasena virodho ca tabbisesena <hi rend="bold">upagamāpagamā,</hi> ārammaṇe vā rūpādimhi anurodhavirodhā. <hi rend="bold">Amajjhattabhāvassa</hi> paṭighānunayasaṅkhātassa mohena pavatti. Sukhavipariṇāme dukkhasamāyoge ca paṭighapavattiyaṃ vedanāpariggaho na sijjhatīti adosānubhāvena vedanāsatipaṭṭhānaṃ sijjhati. <hi rend="bold">Dibbavihārassā</hi>ti catunnaṃ jhānānaṃ. <hi rend="bold">Ariyavihāro</hi> phalasamāpatti. Mohena avicārento udāsīnapakkhesupi sattasaṅkhāresu sabbesu <pb ed="M" n="0.0092" /> abhisaṅgaṃ karotīti amūḷhassa tadabhāvo veditabbo. Dukkhadassanassa āsannapaṭipakkhattā dosassa tappaṭipakkhena adosena dukkhadassanaṃ hoti.</p>

<p rend="subhead">Kammapatharāsivaṇṇanā</p>

<p rend="bodytext">Sukhādīni attano <hi rend="bold">na byāpādeti</hi> na vināseti parassa cāti daṭṭhabbaṃ. Kammapathatātaṃsabhāgatāhi <hi rend="bold">kammapathavasena</hi>.</p>

<p rend="subhead">Passaddhādiyugalavaṇṇanā</p>

<p rend="bodytext"><hi rend="bold">Daratho</hi> sārambho, dukkhadomanassapaccayānaṃ uddhaccādikānaṃ kilesānaṃ catunnaṃ vā khandhānaṃ etaṃ adhivacanaṃ. Uddhaccappadhānā kilesā uddhaccādikilesā, uddhaccaṃ vā ādiṃ katvā sabbakilese saṅgaṇhāti. <hi rend="bold">Suvaṇṇavisuddhi viyā</hi>ti yathā suvaṇṇavisuddhi alaṅkāravikativiniyogakkhamā, evaṃ ayampi hitakiriyāviniyogakkhamā.</p>

<p rend="bodytext">Samaṃ <pb ed="V" n="0.0088" />, samantato vā pakārehi jānanaṃ <hi rend="bold">sampajaññaṃ</hi>. Cetiyavandanādiatthaṃ abhikkamādīsu atthānatthapariggaṇhanaṃ <hi rend="bold">sātthakasampajaññaṃ</hi>. Sati ca atthe sappāyāsappāyarūpādipariggaṇhanaṃ <hi rend="bold">sappāyasampajaññaṃ</hi>. Gocaragāmābhikkamanādīsu kammaṭṭhānāvijahanaṃ <hi rend="bold">gocarasampajaññaṃ</hi>. Abhikkamanādīnaṃ dhātuādivasena pavicayo <hi rend="bold">asammohasampajaññaṃ</hi>. Sabbakammaṭṭhānabhāvanānuyuttānaṃ sabbayogīnaṃ sabbadā upakārakā ime dve dhammā pāripanthakaharaṇato bhāvanāvaḍḍhanato ca. Yathāha ‘‘dve dhammā bahukārā sati ca sampajaññañcā’’ti (dī. ni. 3.352). Yuge naddhā viyāti <hi rend="bold">yuganaddhā,</hi> aññamaññaṃ nimittabhāvena samaṃ pavattāti attho. ‘‘Puna caparaṃ, āvuso, bhikkhu samathavipassanaṃ yuganaddhaṃ bhāvetī’’ti (a. ni. 4.170; paṭi. ma. 2.1) hi sutte etesaṃ yuganaddhatā vuttā. Sabbakusaladhammesu līnuddhaccābhāvo etehi dvīhi samaṃ yuttehīti <hi rend="bold">‘‘vīriyasamādhiyojanatthāyā’’</hi>ti āha, yogavacanatthāyāti attho.</p>

<p rend="subhead">Yevāpanakavaṇṇanā</p>

<p rend="bodytext"><hi rend="bold">Rūpābhāvenā</hi>ti ruppanābhāvena. <hi rend="bold">Dhammā</hi>ti etassa attho sabhāvato upalabbhamānāti. <hi rend="bold">Mettāpubbabhāgo</hi>ti appanāppattāya mettāya pubbabhāgo <pb ed="M" n="0.0093" />, parikammamettā etasmiṃ citte atthīti attho. <hi rend="bold">Virativasenā</hi>ti vacīpavattiyā na pūreti, kintu viratiyogenāti attho. <hi rend="bold">Apaṇṇakaṅgānī</hi>ti aviraddhaṅgāni. Yathā tathā vā ārammaṇe vinicchayanaṃ <hi rend="bold">adhimuccanaṃ</hi>. Na hi anadhimuccanto pāṇātipātādīsu dānādīsu vā pavattati, saddhā pana pasādanīyesu pasādādhimokkhoti ayametesaṃ viseso. Dārakassa viya ito cito ca saṃsappanassa karissāmi na karissāmīti avinicchayassa paṭipakkhakiriyā <hi rend="bold">asaṃsappanaṃ. Purimamanato</hi>ti bhavaṅgato. <hi rend="bold">Visadisaṃ</hi> vīthijavanaṃ <hi rend="bold">manaṃ karotī</hi>ti manasikārasāmaññena vīthijavanapaṭipādake dasseti. <hi rend="bold">Tesu dhammesū</hi>ti cittacetasikadhammesu. Atadārammaṇattepi hi tesu samappavattesu udāsīnabhāvato <hi rend="bold">tatramajjhattatā</hi>ti vuccati. Alīnānuddhatappavattipaccayattā <hi rend="bold">ūnādhikanivāraṇarasā</hi>. <hi rend="bold">Kāyaduccaritādivatthūna</hi>nti pāṇādīnaṃ. <hi rend="bold">Amaddanā</hi> maddanapaṭipakkhabhāvova.</p>

<p rend="bodytext">Taṃtaṃrāsikiccavasena vibhāgarahitā <hi rend="bold">avibhattikā. Etthā</hi>ti etesu savibhattikesu dutiyaṭṭhānādīsupi bhājiyamānesu apubbaṃ natthīti attho. <hi rend="bold">Padaṃ pūrita</hi>nti jhānādipadaṃ pañcakādivasena pūritaṃ. Pañca hi aṅgāni jhānapadassa attho, tesu ekasmiñca ūne jhānapadaṃ <pb ed="V" n="0.0089" /> ūnaṃ hotīti. Padasamūho padakoṭṭhāso vā taṃ tameva vā padaṃ, avuttaṃ hāpitaṃ nāma hotīti vuttaṃ ‘‘pūrita’’nti. Vuttasmiññeva vuccamāne anekesaṃ purisasaddānaṃ viya koci sambandho natthīti maññamāno āha <hi rend="bold">‘‘ananusandhikā kathā’’</hi>ti. Antarantarā vuttasmiññeva vuccamāne anukkamena dhammā kathitā na hontīti āha <hi rend="bold">‘‘uppaṭipāṭiyā’’</hi>ti. Phassapañcamakarāsi sabbacittuppādasādhāraṇavasena catukkhandhatappaccayasaṅgahavasena ca vutto. Yathāvuttesu pana rāsīsu ekarāsikiccassapi abhāvā chandādayo yevāpanakavasena vuttā. Vuttānampi ca dhammānaṃ yathā vedanādīnaṃ jhānaṅgādibhāvo vutto, na evaṃ sovacassatākalyāṇamittatādiviseso vuttoti tassa saṅgaṇhanatthaṃ keci dhamme visuṃ ṭhapetvā te ca tañca visesaṃ <hi rend="bold">‘‘ye vā panā’’</hi>ti āha. Veneyyajjhāsayavasena vā sāvasese dhamme vatvā <hi rend="bold">‘‘ye vā panā’’</hi>ti vuttaṃ.</p>

<p rend="centre">Yevāpanakavaṇṇanā niṭṭhitā.</p>

<p rend="centre">Dhammuddesavārakathāvaṇṇanā niṭṭhitā.</p>
</body>
<back></back>
</text>
</TEI.2>