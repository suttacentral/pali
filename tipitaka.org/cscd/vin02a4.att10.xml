<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">Cūḷasaṅgāmo</p>

<p rend="subhead">Anuvijjakassa paṭipattivaṇṇanā</p>

<p rend="bodytext" n="365"><hi rend="paranum">365</hi><hi rend="dot">.</hi> Cūḷasaṅgāme <pb ed="M" n="0.0205" /><pb ed="V" n="0.0208" /><hi rend="bold">saṅgāmāvacarena bhikkhunā</hi>ti saṅgāmo vuccati adhikaraṇavinicchayatthāya saṅghasannipāto. Tatra hi attapaccatthikā ceva sāsanapaccatthikā ca uddhammaṃ ubbinayaṃ satthu sāsanaṃ dīpentā samosaranti vesālikā vajjiputtakā viya. Yo bhikkhu tesaṃ paccatthikānaṃ laddhiṃ madditvā sakavādadīpanatthāya tattha avacarati, ajjhogāhetvā vinicchayaṃ pavatteti, so saṅgāmāvacaro nāma yasatthero viya. Tena saṅgāmāvacarena bhikkhunā saṅghaṃ upasaṅkamantena nīcacittena saṅgho upasaṅkamitabbo. <hi rend="bold">Nīcacittenā</hi>ti mānaddhajaṃ nipātetvā nihatamānacittena. <hi rend="bold">Rajoharaṇasamenā</hi>ti pādapuñchanasamena; yathā rajoharaṇassa saṃkiliṭṭhe vā asaṃkiliṭṭhe vā pāde puñchiyamāne neva rāgo na doso; evaṃ iṭṭhāniṭṭhesu arajjantena adussantenāti attho. <hi rend="bold">Yathāpatirūpe āsane</hi>ti yathāpatirūpaṃ āsanaṃ ñatvā attano pāpuṇanaṭṭhāne therānaṃ bhikkhūnaṃ piṭṭhiṃ adassetvā nisīditabbaṃ. <hi rend="bold">Anānākathikenā</hi>ti nānāvidhaṃ taṃ taṃ anatthakathaṃ akathentena. <hi rend="bold">Atiracchānakathikenā</hi>ti diṭṭhasutamutampi rājakathādikaṃ tiracchānakathaṃ akathentena. <hi rend="bold">Sāmaṃ vā dhammo bhāsitabbo</hi>ti saṅghasannipātaṭṭhāne kappiyākappiyanissitā vā rūpārūpaparicchedasamathācāravipassanācāraṭṭhānanisajjavattādinissitā vā kathā dhammo nāma. Evarūpo dhammo sayaṃ vā bhāsitabbo, paro vā ajjhesitabbo. Yo bhikkhu tathārūpiṃ kathaṃ kathetuṃ pahoti, so vattabbo – ‘‘āvuso saṅghamajjhamhi <pb ed="P" n="7.1364" /> pañhe uppanne tvaṃ katheyyāsī’’ti. <hi rend="bold">Ariyo vā tuṇhībhāvo nātimaññitabbo</hi>ti ariyā tuṇhī nisīdantā na bālaputhujjanā viya nisīdanti. Aññataraṃ kammaṭṭhānaṃ gahetvāva nisīdanti. Iti kammaṭṭhānamanasikāravasena tuṇhībhāvo <pb ed="V" n="0.0209" /> ariyo tuṇhībhāvo nāma, so nātimaññitabbo, kiṃ kammaṭṭhānānuyogenāti nāvajānitabbo; attano patirūpaṃ kammaṭṭhānaṃ gahetvāva nisīditabbanti attho.</p>

<p rend="bodytext"><hi rend="bold">Na upajjhāyo pucchitabbo</hi>ti ‘‘ko nāmo tuyhaṃ upajjhāyo’’ti na pucchitabbo. Esa nayo sabbattha. <hi rend="bold">Na jātī</hi>ti ‘‘khattiyajātiyo tvaṃ brāhmaṇajātiyo’’ti <pb ed="M" n="0.0206" /> evaṃ jāti na pucchitabbā. <hi rend="bold">Na āgamo</hi>ti ‘‘dīghabhāṇakosi tvaṃ majjhimabhāṇako’’ti evaṃ āgamo na pucchitabbo. <hi rend="bold">Kulapadeso</hi>ti khattiyakulādivaseneva veditabbo. <hi rend="bold">Atrassa pemaṃ vā doso vā</hi>ti atra puggale etesaṃ kāraṇānaṃ aññataravasena pemaṃ vā bhaveyya doso vā.</p>

<p rend="bodytext"><hi rend="bold">No parisakappikenā</hi>ti parisakappakena parisānuvidhāyakena na bhavitabbaṃ; yaṃ parisāya ruccati, tadeva cetetvā kappetvā na kathetabbanti attho. <hi rend="bold">Na hatthamuddā dassetabbā</hi>ti kathetabbe ca akathetabbe ca saññājananatthaṃ hatthavikāro na kātabbo.</p>

<p rend="bodytext"><hi rend="bold">Atthaṃ anuvidhiyantenā</hi>ti vinicchayapaṭivedhameva sallakkhentena ‘‘idaṃ suttaṃ upalabbhati, imasmiṃ vinicchaye idaṃ vakkhāmī’’ti evaṃ paritulayantena nisīditabbanti attho. <hi rend="bold">Na ca āsanā vuṭṭhātabba</hi>nti na āsanā vuṭṭhāya sannipātamaṇḍale vicaritabbaṃ, vinayadhare uṭṭhite sabbā parisā uṭṭhahati. <hi rend="bold">Na vītihātabba</hi>nti na vinicchayo hāpetabbo. <hi rend="bold">Na kummaggo sevitabbo</hi>ti na āpatti dīpetabbā. <hi rend="bold">Asāhasikena bhavitabba</hi>nti na sahasākārinā bhavitabbaṃ; sahasā duruttavacanaṃ na kathetabbanti attho. <hi rend="bold">Vacanakkhamenā</hi>ti duruttavācaṃ khamanasīlena. <hi rend="bold">Hitaparisakkinā</hi>ti hitesinā hitagavesinā karuṇā ca karuṇāpubbabhāgo ca upaṭṭhāpetabboti ayaṃ padadvayepi adhippāyo. <hi rend="bold">Anasuruttenā</hi>ti na asuruttena. Asuruttaṃ vuccati viggāhikakathāsaṅkhātaṃ asundaravacanaṃ; taṃ na kathetabbanti attho. <hi rend="bold">Attā pariggahetabbo</hi>ti ‘‘vinicchinituṃ vūpasametuṃ sakkhissāmi nu kho no’’ti evaṃ attā pariggahetabbo; attano pamāṇaṃ jānitabbanti attho. <hi rend="bold">Paro pariggahetabbo</hi>ti ‘‘lajjiyā nu kho ayaṃ parisā, sakkā saññāpetuṃ <pb ed="P" n="7.1365" /> udāhu no’’ti evaṃ paro pariggahetabbo.</p>

<p rend="bodytext"><hi rend="bold">Codako pariggahetabbo</hi>ti ‘‘dhammacodako nu kho no’’ti evaṃ pariggahetabbo. <hi rend="bold">Cuditako pariggahetabbo</hi>ti ‘‘dhammacuditako nu kho no’’ti evaṃ pariggahetabbo. <hi rend="bold">Adhammacodako pariggahetabbo</hi>ti <pb ed="V" n="0.0210" /> tassa pamāṇaṃ jānitabbaṃ. Sesesupi eseva nayo. <hi rend="bold">Vuttaṃ</hi><pb ed="M" n="0.0207" /><hi rend="bold">ahāpentenā</hi>ti codakacuditakehi vuttavacanaṃ ahāpentena. <hi rend="bold">Avuttaṃ apakāsentenā</hi>ti anosaṭaṃ vatthuṃ appakāsentena. <hi rend="bold">Mando hāsetabbo</hi>ti mando momūho paggaṇhitabbo, ‘‘nanu tvaṃ kulaputto’’ti uttejetvā anuyogavattaṃ kathāpetvā tassa anuyogo gaṇhitabbo. <hi rend="bold">Bhīrū assāsetabbo</hi>ti yassa saṅghamajjhaṃ vā gaṇamajjhaṃ vā anosaṭapubbattā sārajjaṃ uppajjati, tādiso ‘‘mā bhāyi, vissaṭṭho kathehi, mayaṃ te upatthambhā bhavissāmā’’ti vatvāpi anuyogavattaṃ kathāpetabbo. <hi rend="bold">Caṇḍo nisedhetabbo</hi>ti apasādetabbo tajjetabbo. <hi rend="bold">Asuci vibhāvetabbo</hi>ti alajjiṃ pakāsetvā āpattiṃ desāpetabbo. <hi rend="bold">Ujumaddavenā</hi>ti yo bhikkhu uju sīlavā kāyavaṅkādirahito, so maddaveneva upacaritabbo. <hi rend="bold">Dhammesu ca puggalesu cā</hi>ti ettha yo dhammagaruko hoti na puggalagaruko, ayameva dhammesu ca puggalesu ca majjhattoti veditabbo.</p>

<p rend="bodytext" n="366"><hi rend="paranum">366</hi><hi rend="dot">.</hi><hi rend="bold">Suttaṃ saṃsandanatthāyā</hi>tiādīsu tena ca pana evaṃ sabrahmacārīnaṃ piyamanāpagarubhāvanīyena anuvijjakena samudāhaṭesu suttādīsu suttaṃ saṃsandanatthāya; āpattānāpattīnaṃ saṃsandanatthanti veditabbaṃ. <hi rend="bold">Opammaṃ nidassanatthāyā</hi>ti opammaṃ atthadassanatthāya. <hi rend="bold">Attho viññāpanatthāyā</hi>ti attho jānāpanatthāya. <hi rend="bold">Paṭipucchā ṭhapanatthāyā</hi>ti pucchā puggalassa ṭhapanatthāya. <hi rend="bold">Okāsakammaṃ codanatthāyā</hi>ti vatthunā vā āpattiyā vā codanatthāya. <hi rend="bold">Codanā sāraṇatthāyā</hi>ti dosādosaṃ sarāpanatthāya. <hi rend="bold">Sāraṇā savacanīyatthāyā</hi>ti dosādosasāraṇā savacanīyakaraṇatthāya. <hi rend="bold">Savacanīyaṃ palibodhatthāyā</hi>ti savacanīyaṃ ‘‘imamhā āvāsā paraṃ mā pakkamī’’ti evaṃ palibodhatthāya. <hi rend="bold">Palibodho vinicchayatthāyā</hi>ti vinicchayaṃ pāpanatthāya. <hi rend="bold">Vinicchayo santīraṇatthāyā</hi>ti dosādosaṃ santīraṇatthāya tulanatthāya. <hi rend="bold">Santīraṇaṃ ṭhānāṭṭhānagamanatthāyā</hi>ti āpattianāpattigarukalahukāpattijānanatthāya <pb ed="P" n="7.1366" />. <hi rend="bold">Saṅgho sampariggahasampaṭicchanatthāyā</hi>ti vinicchayasampaṭiggahaṇatthāya ca; suvinicchitadubbinicchitabhāvajānanatthāya cāti attho. <hi rend="bold">Paccekaṭṭhāyino avisaṃvādakaṭṭhāyino</hi>ti issariyādhipaccajeṭṭhakaṭṭhāne <pb ed="M" n="0.0208" /> ca avisaṃvādakaṭṭhāne ca ṭhitā; na te apasādetabbāti attho.</p>

<p rend="bodytext">Idāni ye mandā mandabuddhino evaṃ vadeyyuṃ ‘‘vinayo nāma kimatthāyā’’ti tesaṃ vacanokāsapidahanatthamattaṃ dassetuṃ <hi rend="bold">vinayo saṃvaratthāyā</hi>tiādimāha. Tattha <hi rend="bold">vinayo saṃvaratthāyā</hi>ti sakalāpi vinayapaññatti kāyavacīdvārasaṃvaratthāya. Ājīvavisuddhipariyosānassa sīlassa upanissayo <pb ed="V" n="0.0211" /> hoti; paccayo hotīti attho. Esa nayo sabbattha. Apicettha <hi rend="bold">avippaṭisāro</hi>ti pāpapuññānaṃ katākatavasena cittavippaṭisārābhāvo. <hi rend="bold">Pāmujja</hi>nti dubbalā taruṇapīti. <hi rend="bold">Pītī</hi>ti balavā bahalapīti. <hi rend="bold">Passaddhī</hi>ti kāyacittadarathapaṭippassaddhi. <hi rend="bold">Sukha</hi>nti kāyikacetasikasukhaṃ. Tañhi duvidhampi samādhissa upanissayapaccayo hoti. <hi rend="bold">Samādhī</hi>ti cittekaggatā. <hi rend="bold">Yathābhūtañāṇadassana</hi>nti taruṇavipassanā; udayabbayañāṇassetaṃ adhivacanaṃ. Cittekaggatā hi taruṇavipassanāya upanissayapaccayo hoti. <hi rend="bold">Nibbidā</hi>ti sikhāpattā vuṭṭhānagāminibalavavipassanā. <hi rend="bold">Virāgo</hi>ti ariyamaggo. <hi rend="bold">Vimuttī</hi>ti arahattaphalaṃ. Catubbidhopi hi ariyamaggo arahattaphalassa upanissayapaccayo hoti. <hi rend="bold">Vimuttiñāṇadassana</hi>nti paccavekkhaṇāñāṇaṃ. <hi rend="bold">Vimuttiñāṇadassanaṃ anupādāparinibbānatthāyā</hi>ti apaccayaparinibbānatthāya. Apaccayaparinibbānassa hi taṃ paccayo hoti, tasmiṃ anuppatte avassaṃ parinibbāyitabbatoti. <hi rend="bold">Etadatthā kathā</hi>ti ayaṃ vinayakathā nāma etadatthā. <hi rend="bold">Mantanā</hi>ti vinayamantanā eva. <hi rend="bold">Upanisā</hi>ti ayaṃ ‘‘vinayo saṃvaratthāyā’’tiādikā paramparapaccayatāpi etadatthāya. <hi rend="bold">Sotāvadhāna</hi>nti imissā paramparapaccayakathāya sotāvadhānaṃ. Imaṃ kathaṃ sutvā yaṃ uppajjati ñāṇaṃ, tampi etadatthāya. <hi rend="bold">Yadidaṃ anupādā cittassa vimokkho</hi>ti yo ayaṃ catūhi upādānehi anupādiyitvā cittassa arahattaphalasaṅkhāto vimokkho, sopi etadatthāya; apaccayaparinibbānatthāya evāti attho.</p>

<p rend="bodytext" n="367"><hi rend="paranum">367</hi><hi rend="dot">.</hi> Anuyogavattagāthāsu <pb ed="P" n="7.1367" /><hi rend="bold">paṭhamagāthā</hi> vuttatthā eva.</p>

<p rend="bodytext"><hi rend="bold">Vatthuṃ vipattiṃ āpattiṃ, nidānaṃ ākāraakovido pubbāparaṃ na jānātī</hi>ti ‘‘vatthu’’ntiādīni ‘‘na jānātī’’ti padena sambandho. ‘‘Akovido’’ti <pb ed="M" n="0.0209" /> padassa ‘‘sa ve tādisako’’ti iminā sambandho. Tasmā ayamettha yojanā – yo bhikkhu pārājikādīnaṃ vatthuṃ na jānāti, catubbidhaṃ vipattiṃ na jānāti, sattavidhaṃ āpattiṃ na jānāti, ‘‘idaṃ sikkhāpadaṃ asukasmiṃ nāma nagare paññatta’’nti evaṃ nidānaṃ na jānāti, ‘‘idaṃ purimavacanaṃ idaṃ pacchimavacana’’nti pubbāparaṃ na jānāti, ‘‘idaṃ kataṃ idaṃ akata’’nti katākataṃ na jānāti. <hi rend="bold">Samena cā</hi>ti teneva pubbāparaṃ ajānanassa samena aññāṇena, ‘‘katākataṃ na jānātī’’ti vuttaṃ hoti; evaṃ tāva najānāti-padena saddhiṃ sambandho veditabbo. Yaṃ panetaṃ ‘‘ākāraakovido’’ti vuttaṃ, tattha <hi rend="bold">ākāraakovido</hi>ti kāraṇākāraṇe akovido. Iti yvāyaṃ <pb ed="V" n="0.0212" /> vatthuādīnipi na jānāti, ākārassa ca akovido, sa ve tādisako bhikkhu apaṭikkhoti vuccati.</p>

<p rend="bodytext"><hi rend="bold">Kammañca adhikaraṇañcā</hi>ti imesampi padānaṃ ‘‘na jānātī’’ti padeneva sambandho. Ayaṃ panettha yojanā – tatheva iti yvāyaṃ kammañca na jānāti, adhikaraṇañca na jānāti, sattappakāre samathe cāpi akovido, rāgādīhi pana ratto duṭṭho ca mūḷho ca, bhayena bhayā gacchati, sammohena mohā gacchati, rattattā pana duṭṭhattā ca chandā dosā ca gacchati, paraṃ saññāpetuṃ asamatthatāya na ca saññattikusalo, kāraṇākāraṇadassane asamatthatāya nijjhattiyā ca akovido attano sadisāya parisāya laddhattā laddhapakkho, hiriyā paribāhirattā ahiriko, kāḷakehi kammehi samannāgatattā kaṇhakammo, dhammādariyapuggalādariyānaṃ abhāvato anādaro, sa ve tādisako bhikkhu apaṭikkhoti vuccati, na paṭikkhitabbo na oloketabbo, na sammannitvā issariyādhipaccajeṭṭhakaṭṭhāne ṭhapetabboti attho. Sukkapakkhagāthānampi yojanānayo vuttanayeneva veditabboti.</p>

<p rend="centre">Cūḷasaṅgāmavaṇṇanā niṭṭhitā.</p>
</body>
<back></back>
</text>
</TEI.2>