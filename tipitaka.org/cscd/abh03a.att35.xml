<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">20. Vīsatimavaggo</p>

<p rend="subhead">1. Asañciccakathāvaṇṇanā</p>

<p rend="bodytext" n="857-862"><hi rend="paranum">857-862</hi><hi rend="dot">.</hi> Idāni <pb ed="P" n="0.0185" /><pb ed="V" n="0.0270" /> asañciccakathā nāma hoti. Tattha ‘‘ānantariyavatthūni nāma garūni bhāriyāni, tasmā asañciccāpi tesu vatthūsu vikopitesu ānantariko hotī’’ti yesaṃ laddhi, seyyathāpi ekaccānaṃ uttarāpathakānaṃ; te sandhāya <hi rend="bold">asañciccā</hi>ti pucchā sakavādissa, laddhivasena paṭiññā itarassa. Atha naṃ ‘‘yasmā ānantariyakammaṃ nāma kammapathappattaṃ. Yadi ca asañcicca kammapathabhedo siyā, avasesā pāṇātipātādayopi asañcicca bhaveyyu’’nti codanatthaṃ <hi rend="bold">asañciccapāṇaṃ hantvā</hi>tiādimāha. Itaro tathārūpāya laddhiyā abhāvena paṭikkhipati. Sesaṃ yathāpāḷimeva niyyāti. <hi rend="bold">Na vattabbaṃ mātughātako</hi>ti pucchā paravādissa, rogapaṭikārādikāle asañcicca ghātaṃ sandhāya paṭiññā sakavādissa. <hi rend="bold">Nanu mātā jīvitā voropitā</hi>ti pañhepi asañcicca voropitaṃ sandhāya paṭiññā sakavādisseva. Evaṃ adhippāyaṃ pana aggahetvā hañcīti laddhipatiṭṭhāpanaṃ itarassa. Taṃ ayoniso patiṭṭhāpitattā appatiṭṭhitameva. Pitughātakādīsupi eseva nayo. Saṅghabhedake pana dhammasaññiṃ sandhāya <hi rend="bold">saṅghabhedo ānantariko</hi>ti pucchā sakavādissa, ‘‘saṅghaṃ samaggaṃ bhetvāna, kappaṃ <pb ed="M" n="0.0272" /> nirayamhi paccatī’’ti vacanaṃ ayoniso gahetvā paṭiññā paravādissa. Puna <hi rend="bold">sabbe</hi>ti puṭṭho sakapakkhe dhammasaññiṃ sandhāya paṭikkhipati, parapakkhe dhammasaññiṃ sandhāya paṭijānāti. <hi rend="bold">Dhammasaññī</hi>ti <pb ed="P" n="0.0186" /> pañhadvayepi eseva nayo. <hi rend="bold">Nanu vuttaṃ bhagavatā</hi>ti suttaṃ ekanteneva dhammavādissa ānantarikabhāvadassanatthaṃ vuttaṃ. <hi rend="bold">Āpāyiko nerayiko</hi>ti gāthāyapi adhammavādīyeva adhippeto. Itaro pana adhippāyaṃ aggahetvā laddhiṃ patiṭṭhapeti. Sā ayoniso patiṭṭhāpitattā appatiṭṭhitāyevāti.</p>

<p rend="centre">Asañciccakathāvaṇṇanā.</p>

<p rend="subhead">2. Ñāṇakathāvaṇṇanā</p>

<p rend="bodytext" n="863-865"><hi rend="paranum">863-865</hi><hi rend="dot">.</hi> Idāni <pb ed="V" n="0.0271" /> ñāṇakathā nāma hoti. Tattha duvidhaṃ ñāṇaṃ – lokiyañca lokuttarañca. Lokiyaṃ samāpattiñāṇampi hoti dānādivasena pavattaṃ kammassakatañāṇampi; lokuttaraṃ saccaparicchedakaṃ maggañāṇampi phalañāṇampi. Imaṃ pana vibhāgaṃ akatvā ‘‘saccaparicchedakameva ñāṇaṃ na itaraṃ, tasmā natthi puthujjanassa ñāṇa’’nti yesaṃ laddhi, seyyathāpi hetuvādānaṃ, te sandhāya pucchā sakavādissa, paṭiññā itarassa. <hi rend="bold">Paññā</hi>tiādi ñāṇavevacanadassanatthaṃ vuttaṃ. Tenetaṃ dīpeti – yadi tassa ñāṇaṃ natthi, paññādayopi natthi. Atha paññādayo atthi, ñāṇampi atthi. Kasmā? Paññādīnaṃ ñāṇato anaññattāti. <hi rend="bold">Paṭhamaṃ jhāna</hi>ntiādi samāpattiñāṇassa dassanatthaṃ vuttaṃ. <hi rend="bold">Dānaṃ dadeyyā</hi>tiādi kammassakatañāṇassa. <hi rend="bold">Dukkhaṃ parijānātī</hi>ti lokuttaramaggañāṇameva dīpeti, na ca lokuttarameva ñāṇanti.</p>

<p rend="centre">Ñāṇakathāvaṇṇanā.</p>

<p rend="subhead">3. Nirayapālakathāvaṇṇanā</p>

<p rend="bodytext" n="866"><hi rend="paranum">866</hi><hi rend="dot">.</hi> Idāni <pb ed="P" n="0.0187" /> nirayapālakathā nāma hoti. Tattha ‘‘niraye nerayikakammāneva nirayapālarūpavasena vadhenti, natthi nirayapālā nāma sattā’’ti <pb ed="M" n="0.0273" /> yesaṃ laddhi, seyyathāpi andhakānaṃ; te sandhāya pucchā sakavādissa, paṭiññā itarassa. Atha naṃ ‘‘yadi tattha nirayapālā na siyuṃ, kammakāraṇāpi na bhaveyyuṃ. Kāraṇikesu hi sati kāraṇā’’ti codetuṃ <hi rend="bold">natthi nirayesū</hi>tiādimāha.</p>

<p rend="bodytext" n="867-868"><hi rend="paranum">867-868</hi><hi rend="dot">.</hi><hi rend="bold">Atthi manussesū</hi>ti paccakkhena ñāpanatthaṃ. Yathā hi manussesu sati kāraṇikesu kāraṇā, evaṃ tatthāpīti ayamettha adhippāyo. <hi rend="bold">Atthi nirayesū</hi>ti pucchā paravādissa, paṭiññā itarassa. <hi rend="bold">Na vessabhū nopi ca pettirājā</hi>ti paravādinā sakasamayato suttaṃ ābhataṃ. Taṃ pana sāsanāvacarikanti sakavādinā anuññātaṃ. Tattha <hi rend="bold">vessabhū</hi>ti eko devo. <hi rend="bold">Pettirājā</hi>ti pettivisaye petamahiddhiko. <hi rend="bold">Somā</hi>dayo pākaṭā eva. Idaṃ vuttaṃ hoti – attano kammehi ito paṇunnaṃ <pb ed="V" n="0.0272" /> paralokaṃ pattaṃ purisaṃ na ete vessabhūādayo hananti. Yehi pana so kammehi tattha paṇunno, tāni sakāni kammāniyeva naṃ tattha hanantīti kammassakataṃ dīpeti, na nirayapālānaṃ abhāvaṃ. Sakavādinā pana <hi rend="bold">tamenaṃ, bhikkhave</hi>ti ābhatāni suttapadāni nītatthānevāti.</p>

<p rend="centre">Nirayapālakathāvaṇṇanā.</p>

<p rend="subhead">4. Tiracchānakathāvaṇṇanā</p>

<p rend="bodytext" n="869-871"><hi rend="paranum">869-871</hi><hi rend="dot">.</hi> Idāni tiracchānakathā nāma hoti. Tattha devesu erāvaṇādayo devaputtā hatthivaṇṇaṃ assavaṇṇaṃ vikubbanti, natthi tattha tiracchānagatā. Yesaṃ pana tiracchānavaṇṇino devaputte disvā ‘‘atthi devesu tiracchānagatā’’ti laddhi, seyyathāpi andhakānaṃ <pb ed="P" n="0.0188" />; te sandhāya pucchā sakavādissa, paṭiññā itarassa. Atha naṃ ‘‘yadi devayoniyaṃ tiracchānagatā siyuṃ, tiracchānayoniyampi devā siyu’’nti codetuṃ <hi rend="bold">atthi tiracchānagatesū</hi>tiādimāha. <hi rend="bold">Kīṭā</hi>tiādi yesaṃ so abhāvaṃ icchati, te dassetuṃ vuttaṃ. <hi rend="bold">Erāvaṇo</hi>ti pañhe tassa atthitāya paṭiññā sakavādissa <pb ed="M" n="0.0274" />, na tiracchānagatassa. <hi rend="bold">Hatthibandhā</hi>tiādi ‘‘yadi tattha hatthiādayo siyuṃ, hatthibandhādayopi siyu’’nti codanatthaṃ vuttaṃ. Tattha <hi rend="bold">yāvasikā</hi>ti yavassa dāyakā. <hi rend="bold">Kāraṇikā</hi>ti hatthācariyādayo, yehi te nānāvidhaṃ kāraṇaṃ kareyyuṃ. <hi rend="bold">Bhattakārakā</hi>ti hatthiādīnaṃ bhattarandhakā. <hi rend="bold">Na heva</hi>nti tathā anicchanto paṭikkhipatīti.</p>

<p rend="centre">Tiracchānakathāvaṇṇanā.</p>

<p rend="subhead">5. Maggakathāvaṇṇanā</p>

<p rend="bodytext" n="872-875"><hi rend="paranum">872-875</hi><hi rend="dot">.</hi> Idāni maggakathā nāma hoti. Tattha yesaṃ ‘‘pubbeva kho panassa kāyakammaṃ vacīkammaṃ ājīvo suparisuddho hotī’’ti (a. ni. 3.431) idañceva suttaṃ sammāvācākammantājīvānañca <pb ed="V" n="0.0273" /> cittavippayuttataṃ nissāya ‘‘nippariyāyena pañcaṅgikova maggo’’ti laddhi, seyyathāpi mahisāsakānaṃ, te sandhāya <hi rend="bold">pañcaṅgiko</hi>ti pucchā sakavādissa, paṭiññā itarassa. <hi rend="bold">Sammāvācā maggaṅgaṃ, sā ca na maggoti</hi>ādi parasamayavasena vuttaṃ. Parasamayasmiñhi sammāvācādayo maggaṅganti āgatā. Rūpattā pana maggo na hotīti vaṇṇitā. <hi rend="bold">Sammādiṭṭhi maggaṅga</hi>ntiādi maggaṅgassa amaggatā nāma natthīti dassanatthaṃ vuttaṃ. <hi rend="bold">Pubbeva kho panassā</hi>ti sutte parisuddhasīlassa maggabhāvanā nāma hoti, na itarassāti āgamaniyapaṭipadāya visuddhibhāvadassanatthaṃ ‘‘kāyakammaṃ vacīkammaṃ ājīvo suparisuddho hotī’’ti vuttaṃ, na imehi vinā pañcaṅgikabhāvadassanatthaṃ. Tenevāha <pb ed="P" n="0.0189" /> ‘‘evamassāyaṃ ariyo aṭṭhaṅgiko maggo bhāvanāpāripūriṃ gacchatī’’ti. Sakavādinā ābhatasuttaṃ nītatthamevāti.</p>

<p rend="centre">Maggakathāvaṇṇanā.</p>

<p rend="subhead">6. Ñāṇakathāvaṇṇanā</p>

<p rend="bodytext" n="876-877"><hi rend="paranum">876-877</hi><hi rend="dot">.</hi> Idāni ñāṇakathā nāma hoti. Tattha dhammacakkappavattane dvādasākārañāṇaṃ sandhāya ‘‘dvādasavatthukaṃ ñāṇaṃ lokuttara’’nti yesaṃ laddhi, seyyathāpi <pb ed="M" n="0.0275" /> pubbaseliyānaṃ, te sandhāya pucchā sakavādissa, paṭiññā itarassa. Atha naṃ ‘‘sace taṃ dvādasavatthukaṃ, dvādasahi maggañāṇehi bhavitabba’’nti codetuṃ <hi rend="bold">dvādasā</hi>tiādimāha. Itaro maggassa ekattaṃ sandhāya paṭikkhipati, ekekasmiṃ sacce saccañāṇakiccañāṇakatañāṇānaṃ vasena ñāṇanānattaṃ sandhāya paṭijānāti. <hi rend="bold">Dvādasa sotāpattimaggā</hi>tiādīsupi eseva nayo. <hi rend="bold">Nanu vuttaṃ bhagavatā</hi>ti suttaṃ saddhiṃ pubbabhāgaparabhāgehi ñāṇanānattaṃ dīpeti, na ariyamaggassa dvādasa ñāṇataṃ. Tasmā asādhakanti.</p>

<p rend="centre">Ñāṇakathāvaṇṇanā.</p>

<p rend="centre">Vīsatimo vaggo.</p>

<p rend="centre">Catutthapaṇṇāsako samatto.</p>
</body>
<back></back>
</text>
</TEI.2>