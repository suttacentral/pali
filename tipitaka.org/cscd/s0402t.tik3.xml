<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">4. Samacittavaggavaṇṇanā</p>

<p rend="bodytext" n="33"><hi rend="paranum">33</hi><hi rend="dot">.</hi> Catutthassa <pb ed="V" n="2.0026" /> paṭhame bhavanti ettha patiṭṭhahantīti bhūmi, asappurisānaṃ bhūmi <hi rend="bold">asappurisabhūmi. Sappurisabhūmiyampi</hi> eseva nayo. Kataṃ na jānātīti <hi rend="bold">akataññū,</hi> asamatthasamāsoyaṃ gamakattā ‘‘asūriyapassā’’tiādīsu viya. Tenāha <hi rend="bold">‘‘kataṃ na jānātī’’</hi>ti. <hi rend="bold">Akatavedī</hi>ti etthāpi eseva nayo. <hi rend="bold">Pākaṭaṃ katvā na jānātī</hi>ti ‘‘idañcidañca mayhaṃ iminā kata’’nti saṅghamajjhagaṇamajjhādīsu pākaṭaṃ katvā na jānāti, na pakāsetīti vuttaṃ hoti. <hi rend="bold">Upaññāta</hi>nti thomanāvasena upagantvā ñātaṃ. Tenāha <hi rend="bold">‘‘vaṇṇita’’</hi>ntiādi.</p>

<p rend="bodytext" n="34"><hi rend="paranum">34</hi><hi rend="dot">.</hi> Dutiye vassasataparimāṇamāyu assāti <hi rend="bold">vassasatāyuko,</hi> vassasatāyukatañca vassasatāyukakāle jātasseva hoti, nāññassāti āha <hi rend="bold">‘‘vassasatāyukakāle jāto’’</hi>ti. Vassasataṃ jīvati sīlenāti <hi rend="bold">vassasatajīvī. Vassasata</hi>nti ca accantasaṃyoge upayogavacanaṃ. Tenāha <hi rend="bold">‘‘sakalaṃ vassasataṃ jīvanto’’</hi>ti. Mātāpitūnaṃ mātāva bahūpakāratarāti tassāyeva padhānabhāvena paṭikātabbattā dakkhiṇaṃ aṃsakūṭaṃ vadanti. <hi rend="bold">Hadayalohitaṃ pāyetvā</hi>ti khīraṃ sandhāya <pb ed="M" n="2.0029" /> vadati. Lohitañhi khīrabhāvena pariṇāmaṃ gacchati. <hi rend="bold">Tyāssā</hi>ti te assa. Sesamettha uttānameva.</p>

<p rend="bodytext" n="35"><hi rend="paranum">35</hi><hi rend="dot">.</hi> Tatiye <hi rend="bold">tenupasaṅkamī</hi>ti ettha yenādhippāyena so brāhmaṇo bhagavantaṃ upasaṅkami, taṃ pākaṭaṃ katvā dassetuṃ <hi rend="bold">‘‘so hi brāhmaṇo’’</hi>tiādimāha. <hi rend="bold">Virajjhanapañha</hi>nti yaṃ pañhaṃ puṭṭho virajjhitvā kathesi, aviparītaṃ katvā sampādetuṃ na sakkoti, tādisaṃ pañhanti attho. <hi rend="bold">Ubhatokoṭikaṃ pañha</hi>nti ubhohi koṭīhi yuttaṃ pañhaṃ. ‘‘Kiṃvādī bhavaṃ gotamo’’ti hi puṭṭho ‘‘kiriyavādimhī’’ti vā vadeyya ‘‘akiriyavādimhī’’ti vā, tasmā imassa pañhassa vissajjane ‘‘kiriyavādimhī’’ti ekā koṭi, ‘‘akiriyavādimhī’’ti dutiyāti koṭidvayayutto ayaṃ pañho. <hi rend="bold">Uggilitu</hi>nti dve koṭiyo mocetvā kathetuṃ asakkonto bahi nīharituṃ atthato apanetuṃ na sakkhissati. Dve koṭiyo mocento hi taṃ bahi nīharati nāma. <hi rend="bold">Niggilitu</hi>nti pucchāya dosaṃ datvā hāretuṃ asakkonto pavesetuṃ na sakkhissati. Tattha dosaṃ datvā hārento hi gilitvā viya adassanaṃ gamento paveseti nāma. <hi rend="bold">Kiṃladdhiko</hi>ti kiṃddiṭṭhiko. Vadanti etenāti vādo, diṭṭhi. Ko vādo etassāti <hi rend="bold">kiṃvādī. Kimakkhāyī</hi>ti kimabhidhāyī, kīdisī dhammakathā. Tenāha <hi rend="bold">‘‘kiṃ nāma…pe… pucchatī’’</hi>ti. Sesamettha uttānameva.</p>

<p rend="bodytext" n="36"><hi rend="paranum">36</hi><hi rend="dot">.</hi> Catutthe <pb ed="V" n="2.0027" /> dakkhiṇaṃ arahantīti <hi rend="bold">dakkhiṇeyyā</hi>. Āhunaṃ vuccati dānaṃ, taṃ arahantīti <hi rend="bold">āhuneyyā</hi>.</p>

<p rend="bodytext" n="37"><hi rend="paranum">37</hi><hi rend="dot">.</hi> Pañcame kathamayaṃ migāramātā nāma jātāti āha <hi rend="bold">‘‘sā hī’’</hi>tiādi. <hi rend="bold">Sabbajeṭṭhakassa puttassā</hi>ti attano puttesu sabbapaṭhamaṃ jātassa puttassa. <hi rend="bold">Ayyakaseṭṭhinova samānanāmakattā</hi>ti migāraseṭṭhinā eva sadisanāmakattā. Tassā kira sabbajeṭṭhassa puttassa nāmaggahaṇadivase ayyakassa migāraseṭṭhisseva nāmaṃ akaṃsu. <hi rend="bold">Anibaddhavāso hutvā</hi>ti ekasmiṃyeva vihāre nibaddhavāso ahutvā. <hi rend="bold">Dhuvaparibhogānī</hi>ti niyataparibhogāni. Nanu bhagavā kadāci cārikampi pakkamati, kathaṃ tāni senāsanāni dhuvaparibhogena paribhuñjīti āha <hi rend="bold">‘‘utuvassaṃ cārikaṃ caritvāpī’’</hi>tiādi. Tattha <hi rend="bold">utuvassa</hi>nti hemantagimhe sandhāya vadati. <hi rend="bold">Maggaṃ ṭhapetvā</hi>ti therassa āgamanamaggaṃ ṭhapetvā. <hi rend="bold">Uṇhavalāhakā</hi>ti uṇhautuno <pb ed="M" n="2.0030" /> paccayabhūtameghamālāsamuṭṭhāpakā devaputtā. Tesaṃ kira tathācittuppādasamakālameva yathicchitaṃ ṭhānaṃ uṇhaṃ pharamānā, valāhakamālā nātibahalā ito cito nabhaṃ chādentī vidhāvati. Esa nayo <hi rend="bold">sītavalāhakavassavalāhakāsu. Abbhavalāhakā</hi> pana devatā sītuṇhavassehi vinā kevalaṃ abbhapaṭalasseva samuṭṭhāpakā veditabbā. Kevalaṃ vā vātasseva, teneva devatā vātavalāhakā.</p>

<p rend="bodytext">Ettha ca yaṃ vassāne ca sisire ca abbhaṃ uppajjati, taṃ utusamuṭṭhānaṃ pākatikameva. Yaṃ pana abbhamhiyeva atiabbhaṃ sattāhampi candasūriye chādetvā ekandhakāraṃ karoti, yañca cittavesākhamāsesu abbhaṃ, taṃ devatānubhāvena uppannaṃ abbhanti veditabbaṃ. Yo ca tasmiṃ tasmiṃ utumhi uttaradakkhiṇādipakativāto hoti, ayaṃ utusamuṭṭhāno. Vātepi vanarukkhakkhandhādippadālano ativāto nāma atthi. Ayañceva, yo ca aññopi akālavāto, ayañca devatānubhāvena nibbatto. Yaṃ gimhāne uṇhaṃ, taṃ utusamuṭṭhānikaṃ pākatimeva. Yaṃ pana uṇhepi atiuṇhaṃ sītakāle ca uppannaṃ uṇhaṃ, taṃ devatānubhāvena nibbattaṃ. Yaṃ vassāne ca hemante ca sītaṃ hoti, taṃ utusamuṭṭhānameva. Yaṃ pana sītepi atisītaṃ, gimhe ca uppannaṃ sītaṃ, taṃ devatānubhāvena nibbattaṃ. Yaṃ vassike cattāro māse vassaṃ, taṃ utusamuṭṭhānameva, yaṃ pana vasseyeva ativassaṃ, yañca cittavesākhamāsesu vassaṃ, taṃ devatānubhāvena nibbattaṃ.</p>

<p rend="bodytext">Tatridaṃ vatthu – eko kira vassavalāhakadevaputto tagarakūṭavāsikhīṇāsavattherassa santikaṃ gantvā vanditvā aṭṭhāsi. Thero – ‘‘kosi tva’’nti pucchi. Ahaṃ, bhante, vassavalāhako devaputtoti <pb ed="V" n="2.0028" />. Tumhākaṃ kira cittena devo vassatīti? Āma, bhanteti. Passitukāmā mayanti. Temissatha, bhanteti. Meghasīsaṃ vā gajjitaṃ vā na paññāyati, kathaṃ temissāmāti? Bhante, amhākaṃ cittena devo vassati, tumhe paṇṇasālaṃ pavisathāti. Sādhu devaputtāti pāde dhovitvā paṇṇasālaṃ pāvisi. Devaputto tasmiṃ pavisanteyeva ekaṃ gītaṃ gāyitvā hatthaṃ ukkhipi, samantā tiyojanaṭṭhānaṃ ekameghaṃ ahosi. Thero aḍḍhatinto paṇṇasālaṃ paviṭṭhoti.</p>

<p rend="bodytext">Kāmaṃ <pb ed="M" n="2.0031" /> heṭṭhā vuttāpi devatā cātumahārājikāva, tā pana tena tena visesena vatvā idāni tadaññe paṭhamabhūmike kāmāvacaradeve sāmaññato gaṇhanto <hi rend="bold">‘‘cātumahārājikā’’</hi>ti āha. Dhataraṭṭhavirūḷhakavirūpakkhakuverasaṅkhātā cattāro mahārājāno etesanti <hi rend="bold">cātumahārājikā,</hi> te sinerussa pabbatassa vemajjhe honti. Tesu pabbataṭṭhakāpi atthi ākāsaṭṭhakāpi. Tesaṃ paramparā cakkavāḷapabbataṃ pattā. Khiḍḍāpadosikā manopadosikā candimā devaputto sūriyo devaputtoti ete sabbepi cātumahārājikadevalokaṭṭhā eva.</p>

<p rend="bodytext"><hi rend="bold">Tāvatiṃsā</hi>ti tāvatiṃsānaṃ devānaṃ nāmaṃ, tepi atthi pabbataṭṭhakā, atthi ākāsaṭṭhakā, tesaṃ paramparā cakkavāḷapabbataṃ pattā. Tathā <hi rend="bold">yāmā</hi>dīnaṃ. Ekadevalokepi hi devānaṃ paramparā cakkavāḷapabbataṃ appattā nāma natthi. Tattha maghena māṇavena saddhiṃ macalagāme kālaṃ katvā tettiṃsa sahapuññakārino ettha nibbattāti taṃ sahacāritaṃ ṭhānaṃ tettiṃsaṃ, tadeva tāvatiṃsaṃ, taṃ nivāso etesanti tāvatiṃsāti vadanti. Yasmā pana sesacakkavāḷesupi chakāmāvacaradevalokā atthi. Vuttampi cetaṃ ‘‘sahassaṃ cātumahārājikānaṃ sahassaṃ tāvatiṃsāna’’nti (a. ni. 3.81). Tasmā nāmapaṇṇattiyevesā tassa devalokassāti veditabbā. Dukkhato yātā apayātāti <hi rend="bold">yāmā</hi>. Attano sirisampattiyā tusaṃ itā gatāti <hi rend="bold">tusitā</hi>. Nimmāne rati etesanti <hi rend="bold">nimmānaratino</hi>. <hi rend="bold">Vasavattī devatā</hi>ti paranimmitavasavattino devā. Paranimmitesu bhogesu vasaṃ vattentīti <hi rend="bold">paranimmitavasavattino</hi>.</p>

<p rend="bodytext">Brūhito parivuddho tehi tehi jhānādīhi visiṭṭhehi guṇehīti brahmā. Vaṇṇavantatāya ceva dīghāyukatāya ca brahmapārisajjādīhi mahanto brahmāti <hi rend="bold">mahābrahmā</hi>. Tassa parisāyaṃ bhavā paricārikāti <hi rend="bold">brahmapārisajjā</hi>. Tasseva purohitaṭṭhāne ṭhitāti <hi rend="bold">brahmapurohitā</hi>. Ābhassarehi parittā ābhā etesanti <hi rend="bold">parittābhā</hi>. Appamāṇā ābhā etesanti <hi rend="bold">appamāṇābhā</hi>. Dīpikāya acci viya etesaṃ sarīrato ābhā chijjitvā chijjitvā patantī viya sarati vissaratīti <hi rend="bold">ābhassarā,</hi> yathāvuttappabhāya ābhāsanasīlā vā <hi rend="bold">ābhassarā. Subhā</hi>ti sobhanā pabhā. <hi rend="bold">Subhā</hi>ti hi <pb ed="V" n="2.0029" /> ekagghanā niccalā sarīrābhā vuccati <pb ed="M" n="2.0032" />, sā parittā subhā etesanti <hi rend="bold">parittasubhā</hi>. Appamāṇā subhā etesanti <hi rend="bold">appamāṇasubhā</hi>. Subhena okiṇṇā vikiṇṇā, subhena sarīrappabhāvaṇṇena ekagghanā suvaṇṇamañjūsāya ṭhapitasampajjalitakañcanapiṇḍasassirikāti <hi rend="bold">subhakiṇṇā</hi>. Tattha sobhanāya pabhāya kiṇṇā subhākiṇṇāti vattabbe bhā-saddassa rassattaṃ antima ṇa-kārassa ha-kārañca katvā <hi rend="bold">‘‘subhakiṇhā’’</hi>ti vuttaṃ. Vipulaphalā vehapphalā. <hi rend="bold">Vipulaphalā</hi>ti ca vipulasantasukhavaṇṇādiphalā. Appakena kālena attano ṭhānaṃ na vijahantīti <hi rend="bold">avihā</hi>. Kenaci na tapanīyāti <hi rend="bold">atappā</hi>. Akicchena sukhena passitabbā manuññarūpatāyāti <hi rend="bold">sudassā</hi>. Suparisuddhadassanatāya sammā passanti sīlenāti <hi rend="bold">sudassī</hi>. Ukkaṭṭhasampattīhi yogato natthi etesaṃ kaniṭṭhā sampattīti <hi rend="bold">akaniṭṭhā</hi>.</p>

<p rend="bodytext"><hi rend="bold">Kāyasakkhīhī</hi>ti nāmakāyena desanāya sampaṭicchanavasena sakkhibhūtehi. <hi rend="bold">Halāhala</hi>nti kolāhalaṃ. <hi rend="bold">Mahaggatacittenā</hi>ti catutthajjhānapādakena abhiññācittena.</p>

<p rend="bodytext">Nanu ca ‘‘ajjhattanti kāmabhavo, bahiddhāti rūpārūpabhavo’’ti ca ayuttametaṃ? Yasmiñhi bhave sattā bahutaraṃ kālaṃ vasanti, so nesaṃ ajjhattaṃ. Yasmiñca appataraṃ kālaṃ vasanti, so nesaṃ bahiddhāti vattuṃ yuttaṃ. Rūpārūpabhave ca sattā cirataraṃ vasanti, appataraṃ kāmabhave, tasmā ‘‘ajjhattanti kāmabhavo, bahiddhāti rūpārūpabhavo’’ti kasmā vuttanti āha <hi rend="bold">‘‘kiñcāpī’’</hi>tiādi. <hi rend="bold">Catutthameva koṭṭhāsa</hi>nti vivaṭṭaṭṭhāyisaṅkhātaṃ catutthaṃ asaṅkhyeyyakappaṃ. <hi rend="bold">Itaresū</hi>ti saṃvaṭṭasaṃvaṭṭaṭṭhāyivivaṭṭasaṅkhātesu tīsu asaṅkhyeyyakappesu. <hi rend="bold">Ālayo</hi>ti saṅgo. <hi rend="bold">Patthanā</hi>ti ‘‘kathaṃ nāma tatrūpapannā bhavissāmā’’ti abhipatthanā. <hi rend="bold">Abhilāso</hi>ti tatrūpapajjitukāmatā. <hi rend="bold">Tasmā</hi>tiādinā yathāvuttamatthaṃ nigameti.</p>

<p rend="bodytext">Etthāyaṃ adhippāyo – kassacipi kilesassa avikkhambhitattā kenacipi pakārena vikkhambhanamattenapi avimutto kāmabhavo ajjhattaggahaṇassa attānaṃ adhikicca uddissa pavattaggāhassa visesapaccayoti ajjhattaṃ nāma. Tattha bandhanaṃ ajjhattasaṃyojanaṃ, tena saṃyutto <hi rend="bold">ajjhattasaṃyojano</hi>. Tabbipariyāyato <hi rend="bold">bahiddhāsaṃyojano</hi>ti.</p>

<p rend="bodytext">Chandarāgavaseneva <pb ed="M" n="2.0033" /> ajjhattasaṃyojanaṃ bahiddhāsaṃyojanañca puggalaṃ dassetvā idāni orambhāgiyauddhambhāgiyasaṃyojanavasenapi dassetuṃ <hi rend="bold">‘‘orambhāgiyāni vā’’</hi>tiādimāha. Oraṃ vuccati kāmadhātu, paṭisandhiyā paccayabhāvena taṃ oraṃ bhajantīti <hi rend="bold">orambhāgiyāni</hi>. Tattha ca kammunā <pb ed="V" n="2.0030" /> vipākaṃ sattena ca dukkhaṃ saṃyojentīti <hi rend="bold">saṃyojanāni,</hi> sakkāyadiṭṭhivicikicchāsīlabbataparāmāsakāmarāgapaṭighā. Uddhaṃ vuccati rūpārūpadhātu, vuttanayenetaṃ uddhaṃ bhajantīti <hi rend="bold">uddhambhāgiyāni,</hi> saṃyojanāni. Rūparāgārūparāgamānuddhaccāvijjā. Atha vā orambhāgo vuccati kāmadhātu rūpārūpabhavato heṭṭhābhūtattā, tatrūpapattiyā paccayabhāvato orambhāgassa hitānīti <hi rend="bold">orambhāgiyāni</hi> yathā ‘‘vacchāyogo duhako’’ti. Uddhambhāgo nāma mahaggatabhāvo, tassa hitāni <hi rend="bold">uddhambhāgiyāni</hi>. Pādesu baddhapāsāṇo viya pañcorambhāgiyasaṃyojanāni heṭṭhā ākaḍḍhamānākārāni honti. Hatthehi gahitarukkhasākhā viya pañcuddhambhāgiyasaṃyojanāni upari ākaḍḍhamānākārāni. Yesañhi sakkāyadiṭṭhiādīni appahīnāni, te bhavaggepi nibbatte etāni ākaḍḍhitvā kāmabhaveyeva pātenti, tasmā etāni pañca gacchantaṃ vārenti, gataṃ puna ānenti. Rūparāgādīni pañca gacchantaṃ na vārenti, āgantuṃ pana na denti.</p>

<p rend="bodytext">Asamucchinnesu orambhāgiyasaṃyojanesu laddhapaccayesu uddhambhāgiyāni saṃyojanāni agaṇanūpagāni hontīti labbhamānānampi puthujjanānaṃ vasena avibhajitvā ariyānaṃ yogavasena vibhajitukāmo <hi rend="bold">‘‘ubhayampi ceta’’</hi>ntiādimāha. Tattha <hi rend="bold">vaṭṭanissitamahājanassā</hi>ti puthujjane sandhāya vadati. <hi rend="bold">Dvedhā paricchinno</hi>ti kāmasugatirūpārūpabhavavasena dvīhi pakārehi paricchinno.</p>

<p rend="bodytext"><hi rend="bold">Vacchakasālopamaṃ</hi> uttānatthameva. Opammasaṃsandane pana kassaci kilesassa avikkhambhitattā, kathañcipi avimutto kāmabhavo ajjhattaggahaṇassa visesapaccayattā, imesaṃ sattānaṃ abbhantaraṭṭhena <hi rend="bold">anto</hi> nāma. Rūpārūpabhavo tabbipariyāyato <hi rend="bold">bahi</hi> nāma. Tathā hi yassa orambhāgiyāni saṃyojanāni appahīnāni, so ajjhattasaṃyojano vutto. Yassa tāni pahīnāni, so bahiddhāsaṃyojano. Tasmā anto asamucchinnabandhanatāya bahi ca pavattamānabhavaṅgasantānatāya <hi rend="bold">antobaddho bahisayito</hi><pb ed="M" n="2.0034" /> nāma. Nirantarappavattabhavaṅgasantānavasena hi sayitavohāro. Kāmaṃ nesaṃ bahibandhanampi asamucchinnaṃ, antobandhanassa pana mūlatāya evaṃ vuttaṃ. Tenāha <hi rend="bold">‘‘saṃyojanaṃ pana tesaṃ kāmāvacarūpanibaddhamevā’’</hi>ti. Iminā nayena sesattayepi attho veditabbo.</p>

<p rend="bodytext"><hi rend="bold">Ettāvatā ca kirā</hi>ti <hi rend="bold">kira</hi>-saddo arucisaṃsūcanattho. Tenettha ācariyavādassa attano aruccanabhāvaṃ dīpeti. ‘‘Sīlavā’’ti anāmaṭṭhavisesasāmaññato sīlasaṅkhepena gahitaṃ, tañca catubbidhanti ācariyatthero <hi rend="bold">‘‘catupārisuddhisīlaṃ uddisitvā’’</hi>ti āha. <hi rend="bold">Tatthā</hi>ti catupārisuddhisīlesu. <hi rend="bold">Jeṭṭhakasīla</hi>nti padhānasīlaṃ. <hi rend="bold">Ubhayatthā</hi>ti uddesaniddesesu, niddese viya uddesepi <pb ed="V" n="2.0031" /> pātimokkhasaṃvarova therena vutto ‘‘sīlavā’’ti vuttattāti adhippāyo. Sīlaggahaṇañhi pāḷiyaṃ pātimokkhasaṃvaravaseneva āgataṃ. Tenāha <hi rend="bold">‘‘pātimokkhasaṃvaroyevā’’</hi>tiādi. Tattha avadhāraṇena itaresaṃ tiṇṇaṃ ekadesena pātimokkhantogadhabhāvaṃ dīpeti. Tathā hi anolokiyolokane ājīvahetu ca sikkhāpadavītikkame gilānapaccayassa apaccavekkhitaparibhoge ca āpatti vihitāti. <hi rend="bold">Tīṇī</hi>ti indriyasaṃvarasīlādīni. <hi rend="bold">Sīlanti vuttaṭṭhānaṃ nāma atthī</hi>ti sīlapariyāyena tesaṃ katthaci sutte gahitaṭṭhānaṃ nāma kiṃ atthi yathā ‘‘pātimokkhasaṃvaro’’ti? Ācariyassa sammukhatāya appaṭikkhipanto upacārena pucchanto viya vadati. Tenāha <hi rend="bold">‘‘ananujānanto’’</hi>ti. <hi rend="bold">Chadvārarakkhāmattakamevā</hi>ti tassa sallahukabhāvamāha cittādhiṭṭhānabhāvamattena paṭipākatikabhāvāpattito. Itaradvayepi eseva nayo. <hi rend="bold">Paccayuppattimattaka</hi>nti phalena hetuṃ dasseti. Uppādanahetukā hi paccayānaṃ uppatti. <hi rend="bold">Idamattha</hi>nti idaṃ payojanaṃ imassa paccayassa paribhuñjaneti adhippāyo. <hi rend="bold">Nippariyāyenā</hi>ti iminā indriyasaṃvarādīni tīṇi padhānassa sīlassa paripālanavasena pavattiyā pariyāyasīlāni nāmāti dasseti. Idāni pātimokkhasaṃvarasseva padhānabhāvaṃ byatirekato anvayato ca upamāya vibhāvetuṃ <hi rend="bold">‘‘yassā’’</hi>tiādimāha. Tattha <hi rend="bold">so</hi> pātimokkhasaṃvaro. <hi rend="bold">Sesāni</hi> indriyasaṃvarādīni.</p>

<p rend="bodytext"><hi rend="bold">Pātimokkhasaṃvarasaṃvuto</hi>ti <pb ed="M" n="2.0035" /> yo hi naṃ pāti rakkhati, taṃ mokkheti moceti āpāyikādīhi dukkhehīti pātimokkhanti laddhanāmena sikkhāpadasīlena pihitakāyavacīdvāro. So pana yasmā evaṃbhūto tena samannāgato nāma hoti, tasmā vuttaṃ <hi rend="bold">‘‘pātīmokkhasaṃvarena samannāgato’’</hi>ti.</p>

<p rend="bodytext">Aparo nayo – kilesānaṃ balavabhāvato, pāpakiriyāya ca sukarabhāvato, puññakiriyāya ca dukkarabhāvato bahukkhattuṃ apāyesu patanasīloti pātī, puthujjano. Aniccatāya vā bhavādīsu kammavegakkhitto ghaṭiyantaṃ viya anavaṭṭhānena paribbhamanato gamanato gamanasīloti pātī, maraṇavasena tamhi tamhi sattanikāye attabhāvassa pātanasīlo vā pātī, sattasantāno, cittameva vā. Taṃ pātiṃ saṃsāradukkhato mokkhetīti <hi rend="bold">pātimokkhaṃ</hi>. Cittassa hi vimokkhena satto vimuttoti vuccati. Vuttañhi ‘‘cittavodānā visujjhantī’’ti, ‘‘anupādāya āsavehi cittaṃ vimutta’’nti (mahāva. 28) ca.</p>

<p rend="bodytext">Atha vā avijjādinā hetunā saṃsāre patati gacchati pavattatīti pāti, ‘‘avijjānīvaraṇānaṃ sattānaṃ taṇhāsaṃyojanānaṃ sandhāvataṃ saṃsarata’’nti <pb ed="V" n="2.0032" /> (saṃ. ni. 2.124) hi vuttaṃ, tassa pātino sattassa taṇhādisaṃkilesattayato mokkho etenāti <hi rend="bold">pātimokkho</hi>. ‘‘Kaṇṭhekāḷo’’tiādīnaṃ viyassa samāsasiddhi veditabbā.</p>

<p rend="bodytext">Atha vā pāteti vinipāteti dukkheti pāti, cittaṃ. Vuttañhi –</p>

<p rend="gathalast">‘‘Cittena nīyate loko, cittena parikassatī’’ti; (Saṃ. ni. 1.62);</p>

<p rend="unindented">Tassa pātino mokkho etenāti <hi rend="bold">pātimokkho</hi>. Patati vā etena apāyadukkhe saṃsāradukkhe cāti pāti, taṇhādisaṃkileso. Vuttañhi –</p>

<p rend="gathalast">‘‘Taṇhā janehi purisaṃ, (saṃ. ni. 1.56-57) taṇhādutiyo puriso’’ti (itivu. 15, 105; a. ni. 4.9) ca ādi;</p>

<p rend="unindented">Tato pātito mokkhoti <hi rend="bold">pātimokkho</hi>.</p>

<p rend="bodytext">Atha <pb ed="M" n="2.0036" /> vā patati etthāti pāti, cha ajjhattikabāhirāni āyatanāni. Vuttañhi –</p>

<p rend="gathalast">‘‘Chasu loko samuppanno, chasu kubbati santhava’’nti (saṃ. ni. 1.70; su. ni. 171);</p>

<p rend="unindented">Tato chaajjhattikabāhirāyatanasaṅkhātato pātito mokkhoti <hi rend="bold">pātimokkho</hi>.</p>

<p rend="bodytext">Atha vā pāto vinipāto assa atthīti pātī, saṃsāro. Tato mokkhoti <hi rend="bold">pātimokkho</hi>.</p>

<p rend="bodytext">Atha vā sabbalokādhipatibhāvato dhammissaro bhagavā ‘‘patī’’ti vuccati, muccati etenāti mokkho, patino mokkho patimokkho tena paññattattāti, patimokkho eva <hi rend="bold">pātimokkho</hi>. Sabbaguṇānaṃ vā mūlabhāvato uttamaṭṭhena pati ca so yathāvuttaṭṭhena mokkho cāti patimokkho, patimokkho eva <hi rend="bold">pātimokkho</hi>. Tathā hi vuttaṃ ‘‘pātimokkhanti ādimetaṃ mukhametaṃ pamukhameta’’nti (mahāva. 135) vitthāro.</p>

<p rend="bodytext">Atha <pb ed="V" n="2.0033" /> vā pa-iti pakāre, atīti accantatthe nipāto, tasmā pakārehi accantaṃ mokkhetīti <hi rend="bold">pātimokkho</hi>. Idañhi sīlaṃ sayaṃ tadaṅgavasena, samādhisahitaṃ paññāsahitañca vikkhambhanavasena, samucchedavasena ca accantaṃ mokkheti mocetīti <hi rend="bold">pātimokkho</hi>. Pati pati mokkhoti vā patimokkho, tamhā tamhā vītikkamadosato paccekaṃ mokkhoti attho. Patimokkho eva <hi rend="bold">pātimokkho</hi>. Mokkho vā nibbānaṃ, tassa mokkhassa patibimbabhūtoti patimokkho. Sīlasaṃvaro hi sūriyassa aruṇuggamanaṃ viya nibbānassa udayabhūto tappaṭibhāgo viya yathārahaṃ kilesanibbāpanato patimokkhaṃ, patimokkhaṃyeva <hi rend="bold">pātimokkhaṃ</hi>.</p>

<p rend="bodytext">Atha vā mokkhaṃ pati vattati, mokkhābhimukhanti vā patimokkhaṃ, patimokkhameva <hi rend="bold">pātimokkha</hi>nti evamettha pātimokkhasaddassa attho veditabbo.</p>

<p rend="bodytext"><hi rend="bold">Ācāragocarasampanno</hi>ti kāyikavācasikaavītikkamasaṅkhātena ācārena, navesiyādigocaratādisaṅkhātena gocarena sampanno, sampannaācāragocaroti <pb ed="M" n="2.0037" /> attho. <hi rend="bold">Appamattakesū</hi>ti parittakesu anāpattigamanīyesu. ‘‘Dukkaṭadubbhāsitamattesū’’ti apare. <hi rend="bold">Vajjesū</hi>ti gārayhesu. Te pana ekantato akusalasabhāvā hontīti āha <hi rend="bold">‘‘akusaladhammesū’’</hi>ti. <hi rend="bold">Bhayadassī</hi>ti bhayato dassanasīlo, paramāṇumattampi vajjaṃ sineruppamāṇaṃ viya katvā bhāyanasīlo. <hi rend="bold">Sammā ādiyitvā</hi>ti sammadeva sakkaccaṃ sabbasova ādiyitvā. <hi rend="bold">Sikkhāpadesū</hi>ti niddhāraṇe bhummanti samudāyato avayavaniddhāraṇaṃ dassento <hi rend="bold">‘‘sikkhāpadesu taṃ taṃ sikkhāpadaṃ samādiyitvā sikkhatī’’</hi>ti atthamāha, sikkhāpadameva hi samādātabbaṃ sikkhitabbañcāti adhippāyo. <hi rend="bold">Yaṃ kiñci sikkhāpadesū</hi>ti sikkhākoṭṭhāsesu mūlapaññattianupaññattisabbatthapaññattipadesapaññattiādibhedaṃ yaṃ kiñci sikkhitabbaṃ. Yaṃ paṭipajjitabbaṃ pūretabbaṃ sīlaṃ, taṃ pana dvāravasena duvidhamevāti āha <hi rend="bold">‘‘kāyikaṃ vā vācasikaṃ vā’’</hi>ti. Imasmiṃ atthavikappe <hi rend="bold">sikkhāpadesū</hi>ti ādhāre bhummaṃ sikkhābhāgesu kassaci visuṃ aggahaṇato. Tenāha <hi rend="bold">‘‘taṃ sabba’’</hi>nti.</p>

<p rend="bodytext"><hi rend="bold">Aññataraṃ devaghaṭa</hi>nti aññataraṃ devanikāyaṃ. <hi rend="bold">Āgāmī hotī</hi>ti paṭisandhivasena āgamanasīlo hoti. <hi rend="bold">Āgantā</hi>ti etthāpi eseva nayo. <hi rend="bold">Iminā aṅgenā</hi>ti iminā kāraṇena.</p>

<p rend="bodytext">Sukkhavipassako yebhuyyena catudhātuvavatthānamukhena kammaṭṭhānābhinivesī hotīti āha <hi rend="bold">‘‘sukkhavipassakassa dhātukammaṭṭhānikabhikkhuno’’</hi>ti. Vuttamevatthaṃ sampiṇḍetvā nigamento <hi rend="bold">‘‘paṭhamena aṅgenā’’</hi>tiādimāha.</p>

<p rend="bodytext">Cittassa <pb ed="V" n="2.0034" /> sukhumabhāvo idha sukhamattabhāvamāpannena daṭṭhabboti āha <hi rend="bold">‘‘sabbāpi hi tā’’</hi>tiādi. <hi rend="bold">Tantivasenā</hi>ti kevalaṃ tantiṭṭhapanavasena, na pana therassa kassaci maggassa vā phalassa vā uppādanatthāya, nāpi sammāpaṭipattiyaṃ yojanatthāyāti adhippāyo.</p>

<p rend="bodytext" n="38"><hi rend="paranum">38</hi><hi rend="dot">.</hi> Chaṭṭhe <hi rend="bold">mahākaccāno</hi>ti gihikāle ujjenirañño purohitaputto abhirūpo dassanīyo pāsādiko suvaṇṇavaṇṇo ca. Varaṇā nāma rukkho, tassa avidūre bhavattā nagarampi varaṇasaddena vuccatīti āha <hi rend="bold">‘‘varaṇā nāma ekaṃ nagara’’</hi>nti. Dvandapadassa paccekaṃ abhisambandho hotīti <pb ed="M" n="2.0038" /> hetusaddaṃ paccekaṃ yojetvā dassento <hi rend="bold">‘‘kāmarāgābhinivesahetū’’</hi>tiādimāha. Hetusaddena sambandhe sati yo attho sambhavati, taṃ dassetuṃ <hi rend="bold">‘‘idaṃ vuttaṃ hotī’’</hi>tiādimāha. Tattha <hi rend="bold">kāmarāgena abhiniviṭṭhattā</hi>ti etena kāmarāgābhinivesahetūti imassa atthaṃ dīpeti, tathā <hi rend="bold">vinibaddhattā</hi>tiādīhi kāmarāgavinibaddhahetūtiādīnaṃ. <hi rend="bold">Tato mukho</hi>ti tadabhimukho. <hi rend="bold">Māna</hi>nti āḷhakādimānabhaṇḍaṃ. Sesamettha uttānameva.</p>

<p rend="bodytext" n="39"><hi rend="paranum">39</hi><hi rend="dot">.</hi> Sattame <hi rend="bold">madhurāya</hi>nti uttaramadhurāyaṃ. <hi rend="bold">Gundāvane</hi>ti kaṇhagundāvane, kāḷapippalivaneti attho. <hi rend="bold">Jarājiṇṇe</hi>ti jarāya jiṇṇe, na byādhiādīnaṃ vasena jiṇṇasadise nāpi akālikena jarāya abhibhūte. <hi rend="bold">Vayovuddhe</hi>ti jiṇṇattā eva cassa vayovuddhippattiyā vuddhena sīlādivuddhiyā. <hi rend="bold">Jātimahallake</hi>ti jātiyā mahantatāya cirarattatāya mahallake, na bhogaparivārādīhīti attho. <hi rend="bold">Addhagate</hi>ti ettha <hi rend="bold">addha</hi>-saddo dīghakālavācīti āha <hi rend="bold">‘‘dīghakāladdhānaṃ atikkante’’</hi>ti. <hi rend="bold">Vayo</hi>ti purimapadalopenāyaṃ niddesoti āha <hi rend="bold">‘‘pacchimavaya’’</hi>nti, vassasatassa tatiyakoṭṭhāsasaṅkhātaṃ pacchimavayaṃ anuppatteti attho.</p>

<p rend="bodytext">Bhavati ettha phalaṃ tadāyattavuttitāyāti <hi rend="bold">bhūmi,</hi> kāraṇanti āha <hi rend="bold">‘‘yena kāraṇenā’’</hi>tiādi. <hi rend="bold">Paripakko</hi>ti pariṇato, vuddhibhāvaṃ pattoti attho. <hi rend="bold">Moghajiṇṇo</hi>ti anto thirakaraṇānaṃ dhammānaṃ abhāvena tucchajiṇṇo nāma. Bāladārakopi daharoti vuccatīti tato visesanatthaṃ <hi rend="bold">‘‘yuvā’’</hi>ti vuttaṃ. Atikkantapaṭhamavayā eva sattā sabhāvena palitasirā hontīti paṭhamavaye ṭhitabhāvaṃ dassetuṃ <hi rend="bold">‘‘susukāḷakeso’’</hi>ti vuttaṃ. <hi rend="bold">Bhadrenā</hi>ti laddhakena. Ekacco hi daharopi samāno kāṇo vā hoti kuṇiādīnaṃ vā aññataro, so na bhadrena yobbanena samannāgato nāma hoti. Yo pana abhirūpo hoti dassanīyo pāsādiko sabbasampattisampanno yaṃ yadeva alaṅkāraparihāraṃ icchati, tena tena alaṅkato devaputto viya carati, ayaṃ bhadrena yobbanena samannāgato nāma hoti. Tenevāha <hi rend="bold">‘‘yena yobbanena samannāgato’’</hi>tiādi.</p>

<p rend="bodytext"><hi rend="bold">Yamhi</hi><pb ed="V" n="2.0035" /><hi rend="bold">saccañca dhammo cā</hi>ti yamhi puggale soḷasahākārehi paṭividdhattā catubbidhaṃ saccaṃ, ñāṇena sacchikatattā navavidhalokuttaradhammo ca atthi. <hi rend="bold">Ahiṃsā</hi>ti <pb ed="M" n="2.0039" /> desanāmattametaṃ, yamhi pana catubbidhāpi appamaññābhāvanā atthīti attho. <hi rend="bold">Saṃyamo damo</hi>ti sīlañceva indriyasaṃvaro ca. <hi rend="bold">Vantamalo</hi>ti maggañāṇena nīhaṭamalo. <hi rend="bold">Dhīro</hi>ti dhitisampanno. <hi rend="bold">Thero</hi>ti so imehi thirabhāvakāraṇehi samannāgatattā theroti pavuccatīti attho.</p>

<p rend="bodytext" n="40"><hi rend="paranum">40</hi><hi rend="dot">.</hi> Aṭṭhame <hi rend="bold">‘‘corā balavanto hontī’’</hi>ti padaṃ uddharitvā yehi kāraṇehi te balavanto honti, tesaṃ sabbhāvaṃ dassento <hi rend="bold">‘‘pakkhasampannā’’</hi>tiādimāha. Tattha <hi rend="bold">nivāsaṭṭhānasampannatā</hi> giriduggādisabbhāvato. <hi rend="bold">Atiyātu</hi>nti anto yātuṃ, gantuṃ pavisitunti attho. Taṃ pana antopavisanaṃ kenaci kāraṇena bahigatassa hotīti āha <hi rend="bold">‘‘bahiddhā janapadacārikaṃ caritvā’’</hi>tiādi. <hi rend="bold">Niyyātu</hi>nti bahi nikkhamituṃ. Tañca bahinikkhamanaṃ bahiddhākaraṇīye sati sambhavatīti āha <hi rend="bold">‘‘corā janapadaṃ vilumpantī’’</hi>tiādi. <hi rend="bold">Anusaññātu</hi>nti anusañcarituṃ. Sesamettha uttānameva.</p>

<p rend="bodytext" n="41"><hi rend="paranum">41</hi><hi rend="dot">.</hi> Navame <hi rend="bold">micchāpaṭipattādhikaraṇahetū</hi>ti ettha <hi rend="bold">adhi</hi>-saddo anatthakoti āha <hi rend="bold">‘‘micchāpaṭipattiyā karaṇahetū’’</hi>ti. <hi rend="bold">Na ārādhako</hi>ti na sampādako na paripūrako. Ñāyati paṭivijjhanavasena nibbānaṃ gacchatīti ñāyo, so eva taṃsamaṅginaṃ vaṭṭadukkhapātato dhāraṇaṭṭhena dhammoti <hi rend="bold">ñāyo dhammo,</hi> ariyamaggo. So panettha saha vipassanāya adhippetoti āha <hi rend="bold">‘‘sahavipassanakaṃ magga’’</hi>nti. <hi rend="bold">Ārādhanaṃ</hi> nāma saṃsiddhi, sā pana yasmā sampādanena paripūraṇena icchitā, tasmā vuttaṃ <hi rend="bold">‘‘sampādetuṃ pūretu’’</hi>nti.</p>

<p rend="bodytext" n="42"><hi rend="paranum">42</hi><hi rend="dot">.</hi> Dasame <hi rend="bold">duggahitehī</hi>ti atthato byañjanato ca duṭṭhu gahitehi, ūnādhikaviparītapadapaccābhaṭṭhādivasena vilometvā gahitehīti attho. <hi rend="bold">Uppaṭipāṭiyā gahitehī</hi>ti idaṃ pana nidassanamattaṃ duggahassa ūnādhikādivasenapi sambhavato. Tenevāha <hi rend="bold">‘‘attano duggahitasuttantānaṃyeva atthañca pāḷiñca uttaritaraṃ katvā dassentī’’</hi>ti.</p>

<p rend="centre">Samacittavaggavaṇṇanā niṭṭhitā.</p>
</body>
<back></back>
</text>
</TEI.2>