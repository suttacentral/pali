<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">(13) 3. Bhayavaggo</p>

<p rend="subhead">1. Attānuvādasuttavaṇṇanā</p>

<p rend="bodytext" n="121"><hi rend="paranum">121</hi><hi rend="dot">.</hi> Tatiyassa <pb ed="V" n="2.0327" /><pb ed="M" n="2.0331" /> paṭhame <hi rend="bold">attānuvādabhaya</hi>nti attānaṃ anuvadantassa uppajjanakabhayaṃ. <hi rend="bold">Parānuvādabhaya</hi>nti parassa anuvādato uppajjanakabhayaṃ. <hi rend="bold">Daṇḍabhaya</hi>nti dvattiṃsa kammakāraṇā paṭicca uppajjanakabhayaṃ. <hi rend="bold">Duggatibhaya</hi>nti cattāro apāye paṭicca uppajjanakabhayaṃ. <hi rend="bold">Idaṃ vuccati, bhikkhave, attānuvādabhaya</hi>ntiādīsu attānuvādabhayaṃ tāva paccavekkhantassa ajjhattaṃ hirī samuṭṭhāti, sāssa tīsu dvāresu saṃvaraṃ janeti, tīsu dvāresu saṃvaro catupārisuddhisīlaṃ hoti. So tasmiṃ sīle patiṭṭhāya vipassanaṃ vaḍḍhetvā aggaphale patiṭṭhāti. Parānuvādabhayaṃ pana paccavekkhantassa bahiddhā ottappaṃ samuṭṭhāti, tadassa tīsu dvāresu saṃvaraṃ janeti, tīsu dvāresu saṃvaro catupārisuddhisīlaṃ hoti. So tasmiṃ sīle patiṭṭhāya vipassanaṃ vaḍḍhetvā aggaphale patiṭṭhāti. Duggatibhayaṃ paccavekkhantassa ajjhattaṃ hirī samuṭṭhāti, sāssa tīsu dvāresu saṃvaraṃ janeti, tīsu dvāresu saṃvaro catupārisuddhisīlaṃ hoti. So tasmiṃ sīle patiṭṭhāya vipassanaṃ vaḍḍhetvā aggaphale patiṭṭhāti.</p>

<p rend="subhead">2. Ūmibhayasuttavaṇṇanā</p>

<p rend="bodytext" n="122"><hi rend="paranum">122</hi><hi rend="dot">.</hi> Dutiye <hi rend="bold">udakorohantassā</hi>ti udakaṃ otarantassa. <hi rend="bold">Pāṭikaṅkhitabbānī</hi>ti icchitabbāni. <hi rend="bold">Susukābhaya</hi>nti caṇḍamacchabhayaṃ. <hi rend="bold">Mukhāvaraṇaṃ maññe karontī</hi>ti mukhapidahanaṃ viya karonti. <hi rend="bold">Odarikattassā</hi>ti <pb ed="P" n="3.0124" /> mahodaratāya mahagghasabhāvassa. <hi rend="bold">Arakkhiteneva kāyenā</hi>tiādīsu kāyadvāre tividhassa saṃvarassa abhāvato arakkhitena kāyena. Vacīdvāre catubbidhassa saṃvarassa abhāvato <hi rend="bold">arakkhitāya vācāya</hi>.</p>

<p rend="subhead">3. Paṭhamanānākaraṇasuttavaṇṇanā</p>

<p rend="bodytext" n="123"><hi rend="paranum">123</hi><hi rend="dot">.</hi> Tatiye <hi rend="bold">tadassādetī</hi>ti taṃ jhānaṃ sukhassādena assādeti. <hi rend="bold">Nikāmetī</hi>ti pattheti. <hi rend="bold">Vittiṃ</hi><pb ed="V" n="2.0328" /><hi rend="bold">āpajjatī</hi>ti tuṭṭhiṃ āpajjati. <hi rend="bold">Tadadhimutto</hi>ti <pb ed="M" n="2.0332" /> tasmiṃ adhimutto, taṃ vā adhimutto. <hi rend="bold">Tabbahulavihārī</hi>ti tena jhānena bahulaṃ viharanto. <hi rend="bold">Sahabyataṃ upapajjatī</hi>ti sahabhāvaṃ gacchati, tattha nibbattatīti attho. <hi rend="bold">Kappo āyuppamāṇa</hi>nti ettha paṭhamajjhānaṃ atthi hīnaṃ, atthi majjhimaṃ, atthi paṇītaṃ. Tattha hīnena uppannānaṃ kappassa tatiyo koṭṭhāso āyuppamāṇaṃ, majjhimena upaḍḍhakappo, paṇītena kappo. Taṃ sandhāyetaṃ vuttaṃ. <hi rend="bold">Nirayampi gacchatī</hi>ti nirayagamanīyassa kammassa appahīnattā aparāparaṃ gacchati, na anantarameva. <hi rend="bold">Tasmiṃyeva bhave parinibbāyatī</hi>ti tasmiṃyeva rūpabhave ṭhatvā parinibbāyati, na heṭṭhā otarati. <hi rend="bold">Yadidaṃ gatiyā upapattiyā satī</hi>ti yaṃ idaṃ gatiyā ca upapattiyā ca sati sekhassa ariyasāvakassa paṭisandhivasena heṭṭhā anotaritvā tasmiṃyeva rūpabhave upari dutiyatatiyādīsu aññatarasmiṃ brahmaloke parinibbānaṃ, puthujjanassa pana nirayādigamanaṃ, idaṃ nānākaraṇanti attho.</p>

<p rend="bodytext"><hi rend="bold">Dve kappā</hi>ti etthāpi dutiyajjhānaṃ vuttanayeneva tividhaṃ hoti. Tattha paṇītabhāvanena nibbattānaṃ aṭṭhakappā āyuppamāṇaṃ, majjhimena cattāro, hīnena dve. Taṃ sandhāyetaṃ vuttaṃ. <hi rend="bold">Cattāro</hi><pb ed="P" n="3.0125" /><hi rend="bold">kappā</hi>ti ettha yaṃ heṭṭhā vuttaṃ ‘‘kappo, dve kappā’’ti, tampi āharitvā attho veditabbo. Kappoti ca guṇassapi nāmaṃ, tasmā kappo dve kappā cattāro kappāti ayamettha attho daṭṭhabbo. Idaṃ vuttaṃ hoti – yo paṭhamaṃ vutto kappo, so dve vāre gaṇetvā ekena guṇena dve kappā honti, dutiyena cattāro, puna te cattāro kappāti imehi catūhi guṇehi guṇitā ekena guṇena aṭṭha honti, dutiyena soḷasa, tatiyena dvattiṃsa, catutthena catusaṭṭhīti. Evamidha paṇītajjhānavasena catusaṭṭhi kappā gahitāti veditabbā. <hi rend="bold">Pañca kappasatānī</hi>ti idaṃ paṇītasseva upapattijjhānassa vasena vuttaṃ. Vehapphalesu vā paṭhamajjhānabhūmiādīsu viya tiṇṇaṃ brahmalokānaṃ abhāvato ettakameva āyuppamāṇaṃ. Tasmā evaṃ vuttaṃ.</p>

<p rend="subhead">4. Dutiyanānākaraṇasuttavaṇṇanā</p>

<p rend="bodytext" n="124"><hi rend="paranum">124</hi><hi rend="dot">.</hi> Catutthe <pb ed="M" n="2.0333" /> rūpameva <hi rend="bold">rūpagataṃ</hi>. Sesapadesupi eseva nayo. <hi rend="bold">Aniccato</hi>tiādīsu hutvā abhāvaṭṭhena <hi rend="bold">aniccato,</hi> ābādhaṭṭhena <hi rend="bold">rogato,</hi> anto padussanaṭṭhena <hi rend="bold">gaṇḍato,</hi> anupaviṭṭhaṭṭhena <hi rend="bold">sallato,</hi> sadukkhaṭṭhena <hi rend="bold">aghato,</hi> sampīḷanaṭṭhena <hi rend="bold">ābādhato,</hi> avidheyyaṭṭhena <hi rend="bold">parato,</hi> palujjanaṭṭhena <hi rend="bold">palokato,</hi> nissattaṭṭhena <hi rend="bold">suññato,</hi> avasavattanaṭṭhena <hi rend="bold">anattato</hi>. Ettha ca ‘‘aniccato palokato’’ti <pb ed="V" n="2.0329" /> dvīhi padehi aniccalakkhaṇaṃ kathitaṃ, ‘‘suññato anattato’’ti dvīhi anattalakkhaṇaṃ, sesehi dukkhalakkhaṇaṃ kathitanti veditabbaṃ. <hi rend="bold">Samanupassatī</hi>ti ñāṇena passati. Evaṃ pañcakkhandhe tilakkhaṇaṃ āropetvā passanto tayo magge tīṇi phalāni sacchikaroti. <hi rend="bold">Suddhāvāsānaṃ</hi><pb ed="P" n="3.0126" /><hi rend="bold">devānaṃ sahabyataṃ upapajjatī</hi>ti tattha ṭhito catutthajjhānaṃ bhāvetvā upapajjati.</p>

<p rend="subhead">5-6. Mettāsuttadvayavaṇṇanā</p>

<p rend="bodytext" n="125-126"><hi rend="paranum">125-126</hi><hi rend="dot">.</hi> Pañcame paṭhamajjhānavasena mettā, dutiyādivasena karuṇādayo dassitā. Chaṭṭhaṃ catutthe vuttanayeneva veditabbaṃ.</p>

<p rend="subhead">7. Paṭhamatathāgataacchariyasuttavaṇṇanā</p>

<p rend="bodytext" n="127"><hi rend="paranum">127</hi><hi rend="dot">.</hi> Sattame <hi rend="bold">pātubhāvā</hi>ti pātubhāvena. <hi rend="bold">Kucchiṃ okkamatī</hi>ti ettha kucchiṃ okkanto hotīti attho. Okkante hi tasmiṃ evaṃ hoti, na okkamamāne. <hi rend="bold">Appamāṇo</hi>ti vuḍḍhippamāṇo, vipuloti attho. <hi rend="bold">Uḷāro</hi>ti tasseva vevacanaṃ. <hi rend="bold">Devānaṃ devānubhāva</hi>nti ettha devānaṃ ayamānubhāvo – nivatthavatthassa pabhā dvādasa yojanāni pharati, tathā sarīrassa, tathā vimānassa, taṃ atikkamitvāti attho. <hi rend="bold">Lokantarikā</hi>ti tiṇṇaṃ tiṇṇaṃ cakkavāḷānaṃ antarā ekeko lokantariko hoti, tiṇṇaṃ sakaṭacakkānaṃ pattānaṃ vā aññamaññaṃ āhacca ṭhapitānaṃ majjhe okāso viya. So pana lokantarikanirayo parimāṇato aṭṭhayojanasahassappamāṇo hoti. <hi rend="bold">Aghā</hi>ti <pb ed="M" n="2.0334" /> niccavivaṭā. <hi rend="bold">Asaṃvutā</hi>ti heṭṭhāpi appatiṭṭhā. <hi rend="bold">Andhakārā</hi>ti tamabhūtā. <hi rend="bold">Andhakāratimisā</hi>ti cakkhuviññāṇuppattinivāraṇato andhabhāvakaraṇatimisāya samannāgatā. Tattha kira cakkhuviññāṇaṃ na jāyati. <hi rend="bold">Evaṃmahiddhikāna</hi>nti candimasūriyā kira ekappahāreneva tīsu dīpesu paññāyanti, evaṃmahiddhikā. Ekekāya disāya <pb ed="P" n="3.0127" /> nava nava yojanasatasahassāni andhakāraṃ vidhamitvā ālokaṃ dassenti, <hi rend="bold">evaṃmahānubhāvā. Ābhā nānubhontī</hi>ti pabhā nappahonti. Te kira cakkavāḷapabbatassa vemajjhena caranti cakkavāḷapabbatañca atikkamitvā lokantaranirayā. Tasmā tesaṃ tattha ābhā nappahonti.</p>

<p rend="bodytext"><hi rend="bold">Yepi tattha sattā</hi>ti yepi tasmiṃ lokantaramahāniraye sattā upapannā. Kiṃ pana kammaṃ katvā <pb ed="V" n="2.0330" /> tattha uppajjantīti? Bhāriyaṃ dāruṇaṃ mātāpitūnaṃ dhammikasamaṇabrāhmaṇānañca upari aparādhaṃ, aññañca divase divase pāṇavadhādisāhasikakammaṃ katvā uppajjanti tambapaṇṇidīpe abhayacoranāgacorādayo viya. Tesaṃ attabhāvo tigāvutiko hoti, vaggulīnaṃ viya dīghanakhā honti. Te rukkhe vagguliyo viya nakhehi cakkavāḷapabbatapāde lagganti. Yadā saṃsappantā aññamaññassa hatthapāsagatā honti, atha ‘‘bhakkho no laddho’’ti maññamānā tattha byāvaṭā viparivattitvā lokasandhārakaudake patanti, vāte paharantepi madhukaphalāni viya chijjitvā udake patanti, patitamattāva accantakhāre udake piṭṭhapiṇḍi viya vilīyanti. <hi rend="bold">Aññepi kira bho santi sattā</hi>ti bho yathā mayaṃ mahādukkhaṃ anubhavāma, evaṃ aññepi kira sattā idaṃ dukkhaṃ anubhavanatthāya idhūpapannāti taṃdivasaṃ passanti. Ayaṃ pana obhāso ekayāgupānamattampi na tiṭṭhati. Yāvatā niddāyitvā pabuddho ārammaṇaṃ vibhāveti <pb ed="P" n="3.0128" />, tattakaṃ kālaṃ hoti. Dīghabhāṇakā pana ‘‘accharāsaṅghātamattameva vijjuobhāso viya niccharitvā kiṃ idanti bhaṇantānaṃyeva antaradhāyatī’’ti vadanti.</p>

<p rend="subhead">8. Dutiyatathāgataacchariyasuttavaṇṇanā</p>

<p rend="bodytext" n="128"><hi rend="paranum">128</hi><hi rend="dot">.</hi> Aṭṭhame taṇhādiṭṭhīhi allīyitabbaṭṭhena ālayoti pañca kāmaguṇā, sakalameva vā vaṭṭaṃ. Āramanti etthāti ārāmo, ālayo ārāmo etissāti <hi rend="bold">ālayārāmā</hi>. Ālaye ratāti <hi rend="bold">ālayaratā</hi><pb ed="M" n="2.0335" />. Ālaye sammuditāti <hi rend="bold">ālayasammuditā. Anālaye dhamme</hi>ti ālayapaṭipakkhe vivaṭṭūpanissite ariyadhamme. <hi rend="bold">Sussūsatī</hi>ti sotukāmo hoti. <hi rend="bold">Sotaṃ odahatī</hi>ti sotaṃ ṭhapeti. <hi rend="bold">Aññā cittaṃ upaṭṭhapetī</hi>ti ājānanatthāya cittaṃ paccupaṭṭhapeti. <hi rend="bold">Māno</hi>ti maññanā, maññitabbaṭṭhena vā sakalaṃ vaṭṭameva. <hi rend="bold">Mānavinaye dhamme</hi>ti mānavinayadhamme. Upasamapaṭipakkho <hi rend="bold">anupasamo,</hi> anupasantaṭṭhena vā vaṭṭameva anupasamo nāma. <hi rend="bold">Opasamike</hi>ti upasamakare vivaṭṭūpanissite. Avijjāya gatā samannāgatāti <hi rend="bold">avijjāgatā</hi>. Avijjaṇḍakosena pariyonaddhattā aṇḍaṃ viya bhūtāti <hi rend="bold">aṇḍabhūtā</hi>. Samantato onaddhāti <hi rend="bold">pariyonaddhā. Avijjāvinaye</hi>ti avijjāvinayo vuccati arahattaṃ, taṃnissite dhamme desiyamāneti attho. Iti <pb ed="P" n="3.0129" /> imasmiṃ sutte catūsu ṭhānesu vaṭṭaṃ, catūsu vivaṭṭaṃ kathitaṃ.</p>

<p rend="subhead">9. Ānandaacchariyasuttavaṇṇanā</p>

<p rend="bodytext" n="129"><hi rend="paranum">129</hi><hi rend="dot">.</hi> Navame <pb ed="V" n="2.0331" /><hi rend="bold">bhikkhuparisā ānandaṃ dassanāyā</hi>ti ye bhagavantaṃ passitukāmā theraṃ upasaṅkamanti, ye vā ‘‘āyasmā kirānando samantapāsādiko abhirūpo dassanīyo bahussuto saṅghasobhano’’ti therassa guṇe sutvā āgacchanti, te sandhāya ‘‘bhikkhuparisā ānandaṃ dassanāya upasaṅkamatī’’ti vuttaṃ. Esa nayo sabbattha. <hi rend="bold">Attamanā</hi>ti ‘‘savanena no dassanaṃ sametī’’ti sakamanā tuṭṭhacittā. <hi rend="bold">Dhamma</hi>nti ‘‘kacci, āvuso, khamanīyaṃ, kacci yāpanīyaṃ, kacci yonisomanasikārakammaṃ karotha, ācariyupajjhāyavattaṃ pūrethā’’ti evarūpaṃ paṭisanthāradhammaṃ. Tattha bhikkhunīsu ‘‘kacci, bhaginiyo, aṭṭha garudhamme samādāya vattathā’’ti idampi nānākaraṇaṃ hoti. Upāsakesu ‘‘svāgataṃ, upāsaka, na te kiñci sīsaṃ vā aṅgaṃ vā rujjati, arogā te puttabhātaro’’ti na evaṃ paṭisanthāraṃ karoti, evaṃ pana karoti – ‘‘kathaṃ, upāsakā, tīṇi saraṇāni pañca sīlāni rakkhatha, māsassa aṭṭha uposathe karotha, mātāpitūnaṃ upaṭṭhānavattaṃ pūretha, dhammikasamaṇabrāhmaṇe paṭijaggathā’’ti. Upāsikāsupi eseva nayo.</p>

<p rend="subhead">10. Cakkavattiacchariyasuttavaṇṇanā</p>

<p rend="bodytext" n="130"><hi rend="paranum">130</hi><hi rend="dot">.</hi> Dasame <hi rend="bold">khattiyaparisā</hi>ti abhisittā anabhisittā ca khattiyā <pb ed="P" n="3.0130" />. Te hi kira ‘‘rājā cakkavattī nāma abhirūpo pāsādiko hoti, ākāsena <pb ed="M" n="2.0336" /> vicaranto rajjaṃ anusāsati, dhammiko dhammarājā’’ti tassa guṇakathaṃ sutvā savanena dassanamhi samente attamanā honti. <hi rend="bold">Bhāsatī</hi>ti ‘‘kathaṃ, tātā, rājadhammaṃ pūretha, paveṇiṃ rakkhathā’’ti paṭisanthāraṃ karoti. Brāhmaṇesu pana ‘‘kathañca, ācariyā, mante vācetha, antevāsikā mante gaṇhanti, dakkhiṇaṃ vā vatthāni vā sīlaṃ vā labhathā’’ti evaṃ paṭisanthāraṃ karoti. Gahapatīsu ‘‘kathaṃ, tātā, na vo rājakulato daṇḍena vā bandhanena vā pīḷā atthi, sammā devo dhāraṃ anuppavecchati, sassāni sampajjantī’’ti evaṃ paṭisanthāraṃ karoti. Samaṇesu ‘‘kathaṃ, bhante, kacci pabbajitaparikkhārā sulabhā, samaṇadhamme nappamajjathā’’ti evaṃ paṭisanthāraṃ karotīti.</p>

<p rend="centre">Bhayavaggo tatiyo.</p>
</body>
<back></back>
</text>
</TEI.2>