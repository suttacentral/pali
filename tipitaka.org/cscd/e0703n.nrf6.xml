<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">Sattama pariccheda</p>

<p rend="subhead">Vijayābhiseko</p>

<p rend="hangnum" n="1"><hi rend="paranum">1</hi><hi rend="dot">.</hi></p>

<p rend="gatha1"> Sabbalokahītaṃ <pb ed="M" n="0.0046" /> katvā, patvā santikaraṃ padaṃ;</p>

<p rend="gathalast">Parinibbānamañcamhi, nipanno lokanāyako.</p>

<p rend="hangnum" n="2"><hi rend="paranum">2</hi><hi rend="dot">.</hi></p>

<p rend="gatha1"> Devatāsannipātamhi, mahantamhi mahāmuni;</p>

<p rend="gathalast">Sakka tatrasamīpaṭṭhaṃ, avoca vadataṃ varo.</p>

<p rend="hangnum" n="3"><hi rend="paranum">3</hi><hi rend="dot">.</hi></p>

<p rend="gatha1"> Vijayo lāḷāvisayā, sīhabāhunarindajo;</p>

<p rend="gathalast">Esalaṅkādhanupatto, sattabhaccasatānugo.</p>

<p rend="hangnum" n="4"><hi rend="paranum">4</hi><hi rend="dot">.</hi></p>

<p rend="gatha1"> Patiṭṭhahissati devindaṃ, laṃkāyaṃ mama sāsanaṃ;</p>

<p rend="gathalast">Tasmā saparivāraṃ taṃ, rakkhalaṃkañca sādhukaṃ.</p>

<p rend="hangnum" n="5"><hi rend="paranum">5</hi><hi rend="dot">.</hi></p>

<p rend="gatha1"> Tathāgatassa devindo, vaco sutvāva sādaro;</p>

<p rend="gathalast">Devassuppalavaṇṇassa, laṃkārakkhaṃ samappayi.</p>

<p rend="hangnum" n="6"><hi rend="paranum">6</hi><hi rend="dot">.</hi></p>

<p rend="gatha1"> Sakkena vuttamattoso, laṅkāmāgammasajjukaṃ;</p>

<p rend="gathalast">Paribbājaka vesena, rukkhamūla mūpavisiṃ.</p>

<p rend="hangnum" n="7"><hi rend="paranum">7</hi><hi rend="dot">.</hi></p>

<p rend="gatha1"> Vijayasammukhā sabbe,</p>

<p rend="gatha2">Taṃ upacca apucchisuṃ;</p>

<p rend="gatha3">Ayaṃ bho konu dīpotī,</p>

<p rend="gathalast">Laṃkādīpoti so bravi.</p>

<p rend="hangnum" n="8"><hi rend="paranum">8</hi><hi rend="dot">.</hi></p>

<p rend="gatha1"> Na santi manujā hettha, na ca hessati vo bhayaṃ;</p>

<p rend="gathalast">Iti vatvā kuṇḍīkāya, te jalena nisiñciya.</p>

<p rend="hangnum" n="9"><hi rend="paranum">9</hi><hi rend="dot">.</hi></p>

<p rend="gatha1"> Suttañca tesaṃ hatthesu, lagetvānabhasā’gamā;</p>

<p rend="gathalast">Dassesi soṇirūpena, parivārikayakkhinī.</p>

<p rend="hangnum" n="10"><hi rend="paranum">10</hi><hi rend="dot">.</hi></p>

<p rend="gatha1"> Eko taṃ vāriyantopi, rājaputtena anvagā;</p>

<p rend="gathalast">Gāmamhi vijjamānamhi, bhavanti sunakhā iti.</p>

<p rend="hangnum" n="11"><hi rend="paranum">11</hi><hi rend="dot">.</hi></p>

<p rend="gatha1"> Tassā ca sāmīnī tattha, kuveṇīnāma yakkhinī;</p>

<p rend="gathalast">Nisīdi rukkhamūlamhi, kantanti tāpasī viya.</p>

<p rend="hangnum" n="12"><hi rend="paranum">12</hi><hi rend="dot">.</hi></p>

<p rend="gatha1"> Disvāna <pb ed="M" n="0.0047" /> so pokkharaṇī, nisinnaṃ tañca tāpasiṃ;</p>

<p rend="gathalast">Tattha nhātvā pivitvā ca, ādāya ca mulāliyo.</p>

<p rend="hangnum" n="13"><hi rend="paranum">13</hi><hi rend="dot">.</hi></p>

<p rend="gatha1"> Vāriñca pokkhareheva, vuṭṭhāsi sātamabravi;</p>

<p rend="gathalast">Bhakkho’si mama tiṭṭhāti, aṭṭhā baddho vaso naro.</p>

<p rend="hangnum" n="14"><hi rend="paranum">14</hi><hi rend="dot">.</hi></p>

<p rend="gatha1"> Parittasutta tejena, bhakkhituṃ sā na sakkuṇī;</p>

<p rend="gathalast">Yāciyantopi taṃ suttaṃ, nā’dāyakkhiniyā naro.</p>

<p rend="hangnum" n="15"><hi rend="paranum">15</hi><hi rend="dot">.</hi></p>

<p rend="gatha1"> Taṃ gahetvā suruṅgāyaṃ, rudantaṃ yakkhinī khipi;</p>

<p rend="gathalast">Evaṃ ekekaso tattha, khipī sattasatānipi.</p>

<p rend="hangnum" n="16"><hi rend="paranum">16</hi><hi rend="dot">.</hi></p>

<p rend="gatha1"> Anāyantesu sabbesu, vijayo bhayasaṃkito;</p>

<p rend="gathalast">Nantapañcāyudho gantvā, disvā pokkharaṇiṃ subhaṃ.</p>

<p rend="hangnum" n="17"><hi rend="paranum">17</hi><hi rend="dot">.</hi></p>

<p rend="gatha1"> Apassa muttiṇṇapadaṃ, passaṃ tañceva tāpasiṃ;</p>

<p rend="gathalast">‘‘Imāya khalu bhaccā me, gahitānu’’ti cintiya.</p>

<p rend="hangnum" n="18"><hi rend="paranum">18</hi><hi rend="dot">.</hi></p>

<p rend="gatha1"> Kiṃ na passasi bhacce me,</p>

<p rend="gatha2">Hoti tvaṃ iti āhataṃ;</p>

<p rend="gatha3">‘‘Kiṃ rājaputta bhaccehi,</p>

<p rend="gathalast">Piva nahāyā’’ti āhasā.</p>

<p rend="hangnum" n="19"><hi rend="paranum">19</hi><hi rend="dot">.</hi></p>

<p rend="gatha1"> Yakkhinī tāva jānāti, mama jātinti nicchito;</p>

<p rend="gathalast">Saṅghaṃ sanāmaṃ sāvetvā, dhanuṃ sandhāyu’ pāgato.</p>

<p rend="hangnum" n="20"><hi rend="paranum">20</hi><hi rend="dot">.</hi></p>

<p rend="gatha1"> Yakkhiṃ ādāya gīvāya, nārā ca valayena so;</p>

<p rend="gathalast">Vāmahatthena kesesu, gahetvā dakkhiṇe na tu.</p>

<p rend="hangnum" n="21"><hi rend="paranum">21</hi><hi rend="dot">.</hi></p>

<p rend="gatha1"> Ukkhipitvā asiṃāha, ‘‘bhacce me dehi dāsitaṃ;</p>

<p rend="gathalast">Māremī’’ti bhayaṭṭāsā, jīvitaṃ yāci yakkhinī.</p>

<p rend="hangnum" n="22"><hi rend="paranum">22</hi><hi rend="dot">.</hi></p>

<p rend="gatha1"> Jīvitaṃ dehi me sāmi, rajjaṃ dajjāmi te ahaṃ;</p>

<p rend="gathalast">Karissami’tti kiccañca, kiccaṃ aññaṃ yathicchitaṃ.</p>

<p rend="hangnum" n="23"><hi rend="paranum">23</hi><hi rend="dot">.</hi></p>

<p rend="gatha1"> Adubbhātthāya sapathaṃ, so taṃ yakkhiṃ akārayi;</p>

<p rend="gathalast">‘‘Ānehi bhacce sīgha’’nti, vuttamattāva sā’nayi.</p>

<p rend="hangnum" n="24"><hi rend="paranum">24</hi><hi rend="dot">.</hi></p>

<p rend="gatha1"> ‘‘Ime jātā’’ti vuttāsā,</p>

<p rend="gatha2">Taṇḍulādiṃ viniddisi;</p>

<p rend="gatha3">Bhakkhitānaṃ vāṇijānaṃ,</p>

<p rend="gathalast">Nāvaṭṭhaṃ vivikhaṃ bahuṃ.</p>

<p rend="hangnum" n="25"><hi rend="paranum">25</hi><hi rend="dot">.</hi></p>

<p rend="gatha1"> Bhaccā <pb ed="M" n="0.0048" /> te sādhayitvāna, bhattāni byañjanānica;</p>

<p rend="gathalast">Rājā puttaṃ bhojayitvā, sabbecāpi abhuñjisuṃ.</p>

<p rend="hangnum" n="26"><hi rend="paranum">26</hi><hi rend="dot">.</hi></p>

<p rend="gatha1"> Dāpitaṃ vijayena’ggaṃ, yakkhī bhuñjiya pīṇitā;</p>

<p rend="gathalast">Soḷasavassikaṃ rūpaṃ, māpayitvā manoharaṃ.</p>

<p rend="hangnum" n="27"><hi rend="paranum">27</hi><hi rend="dot">.</hi></p>

<p rend="gatha1"> Rājaputta mupagañchi, sabbābharaṇabhūsitā;</p>

<p rend="gathalast">Māpesi rukkhamūlasmiṃ, sayanañca mahārahaṃ.</p>

<p rend="hangnum" n="28"><hi rend="paranum">28</hi><hi rend="dot">.</hi></p>

<p rend="gatha1"> Sāṇiyā suparikkhittaṃ, vitānasamalaṅkataṃ;</p>

<p rend="gathalast">Taṃ disvā rājatanayo, pekkhaṃ atthamanāgataṃ.</p>

<p rend="hangnum" n="29"><hi rend="paranum">29</hi><hi rend="dot">.</hi></p>

<p rend="gatha1"> Katvāna tāyanāvāyaṃ, nipajja sayane sukhaṃ;</p>

<p rend="gathalast">Sāṇī parikkhipitvāna, sabbe bhaccā nipajjisuṃ.</p>

<p rend="hangnum" n="30"><hi rend="paranum">30</hi><hi rend="dot">.</hi></p>

<p rend="gatha1"> Rattiṃ tūriyasaddañca, sutvā gītaravañca so;</p>

<p rend="gathalast">Apucchi sahasemānaṃ, kiṃ saddo iti yakkhiniṃ.</p>

<p rend="hangnum" n="31"><hi rend="paranum">31</hi><hi rend="dot">.</hi></p>

<p rend="gatha1"> Rajjañca sāmino deyyaṃ, sabbe yakkhe ca ghātiya;</p>

<p rend="gathalast">Manussā vāsakaraṇā, yakkhā maṃ ghātayantihi.</p>

<p rend="hangnum" n="32"><hi rend="paranum">32</hi><hi rend="dot">.</hi></p>

<p rend="gatha1"> Iti cintiya yakkhī sā, abravi rājanandanaṃ;</p>

<p rend="gathalast">Sīrīsavatthunā metaṃ, sāmi yakkhapuraṃ idha.</p>

<p rend="hangnum" n="33"><hi rend="paranum">33</hi><hi rend="dot">.</hi></p>

<p rend="gatha1"> Tattha jeṭṭhassa yakkhassa, laṃkānagaravāsinī;</p>

<p rend="gathalast">Kumārikā idhā’nītā, tassā mātā ca āgatā.</p>

<p rend="hangnum" n="34"><hi rend="paranum">34</hi><hi rend="dot">.</hi></p>

<p rend="gatha1"> Āvāha maṅgale tattha, idhāpi ussave mahā;</p>

<p rend="gathalast">Vattate tattha saddoyaṃ, mahāhesa samāgamo.</p>

<p rend="hangnum" n="35"><hi rend="paranum">35</hi><hi rend="dot">.</hi></p>

<p rend="gatha1"> Ajjeva yakkhe ghātehi,</p>

<p rend="gatha2">Na hi sakkhā ito paraṃ;</p>

<p rend="gatha3">So āhā’dissa mānete,</p>

<p rend="gathalast">Ghātessāmi kathaṃ ahaṃ.</p>

<p rend="hangnum" n="36"><hi rend="paranum">36</hi><hi rend="dot">.</hi></p>

<p rend="gatha1"> Yattha saddaṃ karissāma, tena saddena ghātaya;</p>

<p rend="gathalast">Āyudhaṃ me’nubhāvena, tesaṃ kāye patissati.</p>

<p rend="hangnum" n="37"><hi rend="paranum">37</hi><hi rend="dot">.</hi></p>

<p rend="gatha1"> Tassā sutvā tathā katvā, sabbe yakkhe aghātayi;</p>

<p rend="gathalast">Sayampi laddhavijayo, yakkharāja pasādhanaṃ.</p>

<p rend="hangnum" n="38"><hi rend="paranum">38</hi><hi rend="dot">.</hi></p>

<p rend="gatha1"> Pasādhanehi sesehi, taṃtaṃ bhaccaṃ pasādhayi;</p>

<p rend="gathalast">Katipahaṃ vasitve’ttha, tambapaṇṇimupāgami.</p>

<p rend="hangnum" n="39"><hi rend="paranum">39</hi><hi rend="dot">.</hi></p>

<p rend="gatha1"> Māpayitvā <pb ed="M" n="0.0049" /> tampapaṇṇi-nagaraṃ vijayo tahiṃ;</p>

<p rend="gathalast">Vasī yakkhiniyā saddhiṃ, amacca parivārito.</p>

<p rend="hangnum" n="40"><hi rend="paranum">40</hi><hi rend="dot">.</hi></p>

<p rend="gatha1"> Nāvāya bhūmimotiṇṇā, vijayapamukhā tadā;</p>

<p rend="gathalast">Kilantā pāṇinābhūmiṃ, ālambiya nisīdisuṃ.</p>

<p rend="hangnum" n="41"><hi rend="paranum">41</hi><hi rend="dot">.</hi></p>

<p rend="gatha1"> Tambabhūmirajophuṭṭho, tambopāṇi yato ahuṃ;</p>

<p rend="gathalast">So desoceva dīpo ca, tena tannāmako ahu.</p>

<p rend="hangnum" n="42"><hi rend="paranum">42</hi><hi rend="dot">.</hi></p>

<p rend="gatha1"> Sīhabāhu narindo so, sīhamādinnavā iti;</p>

<p rend="gathalast">Sīhaḷo tena sambandhā, ete sabbepi sīhaḷā.</p>

<p rend="hangnum" n="43"><hi rend="paranum">43</hi><hi rend="dot">.</hi></p>

<p rend="gatha1"> Tattha tattha ca gāme te, tassā’maccā nivesayuṃ;</p>

<p rend="gathalast">Anurādhagāmaṃ tannāmo, kadamba nadīyantike.</p>

<p rend="hangnum" n="44"><hi rend="paranum">44</hi><hi rend="dot">.</hi></p>

<p rend="gatha1"> Gambhīranadīyā tīre, upatisso purohito;</p>

<p rend="gathalast">Upatissagāmaṃ māpesi, anurādhassa uttare.</p>

<p rend="hangnum" n="45"><hi rend="paranum">45</hi><hi rend="dot">.</hi></p>

<p rend="gatha1"> Aññe tayo amaccā te, māpayiṃsu visuṃ visuṃ;</p>

<p rend="gathalast">Ujjeniṃ uruvelañca, vijitaṃ nagaraṃ tathā.</p>

<p rend="hangnum" n="46"><hi rend="paranum">46</hi><hi rend="dot">.</hi></p>

<p rend="gatha1"> Nivāsetvā janapadaṃ, sabbe’maccā samaccataṃ;</p>

<p rend="gathalast">Avocuṃ rājatanayā, sāmi rajjebhisecaya.</p>

<p rend="hangnum" n="47"><hi rend="paranum">47</hi><hi rend="dot">.</hi></p>

<p rend="gatha1"> Iti vutto rājaputto, na icchi abhisecanaṃ;</p>

<p rend="gathalast">Vinā khattiyakaññāya, abhisekaṃ mahesiyā.</p>

<p rend="hangnum" n="48"><hi rend="paranum">48</hi><hi rend="dot">.</hi></p>

<p rend="gatha1"> Athāmaccā sāmino he, abhiseka katā darā;</p>

<p rend="gathalast">Dukkaresupi kiccesu, tadatthabhirutā tigā.</p>

<p rend="hangnum" n="49"><hi rend="paranum">49</hi><hi rend="dot">.</hi></p>

<p rend="gatha1"> Paṇṇākāre mahāsāre, maṇimuttādike bahū;</p>

<p rend="gathalast">Gāhāpayitvā pāhesuṃ, dakkhiṇaṃ madhuraṃ puraṃ.</p>

<p rend="hangnum" n="50"><hi rend="paranum">50</hi><hi rend="dot">.</hi></p>

<p rend="gatha1"> Paṇḍurājassa dhītatthaṃ, sāmino sāmibhattino;</p>

<p rend="gathalast">Aññesaṃ cāpi dhītatthaṃ, amaccānaṃ janassa ca.</p>

<p rend="hangnum" n="51"><hi rend="paranum">51</hi><hi rend="dot">.</hi></p>

<p rend="gatha1"> Sīghaṃ nāvāya gantvāna, dūtā te madhuraṃ puraṃ;</p>

<p rend="gathalast">Paṇṇākāre ca lekhañca, tassa rañño adassayuṃ.</p>

<p rend="hangnum" n="52"><hi rend="paranum">52</hi><hi rend="dot">.</hi></p>

<p rend="gatha1"> Tato rājāamaccehi, mantayitvā sadhītaraṃ;</p>

<p rend="gathalast">Pāhetukāmo’maccānaṃ, aññesaṃ cāpi dhītaro.</p>

<p rend="hangnum" n="53"><hi rend="paranum">53</hi><hi rend="dot">.</hi></p>

<p rend="gatha1"> Laddhā ūnasataṃ kaññā, athabheriṃ carāpayi;</p>

<p rend="gathalast">Laṃkāya dhītugamanaṃ, icchamānā narā idha.</p>

<p rend="hangnum" n="54"><hi rend="paranum">54</hi><hi rend="dot">.</hi></p>

<p rend="gatha1"> Nivāsayitvā <pb ed="M" n="0.0050" /> diguṇaṃ, gharadvāresu dhītaro;</p>

<p rend="gathalast">Ṭhapentu tena liṅgena, ādīyissāmitā iti.</p>

<p rend="hangnum" n="55"><hi rend="paranum">55</hi><hi rend="dot">.</hi></p>

<p rend="gatha1"> Evaṃ laddhā bahūkaññā, tappayitvāna taṃ kulaṃ;</p>

<p rend="gathalast">Sampannasabbālaṅkāraṃ, dhītaraṃ sampaṭicchadaṃ.</p>

<p rend="hangnum" n="56"><hi rend="paranum">56</hi><hi rend="dot">.</hi></p>

<p rend="gatha1"> Sabbā tā laddhasakkārā, kaññāyo ca yathārahaṃ;</p>

<p rend="gathalast">Rājārahe ca hatthassa-rathapessiya kārake.</p>

<p rend="hangnum" n="57"><hi rend="paranum">57</hi><hi rend="dot">.</hi></p>

<p rend="gatha1"> Aṭṭhārasannaṃ seṇīnaṃ, sahassañca kulāni so;</p>

<p rend="gathalast">Lekhaṃ datvāna pesesi, vijayassa jitā’rino.</p>

<p rend="hangnum" n="58"><hi rend="paranum">58</hi><hi rend="dot">.</hi></p>

<p rend="gatha1"> Sabboso’tarī nāvāhi, mahātitthe mahājano;</p>

<p rend="gathalast">Teneva paṭṭanaṃ tañhi, mahātitthaṃti vuccati.</p>

<p rend="hangnum" n="59"><hi rend="paranum">59</hi><hi rend="dot">.</hi></p>

<p rend="gatha1"> Vijayassa sutodhītā, tassā yakkhiniyā ahu;</p>

<p rend="gathalast">Rājakaññāgamaṃ sutvā, vijayo āha yakkhiniṃ.</p>

<p rend="hangnum" n="60"><hi rend="paranum">60</hi><hi rend="dot">.</hi></p>

<p rend="gatha1"> ‘‘Gaccha dāni tuvaṃ bhoti, ṭhapetvā puttake duve;</p>

<p rend="gathalast">Manussā amanussehi, bhāyintīhi sadā’’ iti.</p>

<p rend="hangnum" n="61"><hi rend="paranum">61</hi><hi rend="dot">.</hi></p>

<p rend="gatha1"> Sutvā taṃ yakkhabhayato, bhītaṃ taṃ āha yakkhiniṃ;</p>

<p rend="gathalast">Mā cintayi sāhassena, dāpayissāmi te baliṃ.</p>

<p rend="hangnum" n="62"><hi rend="paranum">62</hi><hi rend="dot">.</hi></p>

<p rend="gatha1"> Punappunaṃ taṃ yācitvā, ubho ādāya puttake;</p>

<p rend="gathalast">Bhītāpi sā agatiyā, laṃkāpuramupāgami.</p>

<p rend="hangnum" n="63"><hi rend="paranum">63</hi><hi rend="dot">.</hi></p>

<p rend="gatha1"> Putte bihi nisīdetvā, sayaṃ pāvisi taṃ puraṃ;</p>

<p rend="gathalast">Sañjānitvāna taṃ yakkhiṃ, bhītā corīti saññito.</p>

<p rend="hangnum" n="64"><hi rend="paranum">64</hi><hi rend="dot">.</hi></p>

<p rend="gatha1"> Saṃkhubhiṃsu pure yakkhā, eko sāhasiko pana;</p>

<p rend="gathalast">Ekapāṇippahārena, vilayaṃ nayi yakkhiniṃ.</p>

<p rend="hangnum" n="65"><hi rend="paranum">65</hi><hi rend="dot">.</hi></p>

<p rend="gatha1"> Tassātu mātulo yakkho, nikkhamma nagarā bahi;</p>

<p rend="gathalast">Disvā te dārake pucchi, tumhe kassa sutā iti.</p>

<p rend="hangnum" n="66"><hi rend="paranum">66</hi><hi rend="dot">.</hi></p>

<p rend="gatha1"> Kuveṇiyā’ti sutvā’ha, mātā vo māritā idha;</p>

<p rend="gathalast">Tumhepi disvā māreyyuṃ, palāyatha lahuṃ iti.</p>

<p rend="hangnum" n="67"><hi rend="paranum">67</hi><hi rend="dot">.</hi></p>

<p rend="gatha1"> Āguṃ sumanakūṭaṃ te, palāyitvā tato lahuṃ;</p>

<p rend="gathalast">Vāsaṃ kappesi jeṭṭho so, vuddho tāya kaṇiṭṭhiyā.</p>

<p rend="hangnum" n="68"><hi rend="paranum">68</hi><hi rend="dot">.</hi></p>

<p rend="gatha1"> Puttadhītāhi <pb ed="M" n="0.0051" /> vaḍḍhitvā, rājānuññāya te vasuṃ;</p>

<p rend="gathalast">Tattheva malaye eso, pulindānañhi sambhavo.</p>

<p rend="hangnum" n="69"><hi rend="paranum">69</hi><hi rend="dot">.</hi></p>

<p rend="gatha1"> Paṇḍurājassa dūtā te, paṇṇākāraṃ samappayuṃ;</p>

<p rend="gathalast">Vijayassa kumārassa, rājādhikārikā ca tā.</p>

<p rend="hangnum" n="70"><hi rend="paranum">70</hi><hi rend="dot">.</hi></p>

<p rend="gatha1"> Katvā sakkārasammānaṃ, dūtānaṃ vijayo pana;</p>

<p rend="gathalast">Adā yāthārahaṃ kaññā, amaccānaṃ janassa ca.</p>

<p rend="hangnum" n="71"><hi rend="paranum">71</hi><hi rend="dot">.</hi></p>

<p rend="gatha1"> Yathā vidhi ca vijayaṃ, sabbe maccāsamāgatā;</p>

<p rend="gathalast">Rajjesamabhisiñciṃsu, kariṃsuca mahāchaṇaṃ.</p>

<p rend="hangnum" n="72"><hi rend="paranum">72</hi><hi rend="dot">.</hi></p>

<p rend="gatha1"> Tato so vijayo rājā, paṇḍurājassa dhītaraṃ;</p>

<p rend="gathalast">Mahatā parihārena, mahesitte’bhisecayi.</p>

<p rend="hangnum" n="73"><hi rend="paranum">73</hi><hi rend="dot">.</hi></p>

<p rend="gatha1"> Dhanāna’dā amaccānaṃ, adāsi sasurassatu;</p>

<p rend="gathalast">Anuvassaṃ saṅkhamuttaṃ, satasahassa dvayārahaṃ.</p>

<p rend="hangnum" n="74"><hi rend="paranum">74</hi><hi rend="dot">.</hi></p>

<p rend="gatha1"> Hitvā pubbācaritaṃ visamaṃ samena;</p>

<p rend="gatha2">Dhammena laṃkamakhilaṃ anusāsamāno;</p>

<p rend="gatha3">So tamapaṇṇinagare vijayo narindo;</p>

<p rend="gathalast">Rajjaṃ akārayi samā khalu aṭṭhatiṃsā’ti.</p>

<p rend="centre">Sujanapasādasaṃve gatthāya kate mahāvaṃse</p>

<p rend="centre">Vijayābhiseko nāma</p>

<p rend="centre">Sattamo paricchedo.</p>
</body>
<back></back>
</text>
</TEI.2>