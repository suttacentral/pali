<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">Antarapeyyālaṃ</p>

<p rend="subhead">Katipucchāvāravaṇṇanā</p>

<p rend="bodytext" n="271"><hi rend="paranum">271</hi><hi rend="dot">.</hi> Idāni <pb ed="V" n="0.0152" /><pb ed="M" n="0.0151" /> āpattiādikoṭṭhāsesu kosallajananatthaṃ ‘‘kati āpattiyo’’tiādinā nayena mātikaṃ ṭhapetvā niddesappaṭiniddesavasena vibhaṅgo vutto.</p>

<p rend="bodytext">Tattha <hi rend="bold">kati āpattiyo</hi>ti mātikāya ca vibhaṅge ca āgatāpattipucchā. Esa nayo dutiyapadepi. Kevalañhettha āpattiyo eva rāsivasena <hi rend="bold">khandhā</hi>ti vuttā. <hi rend="bold">Vinītavatthūnī</hi>ti tāsaṃ āpattīnaṃ <hi rend="bold">vinayapucchā;</hi> ‘‘vinītaṃ vinayo vūpasamo’’ti idañhi atthato ekaṃ, vinītāniyeva <hi rend="bold">vinītavatthūnī</hi>ti ayamettha padattho. Idāni yesu sati āpattiyo honti, asati na honti, te dassetuṃ <hi rend="bold">‘‘kati agāravā’’</hi>ti pucchādvayaṃ. Vinītavatthūnīti ayaṃ pana tesaṃ agāravānaṃ vinayapucchā. Yasmā pana tā āpattiyo vipattiṃ āpattā nāma natthi, tasmā ‘‘kati vipattiyo’’ti ayaṃ āpattīnaṃ vipattibhāvapucchā. <hi rend="bold">Kati āpattisamuṭṭhānānī</hi>ti tāsaṃyeva āpattīnaṃ samuṭṭhānapucchā. <hi rend="bold">Vivādamūlāni anuvādamūlānī</hi>ti imā ‘‘vivādādhikaraṇaṃ anuvādādhikaraṇa’’nti āgatānaṃ vivādānuvādānaṃ mūlapucchā. <hi rend="bold">Sāraṇīyā dhammā</hi>ti vivādānuvādamūlānaṃ abhāvakaradhammapucchā. <hi rend="bold">Bhedakaravatthūnī</hi>ti ayaṃ ‘‘bhedanasaṃvattanikaṃ vā adhikaraṇa’’ntiādīsu vuttabhedakaraṇapucchā. <hi rend="bold">Adhikaraṇānī</hi>ti bhedakaravatthūsu sati uppajjanadhammapucchā. <hi rend="bold">Samathā</hi>ti tesaṃyeva vūpasamanadhammapucchā. <hi rend="bold">Pañca āpattiyo</hi>ti mātikāya āgatavasena vuttā. <hi rend="bold">Sattā</hi>ti vibhaṅge āgatavasena.</p>

<p rend="bodytext">Ārakā etehi ramatīti <hi rend="bold">ārati;</hi> bhusā vā rati <hi rend="bold">ārati</hi>. Vinā etehi ramatīti <hi rend="bold">virati</hi><pb ed="V" n="0.0153" />. Paccekaṃ paccekaṃ viramatīti <hi rend="bold">paṭivirati</hi>. Veraṃ maṇati vināsetīti <hi rend="bold">veramaṇī</hi>. Na etāya ete āpattikkhandhā <pb ed="P" n="7.1315" /> karīyantīti <hi rend="bold">akiriyā</hi>. Yaṃ etāya asati āpattikkhandhakaraṇaṃ uppajjeyya, tassa paṭipakkhato <hi rend="bold">akaraṇaṃ</hi>. Āpattikkhandhaajjhāpattiyā paṭipakkhato <hi rend="bold">anajjhāpatti</hi>. Velanato <hi rend="bold">velā;</hi> calayanato vināsanatoti attho <pb ed="M" n="0.0152" />. Niyyānaṃ sinoti bandhati nivāretīti <hi rend="bold">setu</hi>. Āpattikkhandhānametaṃ adhivacanaṃ. So setu etāya paññattiyā haññatīti <hi rend="bold">setughāto</hi>. Sesavinītavatthuniddesesupi eseva nayo.</p>

<p rend="bodytext"><hi rend="bold">Buddhe agāravādīsu</hi> yo buddhe dharamāne upaṭṭhānaṃ na gacchati, parinibbute cetiyaṭṭhānaṃ bodhiṭṭhānaṃ na gacchati, cetiyaṃ vā bodhiṃ vā na vandati, cetiyaṅgaṇe sachatto saupāhano carati, natthetassa buddhe gāravoti veditabbo. Yo pana sakkontoyeva dhammassavanaṃ na gacchati, sarabhaññaṃ na bhaṇati, dhammakathaṃ na katheti, dhammassavanaggaṃ bhinditvā gacchati, vikkhitto vā anādaro vā nisīdati, natthetassa dhamme gāravo. Yo theranavamajjhimesu cittīkāraṃ na paccupaṭṭhāpeti, uposathāgāravitakkamāḷakādīsu kāyappāgabbhiyaṃ dasseti, yathāvuḍḍhaṃ na vandati, natthetassa saṅghe gāravo. Tisso sikkhā samādāya asikkhamānoyeva pana sikkhāya agāravoti veditabbo. Pamāde ca sativippavāse tiṭṭhamānoyeva appamādalakkhaṇaṃ abrūhayamāno appamāde agāravoti veditabbo. Tathā āmisappaṭisanthāraṃ dhammappaṭisanthāranti imaṃ duvidhaṃ paṭisanthāraṃ akarontoyeva <hi rend="bold">paṭisanthāre agāravo</hi>ti veditabbo. Gāravaniddese vuttavipariyāyena attho veditabbo.</p>

<p rend="bodytext" n="272"><hi rend="paranum">272</hi><hi rend="dot">.</hi> Vivādamūlaniddese <hi rend="bold">‘‘sattharipi agāravo’’</hi>tiādīnaṃ buddhe agāravādīsu vuttanayeneva attho veditabbo. <hi rend="bold">Appatisso</hi>ti anīcavutti; na satthāraṃ jeṭṭhakaṃ katvā viharati. <hi rend="bold">Ajjhattaṃ vā</hi>ti attano santāne vā attano pakkhe vā; sakāya parisāyāti attho. <hi rend="bold">Bahiddhā vā</hi>ti parasantāne vā parapakkhe vā. <hi rend="bold">Tatra tumhe</hi>ti tasmiṃ ajjhattabahiddhābhede saparasantāne vā saparaparisāya vā. <hi rend="bold">Pahānāya vāyameyyāthā</hi>ti mettābhāvanādīhi nayehi pahānatthaṃ vāyameyyātha; mettābhāvanādinayena hi taṃ ajjhattampi bahiddhāpi pahīyati. <hi rend="bold">Anavassavāyā</hi>ti appavattibhāvāya.</p>

<p rend="bodytext"><hi rend="bold">Sandiṭṭhiparāmāsī</hi>ti <pb ed="V" n="0.0154" /> sakameva diṭṭhiṃ parāmasati; yaṃ attanā diṭṭhigataṃ gahitaṃ, idameva saccanti gaṇhāti <pb ed="P" n="7.1316" />. <hi rend="bold">Ādhānaggāhī</hi>ti daḷhaggāhī.</p>

<p rend="bodytext" n="273"><hi rend="paranum">273</hi><hi rend="dot">.</hi> Anuvādamūlaniddeso <pb ed="M" n="0.0153" /> kiñcāpi vivādamūlaniddeseneva samāno, atha kho aṭṭhārasa bhedakaravatthūni nissāya vivadantānaṃ kodhūpanāhādayo vivādamūlāni. Tathā vivadantā pana sīlavipattiādīsu aññataravipattiṃ āpajjitvā ‘‘asuko bhikkhu asukaṃ nāma vipattiṃ āpanno’’ti vā, ‘‘pārājikaṃ āpannosi, saṅghādisesaṃ āpannosī’’ti vā anuvadanti. Evaṃ anuvadantānaṃ kodhūpanāhādayo anuvādamūlānīti ayamettha viseso.</p>

<p rend="bodytext" n="274"><hi rend="paranum">274</hi><hi rend="dot">.</hi> Sāraṇīyadhammaniddese mettacittena kataṃ kāyakammaṃ mettaṃ kāyakammaṃ nāma. <hi rend="bold">Āvi ceva raho cā</hi>ti sammukhā ca parammukhā ca. Tattha navakānaṃ cīvarakammādīsu sahāyabhāvagamanaṃ sammukhā mettaṃ kāyakammaṃ nāma. Therānaṃ pana pādadhovanabījanavātadānādibhedampi sabbaṃ sāmīcikammaṃ sammukhā mettaṃ kāyakammaṃ nāma. Ubhayehipi dunnikkhittānaṃ dārubhaṇḍādīnaṃ tesu avamaññaṃ akatvā attanā dunnikkhittānaṃ viya paṭisāmanaṃ parammukhā mettaṃ kāyakammaṃ nāma. <hi rend="bold">Ayampi dhammo sāraṇīyo</hi>ti ayaṃ mettākāyakammasaṅkhāto dhammo saritabbo satijanako; yo naṃ karoti, taṃ puggalaṃ; yesaṃ kato hoti, te pasannacittā ‘‘aho sappuriso’’ti anussarantīti adhippāyo. <hi rend="bold">Piyakaraṇo</hi>ti taṃ puggalaṃ sabrahmacārīnaṃ piyaṃ karoti. <hi rend="bold">Garukaraṇo</hi>ti taṃ puggalaṃ sabrahmacārīnaṃ garuṃ karoti. <hi rend="bold">Saṅgahāyā</hi>tiādīsu sabrahmacārīhi saṅgahetabbabhāvāya. Tehi saddhiṃ avivādāya samaggabhāvāya ekībhāvāya ca saṃvattati.</p>

<p rend="bodytext"><hi rend="bold">Mettaṃ vacīkamma</hi>ntiādīsu devatthero tissattheroti evaṃ paggayha vacanaṃ sammukhā mettaṃ vacīkammaṃ nāma. Vihāre asante pana taṃ paṭipucchantassa ‘‘kuhiṃ amhākaṃ devatthero, kuhiṃ amhākaṃ tissatthero, kadā nu kho āgamissatī’’ti evaṃ mamāyanavacanaṃ parammukhā mettaṃ vacīkammaṃ nāma. Mettāsinehasiniddhāni pana nayanāni ummīletvā pasannena mukhena olokanaṃ sammukhā mettaṃ manokammaṃ nāma. ‘‘Devatthero tissatthero arogo hotu, appābādho’’ti samannāharaṇaṃ parammukhā mettaṃ manokammaṃ nāma.</p>

<p rend="bodytext"><hi rend="bold">Appaṭivibhattabhogī</hi>ti neva āmisaṃ paṭivibhajitvā bhuñjati, na puggalaṃ. Yo hi ‘‘ettakaṃ <pb ed="V" n="0.0155" /> paresaṃ dassāmi, ettakaṃ attanā <pb ed="P" n="7.1317" /> bhuñjissāmi, ettakaṃ vā asukassa <pb ed="M" n="0.0154" /> ca asukassa ca dassāmi, ettakaṃ attanā bhuñjissāmī’’ti vibhajitvā bhuñjati, ayaṃ paṭivibhattabhogī nāma. Ayaṃ pana evaṃ akatvā ābhataṃ piṇḍapātaṃ therāsanato paṭṭhāya datvā gahitāvasesaṃ bhuñjati. ‘‘Sīlavantehī’’ti vacanato dussīlassa adātumpi vaṭṭati, sāraṇīyadhammapūrakena pana sabbesaṃ dātabbamevāti vuttaṃ. Gilāna-gilānupaṭṭhāka-āgantuka-gamikacīvarakammādipasutānaṃ viceyya dātumpi vaṭṭati. Na hi ete vicinitvā dentena puggalavibhāgo kato hoti, īdisānañhi kicchalābhattā viseso kātabboyevāti ayaṃ karoti.</p>

<p rend="bodytext"><hi rend="bold">Akhaṇḍānī</hi>tiādīsu yassa sattasu āpattikkhandhesu ādimhi vā ante vā sikkhāpadaṃ bhinnaṃ hoti, tassa sīlaṃ pariyante chinnasāṭako viya khaṇḍaṃ nāma. Yassa pana vemajjhe bhinnaṃ, tassa majjhe chiddasāṭako viya chiddaṃ nāma hoti. Yassa paṭipāṭiyā dve tīṇi bhinnāni, tassa piṭṭhiyaṃ vā kucchiyaṃ vā uṭṭhitena visabhāgavaṇṇena kāḷarattādīnaṃ aññatarasarīravaṇṇā gāvī viya sabalaṃ nāma hoti. Yassa antarantarā bhinnāni, tassa antarantarā visabhāgavaṇṇabinduvicitrā gāvī viya kammāsaṃ nāma hoti. Yassa pana sabbena sabbaṃ abhinnāni sīlāni, tassa tāni sīlāni akhaṇḍāni acchiddāni asabalāni akammāsāni nāma honti. Tāni panetāni bhujissabhāvakaraṇato <hi rend="bold">bhujissāni</hi>. Viññūhi pasatthattā <hi rend="bold">viññuppasatthāni</hi>. Taṇhādiṭṭhīhi aparāmaṭṭhattā <hi rend="bold">aparāmaṭṭhāni</hi>. Upacārasamādhiṃ appanāsamādhiṃ vā saṃvattayantīti <hi rend="bold">samādhisaṃvattanikānī</hi>ti vuccanti. <hi rend="bold">Sīlasāmaññagato viharatī</hi>ti tesu tesu disābhāgesu viharantehi kalyāṇasīlehi bhikkhūhi saddhiṃ samānabhāvūpagatasīlo viharati.</p>

<p rend="bodytext"><hi rend="bold">Yāyaṃ diṭṭhī</hi>ti maggasampayuttā sammādiṭṭhi. <hi rend="bold">Ariyā</hi>ti niddosā. Niyyātīti <hi rend="bold">niyyānikā</hi>. <hi rend="bold">Takkarassā</hi>ti yo tathākārī hoti, tassa. <hi rend="bold">Dukkhakkhayāyā</hi>ti sabbadukkhassa khayatthaṃ. Sesaṃ yāva samathabhedapariyosānā uttānatthameva.</p>

<p rend="centre">Katipucchāvāravaṇṇanā niṭṭhitā.</p>
</body>
<back></back>
</text>
</TEI.2>