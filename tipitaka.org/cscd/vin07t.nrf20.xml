<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">5. Cammakkhandhako</p>

<p rend="subhead">Soṇakoḷivisakathādivaṇṇanā</p>

<p rend="bodytext" n="242"><hi rend="paranum">242</hi><hi rend="dot">.</hi> Cammakkhandhake <pb ed="M" n="2.0182" /><pb ed="V" n="2.0172" /><hi rend="bold">uṇṇapāvāraṇa</hi>nti ubhato lomāni uṭṭhāpetvā kataṃ uṇṇamayaṃ pāvāraṇaṃ, ubhato kappāsapicuṃ uṭṭhāpetvā vītapāvāropi atthi, tato nivattanatthaṃ ‘‘uṇṇapāvāraṇa’’nti vuttaṃ.</p>

<p rend="bodytext"><hi rend="bold">Aḍḍhacandapāsāṇe</hi>ti sopānamūle upaḍḍhaṃ anto pavesetvā ṭhapite aḍḍhapāsāṇe. Pāḷiyaṃ <hi rend="bold">vihārapacchāyāya</hi>nti vihārapaccante chāyāya, vihārassa vaḍḍhamānacchāyāyantipi vadanti.</p>

<p rend="bodytext" n="243"><hi rend="paranum">243</hi><hi rend="dot">.</hi><hi rend="bold">Bhogā</hi>ti upayogatthe paccattavacanaṃ. <hi rend="bold">Accāyatā</hi>ti atiāyatā kharamucchanā. <hi rend="bold">Saravatī</hi>ti madhurasarasaṃyuttā. <hi rend="bold">Atisithilā</hi> mandamucchanā. <hi rend="bold">Vīriyasamatha</hi>nti vīriyasampayuttasamathaṃ. <hi rend="bold">Tattha ca nimittaṃ gaṇhāhī</hi>ti tasmiñca samabhāve sati yaṃ ādāse mukhanimittaṃ viya nimittaṃ uppajjati, taṃ samathanimittaṃ, vipassanānimittaṃ, magganimittaṃ, phalanimittañca gaṇhāhi nibbattehīti, evamassa arahattapariyosānaṃ kammaṭṭhānaṃ kathitaṃ.</p>

<p rend="bodytext" n="244"><hi rend="paranum">244</hi><hi rend="dot">.</hi><hi rend="bold">Chaṭhānānī</hi>ti cha kāraṇāni. <hi rend="bold">Adhimutto</hi>ti paṭivijjhitvā ṭhito. <hi rend="bold">Nekkhammādhimutto</hi>tiādi sabbaṃ arahattavasena vuttaṃ. Arahattañhi sabbakilesehi nikkhantattā <hi rend="bold">nekkhammaṃ,</hi> teheva ca pavivittattā <hi rend="bold">paviveko,</hi> byāpajjābhāvato <hi rend="bold">abyāpajjaṃ,</hi> upādānassa khayante uppannattā <hi rend="bold">upādānakkhayo,</hi> taṇhakkhayante uppannattā <hi rend="bold">taṇhakkhayo,</hi> sammohābhāvato <hi rend="bold">asammoho</hi>ti ca vuccati.</p>

<p rend="bodytext"><hi rend="bold">Kevalaṃ saddhāmattaka</hi>nti kevalaṃ paṭivedhapaññāya asammissaṃ saddhāmattakaṃ. <hi rend="bold">Paṭicaya</hi>nti punappunaṃ <pb ed="V" n="2.0173" /> karaṇena vaḍḍhiṃ. <hi rend="bold">Vītarāgattā</hi>ti maggapaṭivedhena rāgassa vigatattā eva nekkhammasaṅkhātaṃ arahattaṃ paṭivijjhitvā sacchikatvā ṭhito hoti. Sesapadesupi eseva nayo. <hi rend="bold">Pavivekādhimutto</hi>ti ‘‘paviveke adhimutto aha’’nti evaṃ arahattaṃ byākarotīti attho.</p>

<p rend="bodytext"><hi rend="bold">Sīlabbataparāmāsa</hi>nti sīlañca vatañca parāmasitvā gahitaggahaṇamattaṃ. <hi rend="bold">Sārato paccāgacchanto</hi>ti sārabhāvena jānanto. <hi rend="bold">Abyāpajjādhimutto</hi>ti abyāpajjaṃ arahattaṃ byākaroti.</p>

<p rend="bodytext"><hi rend="bold">Amissīkata</hi>nti <pb ed="M" n="2.0183" /> amissakataṃ. Kilesā hi ārammaṇena saddhiṃ cittaṃ missaṃ karonti, tesaṃ abhāvā amissīkataṃ. <hi rend="bold">Bhusā vātavuṭṭhī</hi>ti balavavātakkhandho.</p>

<p rend="bodytext"><hi rend="bold">Upādānakkhayassa cā</hi>ti upayogatthe sāmivacanaṃ. <hi rend="bold">Disvā āyatanuppāda</hi>nti cakkhādiāyatanānaṃ uppādañca vayañca disvā. <hi rend="bold">Cittaṃ vimuccatī</hi>ti imāya vipassanāpaṭipattiyā phalasamāpattivasena cittaṃ vimuccati.</p>

<p rend="centre">Soṇakoḷivisakathādivaṇṇanā niṭṭhitā.</p>

<p rend="subhead">Diguṇādiupāhanapaṭikkhepakathāvaṇṇanā</p>

<p rend="bodytext" n="245"><hi rend="paranum">245</hi><hi rend="dot">.</hi><hi rend="bold">Sakaṭavāhe</hi>ti dvīhi sakaṭehi paricchinne vāhe. <hi rend="bold">‘‘Vāhe’’</hi>ti bahuvacanassa hiraññavisesanattepi sāmaññāpekkhāya ‘‘hirañña’’nti ekavacanaṃ kataṃ.</p>

<p rend="bodytext" n="246"><hi rend="paranum">246</hi><hi rend="dot">.</hi><hi rend="bold">Addāriṭṭhakavaṇṇā</hi>ti allāriṭṭhaphalavaṇṇā, tintakākapakkhavaṇṇātipi vadanti. <hi rend="bold">Rajana</hi>nti upalittaṃ nīlādivaṇṇaṃ sandhāya vuttaṃ. Tenāha <hi rend="bold">‘‘coḷakena puñchitvā’’</hi>ti. Tañhi tathā puñchite vigacchati. Yaṃ pana cammassa duggandhāpanayanatthaṃ kāḷarattādirajanehi rañjitattā kāḷarattādivaṇṇaṃ hoti, taṃ coḷādīhi apanetuṃ na sakkā cammagatikameva, tasmā taṃ vaṭṭatīti daṭṭhabbaṃ.</p>

<p rend="bodytext"><hi rend="bold">Khallaka</hi>nti sabbapaṇhipidhānacammaṃ, aparigaḷanatthaṃ paṇhiuparibhāge apidhāya āropanabandhanamattaṃ vaṭṭati. <hi rend="bold">Vicitrā</hi>ti saṇṭhānato vicitrapaṭā adhippetā, na vaṇṇato sabbaso apanetabbesu <pb ed="V" n="2.0174" /> khallakādīsu paviṭṭhattā. Biḷālasadisamukhattā mahāulūkā <hi rend="bold">‘‘pakkhibiḷālā’’</hi>ti vuccati, tesaṃ cammaṃ nāma pakkhalomameva.</p>

<p rend="centre">Diguṇādiupāhanapaṭikkhepakathāvaṇṇanā niṭṭhitā.</p>

<p rend="subhead">Ajjhārāmeupāhanapaṭikkhepakathādivaṇṇanā</p>

<p rend="bodytext" n="251"><hi rend="paranum">251</hi><hi rend="dot">.</hi><hi rend="bold">Uṇṇāhi</hi><pb ed="M" n="2.0184" /><hi rend="bold">katapādukā</hi>ti ettha uṇṇāmayakambalehi katā pādukā saṅgayhanti.</p>

<p rend="bodytext" n="253"><hi rend="paranum">253</hi><hi rend="dot">.</hi><hi rend="bold">Gaṅgāmahakīḷikāyā</hi>ti gaṅgāmahe kīḷikāya. Tattha hi itthipurisā yānehi udakakīḷaṃ gacchanti. <hi rend="bold">Pīṭhakasivika</hi>nti phalakādinā kataṃ pīṭhakayānaṃ. <hi rend="bold">Paṭapotalikaṃ</hi> andolikā. Sabbampi yānaṃ upāhanenapi gantuṃ asamatthassa gilānassa anuññātaṃ.</p>

<p rend="bodytext" n="254"><hi rend="paranum">254</hi><hi rend="dot">.</hi><hi rend="bold">Vāḷarūpānī</hi>ti āharimāni vāḷarūpāni. <hi rend="bold">Caturaṅgulādhikānī</hi>ti uddalomīekantalomīhi visesadassanaṃ. Caturaṅgulato hi ūnāni kira uddalomīādīsu pavisanti. <hi rend="bold">Vānacitro uṇṇāmayattharaṇo</hi>ti nānāvaṇṇehi uṇṇāmayasuttehi bhitticchedādivasena vāyitvā katacittattharaṇo. <hi rend="bold">Ghanapupphako</hi>ti bahalarāgo. <hi rend="bold">Pakatitūlikā</hi>ti tūlapuṇṇā bhisi. <hi rend="bold">Vikatikā</hi>ti sīharūpādivasena vānacitrāva gayhati. <hi rend="bold">Uddalomī</hi>ti ‘‘ubhatodasaṃ uṇṇāmayattharaṇa’’nti <hi rend="bold">dīghanikāyaṭṭhakathāyaṃ</hi> vuttaṃ. <hi rend="bold">Koseyyakaṭṭissamaya</hi>nti kosiyasuttānaṃ antarā suvaṇṇamayasuttāni pavesetvā vītaṃ. Suvaṇṇasuttaṃ kira ‘‘kaṭṭissaṃ, kasaṭa’’nti ca vuccati. Teneva ‘‘koseyyakasaṭamaya’’nti <hi rend="bold">ācariya-dhammapālattherena</hi> vuttanti vadanti. <hi rend="bold">Ratanaparisibbita</hi>nti suvaṇṇalittaṃ. <hi rend="bold">Suddhakoseyya</hi>nti ratanaparisibbanarahitaṃ.</p>

<p rend="bodytext">Ajinamigacammānaṃ atisukhumattā dupaṭṭatipaṭṭāni katvā sibbantīti vuttaṃ <hi rend="bold">‘‘ajinappaveṇī’’</hi>ti. <hi rend="bold">Rattavitānenā</hi>ti sabbarattena vitānena. Yaṃ pana nānāvaṇṇaṃ vānacittaṃ vā lepacittaṃ vā, taṃ vaṭṭati. <hi rend="bold">Ubhatolohitakūpadhāne</hi>pi eseva nayo. <hi rend="bold">‘‘Citraṃ vā’’</hi>ti idaṃ pana sabbathā kappiyattā vuttaṃ, na pana ubhatoupadhānesu akappiyattā. Na hi lohitaka-saddo citte vattati, paṭaliggahaṇeneva cittakassapi attharaṇassa saṅgahetabbappasaṅgato, kāsāvaṃ pana lohitakavohāraṃ na gacchati. Tasmā vitānepi ubhatoupadhānepi vaṭṭati. <hi rend="bold">Sace pamāṇayutta</hi>ntiādi aññappamāṇātikkantassa bibbohanassa paṭikkhittabhāvadassanatthaṃ vuttaṃ, na pana <pb ed="V" n="2.0175" /> uccāsayanamahāsayanabhāvadassanatthaṃ tathā avuttattā. Taṃ pana upadhānaṃ uposathikānaṃ <pb ed="M" n="2.0185" /> gahaṭṭhānaṃ vaṭṭati. Uccāsayanamahāsayanameva hi tadā tesaṃ na vaṭṭati. <hi rend="bold">Dīghanikāyaṭṭhakathā</hi>dīsu kiñcāpi ‘‘ṭhapetvā tūlikaṃ sabbāneva gonakādīni ratanaparisibbitāni vaṭṭantī’’tiādi vuttaṃ, vinayaṭṭhakathāyeva kappiyākappiyabhāve pamāṇanti gahetabbaṃ.</p>

<p rend="centre">Ajjhārāmeupāhanapaṭikkhepakathādivaṇṇanā niṭṭhitā.</p>

<p rend="subhead">Gihivikatānuññātādikathāvaṇṇanā</p>

<p rend="bodytext" n="256"><hi rend="paranum">256</hi><hi rend="dot">.</hi><hi rend="bold">Abhinissāyā</hi>ti apassāya. <hi rend="bold">Visukāyikavipphanditāna</hi>nti paṭipakkhabhūtānaṃ diṭṭhicittavipphanditānanti attho.</p>

<p rend="bodytext" n="257"><hi rend="paranum">257</hi><hi rend="dot">.</hi><hi rend="bold">Yatindriya</hi>nti manindriyavasena saññatindriyaṃ.</p>

<p rend="bodytext" n="258"><hi rend="paranum">258</hi><hi rend="dot">.</hi> Pāḷiyaṃ <hi rend="bold">aṭṭhakavaggikānī</hi>ti <hi rend="bold">suttanipāte</hi> (su. ni. 772 ādayo) aṭṭhakavaggabhūtāni soḷasa suttāni. <hi rend="bold">Evaṃ ciraṃ akāsī</hi>ti evaṃ cirakālaṃ pabbajjaṃ anupagantvā agāramajjhe kena kāraṇena vāsamakāsīti attho. So kira majjhimavaye pabbajito, tena bhagavā evamāha. <hi rend="bold">Etamatthaṃ viditvā</hi>ti kāmesu diṭṭhādīnavā cirāyitvāpi gharāvāsena pakkhandantīti etamatthaṃ sabbākārato viditvā.</p>

<p rend="bodytext"><hi rend="bold">Ādīnavaṃ loke</hi>ti saṅkhāraloke aniccatādiādīnavaṃ. <hi rend="bold">Nirupadhi</hi>nti nibbānaṃ. ‘‘Ariyo na ramatī pāpe’’ti imassa hetumāha <hi rend="bold">‘‘pāpe na ramatī sucī’’</hi>ti. Tattha <hi rend="bold">sucī</hi>ti visuddhapuggalo.</p>

<p rend="bodytext" n="259"><hi rend="paranum">259</hi><hi rend="dot">.</hi><hi rend="bold">Kāḷasīho</hi>ti kāḷamukhavānarajāti. <hi rend="bold">Cammaṃ na vaṭṭatī</hi>ti nisīdanattharaṇaṃ kātuṃ na vaṭṭati, bhūmattharaṇādivasena senāsanaparibhogo vaṭṭateva.</p>

<p rend="centre">Gihivikatānuññātādikathāvaṇṇanā niṭṭhitā.</p>

<p rend="centre">Cammakkhandhakavaṇṇanānayo niṭṭhito.</p>
</body>
<back></back>
</text>
</TEI.2>