<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">2. Dutiyo paricchedo</p>

<p rend="subhead">Cetasikaniddeso</p>

<p rend="hangnum" n="67"><hi rend="paranum">67</hi><hi rend="dot">.</hi></p>

<p rend="gatha1"> Cittānantaramuddiṭṭhā <pb ed="P" n="0.0016" />, ye ca cetasikā mayā;</p>

<p rend="gathalast">Tesaṃ dāni karissāmi, vibhājanamito paraṃ.</p>

<p rend="bodytext">Tattha cittasampayuttā, citte bhavā vā cetasikā. Tepi cittaṃ viya sārammaṇato ekavidhā, savipākāvipākato duvidhā, kusalākusalābyākatabhedato tividhā, kāmāvacarādibhedato catubbidhā.</p>

<p rend="bodytext">Tattha kāmāvacaracittasampayuttā <hi rend="bold">kāmāvacarā</hi>. Tesu kāmāvacarapaṭhamamahākusalacittasampayuttā tāva niyatā sarūpena āgatā ekūnatiṃsa dhammā honti. Seyyathidaṃ – phasso vedanā saññā cetanā vitakko vicāro pīti cittekaggatā saddhā sati vīriyaṃ paññā jīvitindriyaṃ alobho adoso hirī ottappaṃ kāyappassaddhi cittappassaddhi kāyalahutā cittalahutā kāyamudutā cittamudutā kāyakammaññatā cittakammaññatā kāyapāguññatā cittapāguññatā kāyujukatā cittujukatāti. Puna chando, adhimokkho, tatramajjhattatā, manasikāro cāti cattāro niyatayevāpanakā honti. Imehi catūhi tettiṃsa honti <pb ed="M" n="0.0020" />. Puna karuṇā muditā kāyaduccaritavirati <pb ed="V" n="0.0018" /> vacīduccaritavirati micchājīvavirati ceti ime pañca aniyatā. Ime pana kadāci uppajjanti.</p>

<p rend="bodytext">Imesu pana karuṇāmuditāvasena bhāvanākāle karuṇāpubbabhāgo vā muditāpubbabhāgo vā etā uppajjanti, na panekato uppajjanti. Yadā pana iminā cittena micchākammantādīhi viramati, tadā sammākammantādīni paripūrenti, ekā virati uppajjati, karuṇāmuditāhi saha, aññamaññena ca na uppajjanti. Tasmā etesu ekena saha catuttiṃseva dhammā honti.</p>

<p rend="hangnum" n="68"><hi rend="paranum">68</hi><hi rend="dot">.</hi></p>

<p rend="gatha1"> Ādinā <pb ed="P" n="0.0017" /> puññacittena, tettiṃsa niyatā matā;</p>

<p rend="gathalast">Karuṇāmuditekena, catuttiṃsa bhavanti te.</p>

<p rend="hangnum" n="69"><hi rend="paranum">69</hi><hi rend="dot">.</hi></p>

<p rend="gatha1"> Kasmā panettha mettā ca, upekkhā ca na uddhaṭā;</p>

<p rend="gathalast">Yevāpanakadhammesu, dhammarājena satthunā.</p>

<p rend="hangnum" n="70"><hi rend="paranum">70</hi><hi rend="dot">.</hi></p>

<p rend="gatha1"> Abyāpādena mettāpi, tatramajjhattatāya ca;</p>

<p rend="gathalast">Upekkhā gahitā yasmā, tasmā na gahitā ubho.</p>

<p rend="hangnum" n="71"><hi rend="paranum">71</hi><hi rend="dot">.</hi></p>

<p rend="gatha1"> Kasmā yevāpanā dhammā, buddhenādiccabandhunā;</p>

<p rend="gathalast">Sarūpeneva sabbete, pāḷiyaṃ na ca uddhaṭā.</p>

<p rend="hangnum" n="72"><hi rend="paranum">72</hi><hi rend="dot">.</hi></p>

<p rend="gatha1"> Yasmā aniyatā keci, yasmā rāsiṃ bhajanti na;</p>

<p rend="gathalast">Yasmā ca dubbalā keci, tasmā vuttā na pāḷiyaṃ.</p>

<p rend="hangnum" n="73"><hi rend="paranum">73</hi><hi rend="dot">.</hi></p>

<p rend="gatha1"> Chandādhimokkhamuditā manasi ca kāro,</p>

<p rend="gatha2">Majjhattatā ca karuṇā viratittayaṃ ca;</p>

<p rend="gatha3">Puññesu tena niyatāniyatā ca sabbe,</p>

<p rend="gathalast">Yevāpanā munivarena na ceva vuttā.</p>

<p rend="hangnum" n="74"><hi rend="paranum">74</hi><hi rend="dot">.</hi></p>

<p rend="gatha1"> Kasmā panettha phassova, paṭhamaṃ samudīrito;</p>

<p rend="gathalast">Paṭhamābhinipātattā, cittassārammaṇe kira.</p>

<p rend="hangnum" n="75"><hi rend="paranum">75</hi><hi rend="dot">.</hi></p>

<p rend="gatha1"> Phusitvā <pb ed="M" n="0.0021" /><pb ed="V" n="0.0019" /> pana phassena, vedanāya ca vedaye;</p>

<p rend="gathalast">Sañjānāti ca saññāya, cetanāya ca cetaye.</p>

<p rend="hangnum" n="76"><hi rend="paranum">76</hi><hi rend="dot">.</hi></p>

<p rend="gatha1"> Balavapaccayattā ca, sahajātānameva hi;</p>

<p rend="gathalast">Phassova paṭhamaṃ vutto, tasmā idha mahesinā.</p>

<p rend="hangnum" n="77"><hi rend="paranum">77</hi><hi rend="dot">.</hi></p>

<p rend="gatha1"> Akāraṇamidaṃ sabbaṃ, cittānaṃ tu saheva ca;</p>

<p rend="gathalast">Ekuppādādibhāvena, cittajānaṃ pavattito.</p>

<p rend="hangnum" n="78"><hi rend="paranum">78</hi><hi rend="dot">.</hi></p>

<p rend="gatha1"> Ayaṃ tu paṭhamuppanno, ayaṃ pacchāti natthidaṃ;</p>

<p rend="gathalast">Balavapaccayattepi, kāraṇañca na dissati.</p>

<p rend="hangnum" n="79"><hi rend="paranum">79</hi><hi rend="dot">.</hi></p>

<p rend="gatha1"> Desanākkamato ceva, paṭhamaṃ samudīrito;</p>

<p rend="gathalast">Iccevaṃ pana viññeyyaṃ, viññunā na visesato.</p>

<p rend="hangnum" n="80"><hi rend="paranum">80</hi><hi rend="dot">.</hi></p>

<p rend="gatha1"> Na ca pariyesitabboyaṃ, tasmā pubbāparakkamo;</p>

<p rend="gathalast">Vacanatthalakkhaṇādīhi, dhammā eva vijānatā.</p>

<p rend="bodytext">Yasmā pana ime dhammā vacanatthalakkhaṇādīhi vuccamānā pākaṭā honti suviññeyyāva, tasmā tesaṃ vacanatthalakkhaṇādīni pavakkhāmi. Seyyathidaṃ – phusatīti <hi rend="bold">phasso</hi>. Svāyaṃ phusanalakkhaṇo, saṅghaṭṭanaraso, sannipātapaccupaṭṭhāno, phalaṭṭhena vedanāpaccupaṭṭhāno vā, āpāthagatavisayapadaṭṭhāno. Ayaṃ hi arūpadhammopi samāno ārammaṇesu phusanākāreneva <pb ed="P" n="0.0018" /> pavattati, so dvinnaṃ meṇḍānaṃ sannipāto viya daṭṭhabbo.</p>

<p rend="bodytext">Sundaraṃ manoti sumano, sumanassa bhāvo somanassaṃ, somanassameva vedanā <hi rend="bold">somanassavedanā</hi>. Sā vedayitalakkhaṇā, iṭṭhākārānubhavanarasā rājā viya subhojanarasaṃ, cetasikaassādapaccupaṭṭhānā, passaddhipadaṭṭhānā.</p>

<p rend="bodytext">Nīlādibhedaṃ <pb ed="M" n="0.0022" /> ārammaṇaṃ sañjānātīti <hi rend="bold">saññā</hi>. Sā sañjānanalakkhaṇā, paccābhiññāṇakaraṇarasā vaḍḍhakissa abhiññāṇakaraṇamiva, yathāgahitanimittavasena abhinivesakaraṇapaccupaṭṭhānā, yathopaṭṭhitavisayapadaṭṭhānā.</p>

<p rend="bodytext">Cetayatīti <pb ed="V" n="0.0020" /><hi rend="bold">cetanā</hi>. Saddhiṃ attanā sampayuttadhamme ārammaṇe abhisandahatīti attho. Sā cetayitalakkhaṇā, āyūhanarasā, saṃvidahanapaccupaṭṭhānā sakakiccaparakiccasādhakā jeṭṭhasissamahāvaḍḍhakiādayo viya.</p>

<p rend="bodytext">Vitakketīti <hi rend="bold">vitakko</hi>. Vitakkanaṃ vā <hi rend="bold">vitakko</hi>. Svāyaṃ ārammaṇe cittassa abhiniropanalakkhaṇo, āhananapariyāhananaraso, ārammaṇe cittassa ānayanapaccupaṭṭhāno.</p>

<p rend="bodytext">Ārammaṇe tena cittaṃ vicaratīti <hi rend="bold">vicāro</hi>. Vicaraṇaṃ vā <hi rend="bold">vicāro</hi>. Anusañcaraṇanti vuttaṃ hoti. Svāyaṃ ārammaṇānumajjanalakkhaṇo, tattha sahajātānuyojanaraso, cittassa anupabandhapaccupaṭṭhāno.</p>

<p rend="bodytext">Pinayatīti <hi rend="bold">pīti</hi>. Sā sampiyāyanalakkhaṇā, kāyacittapīṇanarasā, pharaṇarasā vā, odagyapaccupaṭṭhānā.</p>

<p rend="bodytext">Cittassa ekaggabhāvo <hi rend="bold">cittekaggatā</hi>. Samādhissetaṃ nāmaṃ. So avisāralakkhaṇo, avikkhepalakkhaṇo vā, sahajātānaṃ sampiṇḍanaraso nhāniyacuṇṇānaṃ udakaṃ viya, upasamapaccupaṭṭhāno, visesato sukhapadaṭṭhāno.</p>

<p rend="bodytext">Saddahanti etāya, sayaṃ vā saddahati, saddahanamattameva vā esāti <hi rend="bold">saddhā</hi>. Sā panesā saddahanalakkhaṇā, pasādanarasā udakappasādakamaṇi viya, akālusiyapaccupaṭṭhānā, saddheyyavatthupadaṭṭhānā.</p>

<p rend="bodytext">Saranti <pb ed="M" n="0.0023" /> etāya, sayaṃ vā sarati, saraṇamattameva vā esāti <hi rend="bold">sati</hi>. Sā apilāpanalakkhaṇā, asammosarasā, ārakkhapaccupaṭṭhānā, thirasaññāpadaṭṭhānā.</p>

<p rend="bodytext">Vīrabhāvo <pb ed="P" n="0.0019" /><hi rend="bold">vīriyaṃ</hi>. Vīrānaṃ vā kammaṃ <hi rend="bold">vīriyaṃ</hi>. Taṃ panetaṃ ussāhanalakkhaṇaṃ, sahajātānaṃ upatthambhanarasaṃ, asaṃsīdanabhāvapaccupaṭṭhānaṃ, saṃvegapadaṭṭhānaṃ.</p>

<p rend="bodytext">Pajānātīti <pb ed="V" n="0.0021" /><hi rend="bold">paññā</hi>. Sā panesā vijānanalakkhaṇā, visayobhāsanarasā padīpo viya, asammohapaccupaṭṭhānā araññagatasudesako viya.</p>

<p rend="bodytext">Jīvanti tena taṃsampayuttadhammāti <hi rend="bold">jīvitaṃ</hi>. Taṃ pana attanā avinibbhuttānaṃ dhammānaṃ anupālanalakkhaṇaṃ, tesaṃ pavattanarasaṃ, tesaṃyeva ṭhapanapaccupaṭṭhānaṃ, yāpayitabbadhammapadaṭṭhānaṃ. Santepi ca tesaṃ anupālanalakkhaṇādimhi vidhāne atthikkhaṇeyeva taṃ te dhamme anupāleti udakaṃ viya uppalādīni, yathāsakaṃ paccayuppannepi ca dhamme anupāleti dhāti viya kumāraṃ, sayaṃpavattitadhammasambandheneva pavattati niyāmako viya, na bhaṅgato uddhaṃ pavattayati attano ca pavattayitabbānañca abhāvā, na bhaṅgakkhaṇe ṭhapeti sayaṃ bhijjamānattā khīyamāno viya vattisnehova padīpasikhanti.</p>

<p rend="bodytext">Na lubbhanti tena, sayaṃ vā na lubbhati, alubbhanamattameva vā tanti <hi rend="bold">alobho</hi>. So ārammaṇe cittassa alaggabhāvalakkhaṇo kamaladale jalabindu viya, apariggaharaso muttabhikkhu viya, anallīnabhāvapaccupaṭṭhāno asucimhi patitapuriso viya.</p>

<p rend="bodytext">Na dussanti tena, sayaṃ vā na dussati, adussanamattameva vā tanti <hi rend="bold">adoso</hi>. So acaṇḍikkalakkhaṇo, avirodhalakkhaṇo vā anukūlamitto viya, āghātavinayanaraso, pariḷāhavinayanaraso <pb ed="M" n="0.0024" /> vā candanaṃ viya, sommabhāvapaccupaṭṭhāno puṇṇacando viya.</p>

<p rend="bodytext">Kāyaduccaritādīhi hirīyatīti <hi rend="bold">hirī</hi>. Lajjāyetaṃ adhivacanaṃ. Tehiyeva ottappatīti <hi rend="bold">ottappaṃ</hi>. Pāpato ubbegassetaṃ adhivacanaṃ. Tattha pāpato jigucchanalakkhaṇā hirī, ottāsalakkhaṇaṃ ottappaṃ. Ubhopi pāpānaṃ akaraṇarasā, pāpato saṅkocanapaccupaṭṭhānā, attagāravaparagāravapadaṭṭhānā. Ime dhammā lokapālāti daṭṭhabbā.</p>

<p rend="bodytext">Kāyapassambhanaṃ <hi rend="bold">kāyapassaddhi</hi>. Cittapassambhanaṃ <hi rend="bold">cittapassaddhi. Kāyo</hi>ti cettha vedanādayo tayo khandhā. Ubhopi panetā ekato hutvā kāyacittadarathavūpasamalakkhaṇā <pb ed="P" n="0.0020" />, kāyacittadarathanimmadanarasā, kāyacittānaṃ aparipphandanasītibhāvapaccupaṭṭhānā, kāyacittapadaṭṭhānā, kāyacittānaṃ avūpasamatāuddhaccādikilesappaṭipakkhabhūtāti veditabbā.</p>

<p rend="bodytext">Kāyalahubhāvo <pb ed="V" n="0.0022" /><hi rend="bold">kāyalahutā</hi>. Cittalahubhāvo <hi rend="bold">cittalahutā</hi>. Kāyacittānaṃ garubhāvavūpasamalakkhaṇā, kāyacittagarubhāvanimmadanarasā, kāyacittānaṃ adandhatāpaccupaṭṭhānā, kāyacittapadaṭṭhānā, kāyacittānaṃ garubhāvakarathinamiddhādikilesappaṭipakkhabhūtāti veditabbā.</p>

<p rend="bodytext">Kāyamudubhāvo <hi rend="bold">kāyamudutā</hi>. Cittamudubhāvo <hi rend="bold">cittamudutā</hi>. Kāyacittānaṃ thaddhabhāvavūpasamalakkhaṇā, kāyacittānaṃ thaddhabhāvanimmadanarasā, appaṭighātapaccupaṭṭhānā, kāyacittapadaṭṭhānā, kāyacittānaṃ thaddhabhāvakaradiṭṭhimānādikilesappaṭipakkhabhūtāti veditabbā.</p>

<p rend="bodytext">Kāyakammaññabhāvo <hi rend="bold">kāyakammaññatā</hi>. Cittakammaññabhāvo <hi rend="bold">cittakammaññatā</hi>. Kāyacittānaṃ akammaññabhāvavūpasamalakkhaṇā, kāyacittānaṃ akammaññabhāvanimmadanarasā, kāyacittānaṃ ārammaṇakaraṇasampattipaccupaṭṭhānā, kāyacittapadaṭṭhānaṃ, kāyacittānaṃ <pb ed="M" n="0.0025" /> akammaññabhāvakaraavasesanīvaraṇādikilesappaṭipakkhabhūtāti veditabbā.</p>

<p rend="bodytext">Kāyapāguññabhāvo <hi rend="bold">kāyapāguññatā</hi>. Cittapāguññabhāvo <hi rend="bold">cittapāguññatā</hi>. Kāyacittānaṃ agelaññabhāvalakkhaṇā, kāyacittānaṃ gelaññanimmadanarasā, nirādīnavapaccupaṭṭhānā, kāyacittapadaṭṭhānā, kāyacittānaṃ gelaññabhāvakaraassaddhādikilesappaṭipakkhabhūtāti daṭṭhabbā.</p>

<p rend="bodytext">Kāyassa ujukabhāvo <hi rend="bold">kāyujukatā</hi>. Cittassa ujukabhāvo <hi rend="bold">cittujukatā</hi>. Kāyacittānaṃ akuṭilabhāvalakkhaṇā, kāyacittānaṃ ajjavalakkhaṇā vā, kāyacittānaṃ kuṭilabhāvanimmadanarasā, ajimhatāpaccupaṭṭhānā, kāyacittapadaṭṭhānā, kāyacittānaṃ kuṭilabhāvakaramāyāsāṭheyyādikilesappaṭipakkhabhūtāti daṭṭhabbā.</p>

<p rend="bodytext"><hi rend="bold">Chando</hi>ti kattukamyatāyetaṃ adhivacanaṃ. Tasmā so kattukamyatālakkhaṇo chando, ārammaṇapariyesanaraso, ārammaṇena atthikatāpaccupaṭṭhāno, tadevassa padaṭṭhāno.</p>

<p rend="bodytext">Adhimuccanaṃ <pb ed="P" n="0.0021" /><hi rend="bold">adhimokkho</hi>. So sanniṭṭhānalakkhaṇo, asaṃsappanaraso, nicchayapaccupaṭṭhāno, sanniṭṭheyyadhammapadaṭṭhāno, ārammaṇe niccalabhāvena indakhīlo viya daṭṭhabbo.</p>

<p rend="bodytext">Tesu <pb ed="V" n="0.0023" /> tesu dhammesu majjhattabhāvo <hi rend="bold">tatramajjhattatā</hi>. Sā cittacetasikānaṃ samavāhitalakkhaṇā, ūnādhikatānivāraṇarasā, pakkhapātupacchedanarasā vā, majjhattabhāvapaccupaṭṭhānā.</p>

<p rend="bodytext">Kiriyā kāro, manasmiṃ kāro <hi rend="bold">manasikāro</hi>. Purimamanato visadisaṃ manaṃ karotīti ca <hi rend="bold">manasikāro</hi>.</p>

<p rend="bodytext">Svāyaṃ <pb ed="M" n="0.0026" /> ārammaṇapaṭipādako, vīthipaṭipādako, javanapaṭipādakoti tippakāro. Tattha <hi rend="bold">ārammaṇapaṭipādako</hi> manasmiṃ kāro manasikāro. So sāraṇalakkhaṇo, sampayuttānaṃ ārammaṇe saṃyojanaraso, ārammaṇābhimukhabhāvapaccupaṭṭhāno, ārammaṇapadaṭṭhāno, saṅkhārakkhandhapariyāpanno ārammaṇapaṭipādakattena sampayuttānaṃ sārathī viya daṭṭhabbo. <hi rend="bold">Vīthipaṭipādako</hi>ti pañcadvārāvajjanassetaṃ adhivacanaṃ, <hi rend="bold">javanapaṭipādako</hi>ti manodvārāvajjanassetaṃ adhivacanaṃ, na te idha adhippetā.</p>

<p rend="bodytext"><hi rend="bold">Karuṇā</hi>ti paradukkhe sati sādhūnaṃ hadayakampanaṃ karotīti <hi rend="bold">karuṇā,</hi> kināti vināseti vā paradukkhanti <hi rend="bold">karuṇā</hi>. Sā paradukkhāpanayanākārappavattilakkhaṇā, paradukkhāsahanarasā, avihiṃsāpaccupaṭṭhānā, dukkhābhibhūtānaṃ anāthabhāvadassanapadaṭṭhānā.</p>

<p rend="bodytext">Modanti tāya, sayaṃ vā modatīti <hi rend="bold">muditā</hi>. Sā pamodanalakkhaṇā, anissāyanarasā, arativighātapaccupaṭṭhānā, sattānaṃ sampattidassanapadaṭṭhānā. Keci pana mettupekkhāyopi aniyate icchanti, taṃ na gahetabbaṃ. Atthato hi adoso eva mettā, tatramajjhattupekkhāyeva upekkhāti.</p>

<p rend="bodytext">Kāyaduccaritato virati <hi rend="bold">kāyaduccaritavirati</hi>. Eseva nayo sesesupi dvīsu. Lakkhaṇādito pana etā tissopi viratiyo kāyaduccaritādivatthūnaṃ avītikkamalakkhaṇā, kāyaduccaritādivatthuto saṅkocanarasā, akiriyapaccupaṭṭhānā, saddhāhiriottappaappicchatādiguṇapadaṭṭhānā. Keci pana imāsu ekekaṃ niyataṃ viratiṃ icchanti. Evaṃ kāmāvacarapaṭhamamahākusalacittena ime tettiṃsa vā catuttiṃsa vā dhammā sampayogaṃ gacchantīti veditabbā.</p>

<p rend="bodytext">Yathā <pb ed="M" n="0.0027" /><pb ed="P" n="0.0022" /><pb ed="V" n="0.0024" /> ca paṭhamena, evaṃ dutiyacittenāpi. Sasaṅkhārabhāvamattameva hi ettha viseso. Puna tatiyena ñāṇavippayogato ṭhapetvā amohaṃ avasesā dvattiṃsa vā tettiṃsa vā veditabbā. Tathā catutthenāpi sasaṅkhārabhāvamattameva viseso, paṭhame vuttesu pana ṭhapetvā pītiṃ avasesā pañcamena sampayogaṃ gacchanti. Somanassaṭṭhāne cettha upekkhāvedanā paviṭṭhā. Sā pana iṭṭhāniṭṭhaviparītānubhavanalakkhaṇā, pakkhapātupacchedanarasā. Yathā ca pañcamena, evaṃ chaṭṭhenāpi. Sasaṅkhāramattameva hoti viseso. Sattamena pana ṭhapetvā paññaṃ avasesā ekatiṃsa vā dvattiṃsa vā dhammā honti, tathā aṭṭhamenāpi. Sasaṅkhāramattameva viseso. Evaṃ tāva kāmāvacarakusalacetasikā veditabbā.</p>

<p rend="hangnum" n="81"><hi rend="paranum">81</hi><hi rend="dot">.</hi></p>

<p rend="gatha1"> Upekkhāyuttacittesu, na dukkhasukhapītiyo;</p>

<p rend="gathalast">Jāyanteva visuṃ pañca, karuṇāmuditādayo.</p>

<p rend="bodytext">Avasesesu pana rūpāvacaracittasampayuttā <hi rend="bold">rūpāvacarā,</hi> tattha paṭhamacittasampayuttā tāva kāmāvacarapaṭhamacitte vuttesu ṭhapetvā viratittayaṃ avasesā veditabbā. Viratiyo pana kāmāvacarakusalalokuttaresveva uppajjanti, na aññesu. Dutiyena vitakkavajjā dvattiṃsa vā tettiṃsa vā. Tatiyena vicāravajjā ekatiṃsa vā dvattiṃsa vā. Catutthena tato pītivajjā tiṃsa vā ekatiṃsa vā. Pañcamena tato karuṇāmuditāvajjā tiṃsa honti, somanassaṭṭhāne upekkhā paviṭṭhā. Evaṃ rūpāvacarakusalacetasikā veditabbā.</p>

<p rend="bodytext">Arūpāvacaracittasampayuttā <hi rend="bold">arūpāvacarā,</hi> te pana rūpāvacarapañcame vuttanayena veditabbā. Arūpāvacarabhāvovettha viseso.</p>

<p rend="bodytext">Lokuttaracittasampayuttā <pb ed="M" n="0.0028" /><hi rend="bold">lokuttarā,</hi> te pana paṭhamajjhānike maggacitte paṭhamarūpāvacaracitte vuttanayena dutiyajjhānikādibhedepi maggacitte dutiyarūpāvacaracittādīsu vuttanayeneva veditabbā. Karuṇāmuditānamabhāvo ca niyataviratibhāvo ca lokuttarabhāvo cettha viseso. Evaṃ tāva kusalacittasampayuttacetasikā veditabbā.</p>

<p rend="bodytext"><hi rend="bold">Akusalā</hi> pana <hi rend="bold">cetasikā</hi> bhūmito ekavidhā kāmāvacarāyeva, tesu lobhamūlapaṭhamākusalacittasampayuttā <pb ed="V" n="0.0025" /> tāva niyatā sarūpenāgatā pannarasa, yevāpanakā niyatā cattāroti <pb ed="P" n="0.0023" /> ekūnavīsati honti. Aniyatā cha yevāpanakāti sabbe pañcavīsati honti. Seyyathidaṃ – phasso somanassavedanā saññā cetanā vitakko vicāro pīti cittassekaggatā vīriyaṃ jīvitaṃ ahirikaṃ anottappaṃ lobho moho micchādiṭṭhīti ime sarūpenāgatā pannarasa, chando adhimokkho uddhaccaṃ manasikāroti ime cattāro niyatayevāpanakā, ime pana paṭipāṭiyā dasasu cittesu niyatā honti, māno issā macchariyaṃ kukkuccaṃ thinamiddhanti ime chayeva aniyatayevāpanakā.</p>

<p rend="hangnum" n="82"><hi rend="paranum">82</hi><hi rend="dot">.</hi></p>

<p rend="gatha1"> Evaṃ yevāpanā sabbe, niyatāniyatā dasa;</p>

<p rend="gathalast">Niddiṭṭhā pāpacittesu, hatapāpena tādinā.</p>

<p rend="bodytext">Tattha <hi rend="bold">phasso</hi>ti akusalacittasahajāto phasso. Esa nayo sesesupi. Na hirīyatīti ahiriko, ahirikassa bhāvo <hi rend="bold">ahirikaṃ</hi>. Kāyaduccaritādīhi ottappatīti ottappaṃ, na ottappaṃ <hi rend="bold">anottappaṃ</hi>. Tattha kāyaduccaritādīhi ajigucchanalakkhaṇaṃ, alajjālakkhaṇaṃ vā ahirikaṃ, anottappaṃ teheva asārajjanalakkhaṇaṃ, anuttāsalakkhaṇaṃ vā.</p>

<p rend="bodytext">Lubbhanti <pb ed="M" n="0.0029" /> tena, sayaṃ vā lubbhati, lubbhanamattameva vā tanti <hi rend="bold">lobho</hi>. So ārammaṇagahaṇalakkhaṇo makkaṭālepo viya, abhisaṅgaraso tattakapāle pakkhittamaṃsapesi viya, apariccāgapaccupaṭṭhāno telañjanarāgo viya, saṃyojaniyesu dhammesu assādadassanapadaṭṭhāno.</p>

<p rend="bodytext">Muyhanti tena, sayaṃ vā muyhati, muyhanamattameva vā tanti <hi rend="bold">moho</hi>. So cittassa andhabhāvalakkhaṇo, aññāṇalakkhaṇo vā, asampaṭivedharaso, ārammaṇasabhāvacchādanaraso vā, andhakārapaccupaṭṭhāno, ayonisomanasikārapadaṭṭhāno.</p>

<p rend="bodytext">Micchā passanti tāya, sayaṃ vā micchā passati, micchādassanamattameva vā esāti <hi rend="bold">micchādiṭṭhi</hi>. Sā ayonisoabhinivesalakkhaṇā, parāmāsarasā, micchābhinivesapaccupaṭṭhānā, ariyānaṃ adassanakāmatādipadaṭṭhānā.</p>

<p rend="bodytext">Uddhatabhāvo <pb ed="V" n="0.0026" /><hi rend="bold">uddhaccaṃ</hi>. Taṃ avūpasamalakkhaṇaṃ vātābhighātacalajalaṃ viya, anavaṭṭhānarasaṃ vātābhighātacaladhajapaṭākā viya, bhantattapaccupaṭṭhānaṃ pāsāṇābhighātasamuddhatabhasmaṃ viya, ayonisomanasikārapadaṭṭhānaṃ.</p>

<p rend="bodytext">Maññatīti <pb ed="P" n="0.0024" /><hi rend="bold">māno</hi>. So uṇṇatilakkhaṇo, sampaggahaṇaraso, ketukamyatāpaccupaṭṭhāno, diṭṭhivippayuttalobhapadaṭṭhāno.</p>

<p rend="bodytext">Issatīti <hi rend="bold">issā</hi>. Sā parasampattīnaṃ usūyanalakkhaṇā, tattheva anabhiratirasā, tato vimukhabhāvapaccupaṭṭhānā, parasampattipadaṭṭhānā.</p>

<p rend="bodytext">Maccharabhāvo <hi rend="bold">macchariyaṃ</hi>. Taṃ attano sampattīnaṃ niguhaṇalakkhaṇaṃ, tāsaṃyeva parehi sādhāraṇabhāvaakkhamanarasaṃ, saṅkocanapaccupaṭṭhānaṃ, attasampattipadaṭṭhānaṃ.</p>

<p rend="bodytext">Kucchitaṃ <pb ed="M" n="0.0030" /> kataṃ kukataṃ, tassa bhāvo <hi rend="bold">kukkuccaṃ</hi>. Taṃ pacchānutāpalakkhaṇaṃ, katākatānusocanarasaṃ, vippaṭisārapaccupaṭṭhānaṃ, katākatapadaṭṭhānaṃ.</p>

<p rend="bodytext">Thinatā <hi rend="bold">thinaṃ</hi>. Middhatā <hi rend="bold">middhaṃ</hi>. Anussāhanasaṃsīdanatā, asattivighāto cāti attho. Thinañca middhañca thinamiddhaṃ. Tattha thinaṃ anussāhanalakkhaṇaṃ, vīriyavinodanarasaṃ, saṃsīdanabhāvapaccupaṭṭhānaṃ. Middhaṃ akammaññatālakkhaṇaṃ, onahanarasaṃ, līnatāpaccupaṭṭhānaṃ, ubhayampi ayonisomanasikārapadaṭṭhānaṃ. Sesā kusale vuttanayena veditabbā.</p>

<p rend="bodytext">Ettha pana vitakkavīriyasamādhīnaṃ micchāsaṅkappamicchāvāyāmamicchāsamādhayo visesakā. Iti ime ekūnavīsati cetasikā paṭhamākusalacittena sampayogaṃ gacchantīti veditabbā. Yathā ca paṭhamena, evaṃ dutiyenāpi. Sasaṅkhārabhāvo cettha thinamiddhassa niyatabhāvo ca viseso. Tatiyena paṭhame vuttesu ṭhapetvā diṭṭhiṃ sesā aṭṭhārasa veditabbā. Māno panettha aniyato hoti, diṭṭhiyā saha na uppajjatīti. Catutthena dutiye vuttesu ṭhapetvā diṭṭhiṃ avasesā veditabbā. Etthāpi ca māno aniyato hoti. Pañcamena paṭhame vuttesu ṭhapetvā pītiṃ avasesā sampayogaṃ gacchantīti. Somanassaṭṭhāne panettha upekkhā paviṭṭhā. Chaṭṭhenāpi pañcame vuttasadisā eva. Sasaṅkhāratā <pb ed="V" n="0.0027" />, thinamiddhassa niyatabhāvo ca viseso. Sattamena pañcame vuttesu ṭhapetvā diṭṭhiṃ avasesā veditabbā. Māno panettha aniyato. Aṭṭhamena chaṭṭhe vuttesu ṭhapetvā diṭṭhiṃ avasesā veditabbā. Etthāpi māno <pb ed="P" n="0.0025" /> aniyato hoti. Evaṃ <hi rend="bold">lobhamūlacetasikā</hi> veditabbā.</p>

<p rend="bodytext">Domanassasahagatesu paṭighasampayuttesu dosamūlesu dvīsu paṭhamena asaṅkhārikena sampayuttā niyatā sarūpenāgatā <pb ed="M" n="0.0031" /> terasa. Seyyathidaṃ – phasso domanassavedanā saññā cetanā cittekaggatā vitakko vicāro vīriyaṃ jīvitaṃ ahirikaṃ anottappaṃ doso moho ceti ime terasa dhammā chandādīhi catūhi niyatayevāpanakehi sattarasa honti issāmacchariyakukkuccesu aniyatesu tīsu ekena saha aṭṭhārasa honti, etepi tayo na ekato uppajjanti.</p>

<p rend="bodytext">Tattha duṭṭhu manoti dumano, dumanassa bhāvo domanassaṃ, domanassavedanāyetaṃ adhivacanaṃ. Tena sahagataṃ domanassasahagataṃ. Taṃ aniṭṭhārammaṇānubhavanalakkhaṇaṃ, aniṭṭhākārasambhogarasaṃ, cetasikābādhapaccupaṭṭhānaṃ, ekanteneva hadayavatthupadaṭṭhānaṃ.</p>

<p rend="bodytext">Dussanti tena, sayaṃ vā dussati, dussanamattameva vā tanti <hi rend="bold">doso</hi>. So caṇḍikkalakkhaṇo pahatāsīviso viya, visappanaraso visanipāto viya, attano nissayadahanaraso vā dāvaggi viya, dussanapaccupaṭṭhāno laddhokāso viya sapatto, āghātavatthupadaṭṭhāno. Avasesā heṭṭhā vuttappakārāva. Iti ime sattarasa vā aṭṭhārasa vā navamena sampayogaṃ gacchantīti veditabbā. Yathā ca navamena, evaṃ dasamenāpi. Sasaṅkhāratā, panettha thinamiddhasambhavo ca viseso.</p>

<p rend="bodytext">Dvīsu pana mohamūlesu vicikicchāsampayuttena ekādasamena sampayuttā tāva phasso upekkhāvedanā saññā cetanā vitakko vicāro vīriyaṃ jīvitaṃ cittaṭṭhiti ahirikaṃ anottappaṃ moho vicikicchāti sarūpenāgatā terasa, uddhaccaṃ manasikāroti dve yevāpanakā niyatā. Tehi saddhiṃ pannarasa honti.</p>

<p rend="bodytext">Tattha <pb ed="M" n="0.0032" /> pavattaṭṭhitimattā ekaggatā. Vigatā cikicchāti <hi rend="bold">vicikicchā</hi>. Sabhāvaṃ vicinanto <pb ed="V" n="0.0028" /> etāya kicchati kilamatīti <hi rend="bold">vicikicchā</hi>. Sā saṃsayalakkhaṇā, kampanarasā, anicchayapaccupaṭṭhānā, ayonisomanasikārapadaṭṭhānā. Sesā vuttanayā eva.</p>

<p rend="bodytext">Dvādasamena uddhaccasampayuttena sampayuttā sarūpenāgatā <pb ed="P" n="0.0026" /> vicikicchāsahagate vuttesu vicikicchāhīnā uddhaccaṃ sarūpena āgataṃ, tasmā teraseva honti. Vicikicchāya abhāvena panettha adhimokkho uppajjati, tena saddhiṃ cuddasa honti. Adhimokkhasambhavato samādhi balavā hoti, adhimokkhamanasikārā dve yevāpanakā, tehi saha pannaraseva honti. Evaṃ tāva akusalacetasikā veditabbā.</p>

<p rend="bodytext">Idāni <hi rend="bold">abyākatā</hi> vuccanti, abyākatā pana duvidhā vipākakiriyabhedato. Tattha <hi rend="bold">vipākā</hi> kusalā viya bhūmivasena catubbidhā kāmāvacaraṃ rūpāvacaraṃ arūpāvacaraṃ lokuttarañceti. Tattha kāmāvacaravipākā sahetukāhetukavasena duvidhā. Tattha sahetukavipākasampayuttā <hi rend="bold">sahetukā</hi>. Te sahetukakāmāvacarakusalasampayuttasadisā. Yā pana karuṇāmuditā aniyatā, tā sattārammaṇattā vipākesu nuppajjanti. Kāmāvacaravipākānaṃ ekantaparittārammaṇattā viratiyo panettha ekantakusalattā na labbhanti. <hi rend="bold">Vibhaṅge</hi> ‘‘pañca sikkhāpadā kusalāyevā’’ti hi vuttaṃ. Evaṃ kāmāvacarasahetukavipākacetasikā veditabbā.</p>

<p rend="hangnum" n="83"><hi rend="paranum">83</hi><hi rend="dot">.</hi></p>

<p rend="gatha1"> Tettiṃsādidvaye dhammā, dvattiṃseva tato pare;</p>

<p rend="gathalast">Bāttiṃsa pañcame chaṭṭhe, ekatiṃsa tato pare.</p>

<p rend="bodytext">Ahetukacittasampayuttā <pb ed="M" n="0.0033" /> pana <hi rend="bold">ahetukā</hi>. Tesu cakkhuviññāṇasampayuttā tāva phasso upekkhāvedanā saññā cetanā jīvitaṃ cittaṭṭhitīti sarūpenāgatā cha, manasikārena ca satta honti. Sotaghānajivhākāyaviññāṇasampayuttāpi satta satteva cetasikā. Tattha kāyaviññāṇasampayuttesu pana upekkhāṭhāne sukhavedanā paviṭṭhā. Sā kāyikasātalakkhaṇā, pīṇanarasā, sesā vuttanayā eva.</p>

<p rend="hangnum" n="84"><hi rend="paranum">84</hi><hi rend="dot">.</hi></p>

<p rend="gatha1"> Iṭṭhārammaṇayogasmiṃ, cakkhuviññāṇakādisu;</p>

<p rend="gathalast">Sati kasmā upekkhāva, vuttā catūsu satthunā.</p>

<p rend="hangnum" n="85"><hi rend="paranum">85</hi><hi rend="dot">.</hi></p>

<p rend="gatha1"> Upādāya <pb ed="V" n="0.0029" /> ca rūpena, upādārūpake pana;</p>

<p rend="gathalast">Saṅghaṭṭanānighaṃsassa, dubbalattāti dīpaye.</p>

<p rend="hangnum" n="86"><hi rend="paranum">86</hi><hi rend="dot">.</hi></p>

<p rend="gatha1"> Pasādaṃ panatikkamma, kūṭaṃva picupiṇḍakaṃ;</p>

<p rend="gathalast">Bhūtarūpena bhūtānaṃ, ghaṭṭanāya sukhādikaṃ.</p>

<p rend="bodytext">Tasmā <pb ed="P" n="0.0027" /> kāyaviññāṇaṃ sukhādisampayuttanti veditabbaṃ. Manodhātunā sampayuttā sarūpenāgatā cakkhuviññāṇena saddhiṃ vuttā cha, vitakkavicārehi saha aṭṭha, adhimokkhamanasikārehi dvīhi yevāpanakehi dasa dhammā honti. Tathā manoviññāṇadhātuupekkhāsahagatena. Somanassasahagatena pītiadhikā vedanāparivattanañca nānattaṃ. Tasmāvettha ekādasa dhammā honti. Evaṃ ahetukāpi kāmāvacaravipākacetasikā veditabbā.</p>

<p rend="bodytext">Rūpāvacaravipākacittasampayuttā pana <hi rend="bold">rūpāvacarā</hi>. Arūpāvacaravipākacittasampayuttā <hi rend="bold">arūpāvacarā</hi>. Te sabbepi attano attano kusalacittasampayuttacetasikehi sadisāyevāti.</p>

<p rend="bodytext">Lokuttaravipākacittasampayuttā <pb ed="M" n="0.0034" /><hi rend="bold">lokuttarā</hi>. Te sabbe tesaṃyeva lokuttaravipākacittānaṃ sadisā kusalacittasampayuttehi cetasikehi sadisā. Evaṃ rūpāvacarārūpāvacaralokuttaravipākacetasikā veditabbā.</p>

<p rend="bodytext">Akusalavipākacittasampayuttā pana <hi rend="bold">akusalavipākacetasikā</hi> nāma. Te pana kusalavipākāhetukacittesu cakkhuviññāṇādīsu vuttacetasikasadisā. Ettha pana kāyaviññāṇe dukkhavedanā paviṭṭhā. Sā kāyikābādhalakkhaṇā. Sesā vuttanayāyevāti. Evaṃ chattiṃsa vipākacittasampayuttacetasikā veditabbā.</p>

<p rend="bodytext">Kiriyābyākatā ca cetasikā bhūmito tividhā honti kāmāvacarā rūpāvacarā arūpāvacarāti. Tattha <hi rend="bold">kāmāvacarā</hi> sahetukāhetukato duvidhā honti. Tesu sahetukakiriyacittasampayuttā <hi rend="bold">sahetukā,</hi> te pana aṭṭhahi kāmāvacarakusalacittasampayuttehi samānā ṭhapetvā viratittayaṃ aniyatayevāpanakesu karuṇāmuditāyeva uppajjanti. Ahetukakiriyacittasampayuttā <hi rend="bold">ahetukā,</hi> te kusalavipākāhetukamanodhātumanoviññāṇadhātucittasampayuttehi samānā. Manoviññāṇadhātudvaye <pb ed="V" n="0.0030" /> pana vīriyindriyaṃ adhikaṃ. Vīriyindriyasambhavato panettha balappatto samādhi hoti. Hasituppādacittena sampayuttā dvādasa dhammā honti pītiyā saha. Ayamettha viseso.</p>

<p rend="bodytext">Rūpāvacarakiriyacittasampayuttā pana <hi rend="bold">rūpāvacarā</hi>. Arūpāvacarakiriyacittasampayuttā <hi rend="bold">arūpāvacarā</hi>. Te sabbepi sakasakabhūmikusalacittasampayuttehi samānāti. Evaṃ vīsati kiriyacittasampayuttā ca cetasikā veditabbā.</p>

<p rend="bodytext">Ettāvatā <pb ed="M" n="0.0035" /><pb ed="P" n="0.0028" /> kusalākusalavipākakiriyabhedabhinnena ekūnanavutiyā cittena sampayuttā cetasikā niddiṭṭhā honti.</p>

<p rend="hangnum" n="87"><hi rend="paranum">87</hi><hi rend="dot">.</hi></p>

<p rend="gatha1"> Kusalākusalehi vipākakriyā-</p>

<p rend="gatha2">Hadayehi yutā pana cetasikā;</p>

<p rend="gatha3">Sakalāpi ca sādhu mayā kathitā,</p>

<p rend="gathalast">Sugatena mahāmuninā kathitā.</p>

<p rend="hangnum" n="88"><hi rend="paranum">88</hi><hi rend="dot">.</hi></p>

<p rend="gatha1"> Avagacchati yo imaṃ anunaṃ,</p>

<p rend="gatha2">Paramaṃ tassa samantato mati;</p>

<p rend="gatha3">Abhidhammanaye dūrāsade,</p>

<p rend="gathalast">Atigambhīraṭhāne vijambhate.</p>

<p rend="centre">Iti abhidhammāvatāre cetasikaniddeso nāma</p>

<p rend="centre">Dutiyo paricchedo.</p>
</body>
<back></back>
</text>
</TEI.2>