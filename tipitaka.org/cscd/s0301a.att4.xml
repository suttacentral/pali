<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">4. Mārasaṃyuttaṃ</p>

<p rend="title">1. Paṭhamavaggo</p>

<p rend="subhead">1. Tapokammasuttavaṇṇanā</p>

<p rend="bodytext" n="137"><hi rend="paranum">137</hi><hi rend="dot">.</hi> Mārasaṃyuttassa <pb ed="V" n="1.0149" /><pb ed="P" n="1.0169" /><pb ed="M" n="1.0155" /> paṭhame <hi rend="bold">uruvelāyaṃ viharatī</hi>ti paṭividdhasabbaññutaññāṇo uruvelagāmaṃ upanissāya viharati. <hi rend="bold">Paṭhamābhisambuddho</hi>ti abhisambuddho hutvā paṭhamaṃ antosattāhasmiṃyeva. <hi rend="bold">Dukkarakārikāyā</hi>ti chabbassāni katāya dukkarakārikāya. <hi rend="bold">Māro pāpimā</hi>ti attano visayaṃ atikkamituṃ paṭipanne satte māretīti <hi rend="bold">māro</hi>. Pāpe niyojeti, sayaṃ vā pāpe niyuttoti <hi rend="bold">pāpimā</hi>. Aññānipissa kaṇho, adhipati, vasavattī, antako, namuci, pamattabandhūtiādīni bahūni nāmāni, idha pana nāmadvayameva gahitaṃ. <hi rend="bold">Upasaṅkamī</hi>ti – ‘‘ayaṃ samaṇo gotamo ‘muttosmī’ti maññati, amuttabhāvamassa kathessāmī’’ti cintetvā upasaṅkami.</p>

<p rend="bodytext"><hi rend="bold">Tapokammā apakkammā</hi>ti tapokammato apakkamitvā. <hi rend="bold">Aparaddho</hi>ti ‘‘dūre tvaṃ suddhimaggā’’ti vadati. <hi rend="bold">Amaraṃ tapa</hi>nti amaratapaṃ amarabhāvatthāya kataṃ lūkhatapaṃ, attakilamathānuyogo. <hi rend="bold">Sabbānatthāvahaṃ hotī</hi>ti, ‘‘sabbaṃ tapaṃ mayhaṃ atthāvahaṃ na bhavatī’’ti ñatvā. <hi rend="bold">Phiyārittaṃva dhammanī</hi>ti araññe thale phiyārittaṃ viya. Idaṃ vuttaṃ hoti – yathā araññe thale nāvaṃ ṭhapetvā bhaṇḍassa pūretvā mahājanā abhirūhitvā phiyārittaṃ gahetvā saṃkaḍḍheyyuṃ ceva uppīleyyuṃ ca, so mahājanassa vāyāmo ekaṅguladvaṅgulamattampi nāvāya gamanaṃ asādhento niratthako bhaveyya <pb ed="P" n="1.0170" /> na anatthāvaho, evameva ahaṃ ‘sabbaṃ amaraṃ tapaṃ anatthāvahaṃ hotī’ti ñatvā vissajjesinti.</p>

<p rend="bodytext">Idāni <pb ed="M" n="1.0156" /> taṃ amaraṃ tapaṃ pahāya yena maggena buddho jāto, taṃ dassento <hi rend="bold">sīla</hi>ntiādimāha <pb ed="V" n="1.0150" />. Tattha <hi rend="bold">sīla</hi>nti vacanena sammāvācākammantājīvā gahitā, <hi rend="bold">samādhinā</hi> sammāvāyāmasatisamādhayo, <hi rend="bold">paññāya</hi> sammādiṭṭhisaṅkappā. <hi rend="bold">Maggaṃ bodhāya bhāvaya</hi>nti imaṃ aṭṭhaṅgikameva ariyamaggaṃ bodhatthāya bhāvayanto. Ettha ca <hi rend="bold">bodhāyā</hi>ti maggatthāya. Yathā hi yāgutthāya yāgumeva pacanti, pūvatthāya pūvameva pacanti, na aññaṃ kiñci karonti, evaṃ maggameva maggatthāya bhāveti. Tenāha ‘‘maggaṃ bodhāya bhāvaya’’nti. <hi rend="bold">Paramaṃ suddhi</hi>nti arahattaṃ. <hi rend="bold">Nihato</hi>ti tvaṃ mayā nihato parājito. Paṭhamaṃ.</p>

<p rend="subhead">2. Hatthirājavaṇṇasuttavaṇṇanā</p>

<p rend="bodytext" n="138"><hi rend="paranum">138</hi><hi rend="dot">.</hi> Dutiye <hi rend="bold">rattandhakāratimisāya</hi>nti rattiṃ andhabhāvakārake mahātame caturaṅge tamasi. <hi rend="bold">Abbhokāse nisinno hotī</hi>ti gandhakuṭito nikkhamitvā caṅkamanakoṭiyaṃ pāsāṇaphalake mahācīvaraṃ sīse ṭhapetvā padhānaṃ pariggaṇhamāno nisinno hoti.</p>

<p rend="bodytext">Nanu ca tathāgatassa abhāvito vā maggo, appahīnā vā kilesā, appaṭividdhaṃ vā akuppaṃ, asacchikato vā nirodho natthi, kasmā evamakāsīti? Anāgate kulaputtānaṃ aṅkusatthaṃ. ‘‘Anāgate hi kulaputtā mayā gatamaggaṃ āvajjitvā abbhokāsavāsaṃ vasitabbaṃ maññamānā padhānakammaṃ karissantī’’ti sampassamāno satthā evamakāsi. <hi rend="bold">Mahā</hi>ti mahanto. <hi rend="bold">Ariṭṭhako</hi>ti kāḷako. <hi rend="bold">Maṇī</hi>ti pāsāṇo. <hi rend="bold">Evamassa sīsaṃ hotī</hi>ti evarūpaṃ tassa kāḷavaṇṇaṃ kūṭāgārappamāṇaṃ mahāpāsāṇasadisaṃ sīsaṃ hoti.</p>

<p rend="bodytext"><hi rend="bold">Subhāsubha</hi>nti dīghamaddhānaṃ saṃsaranto sundarāsundaraṃ vaṇṇaṃ katvā āgatosīti vadati. Atha vā <hi rend="bold">saṃsara</hi>nti saṃsaranto āgacchanto. <hi rend="bold">Dīghamaddhāna</hi>nti vasavattiṭṭhānato yāva uruvelāya dīghamaggaṃ, pure bodhāya vā chabbassāni <pb ed="P" n="1.0171" /> dukkarakārikasamayasaṅkhātaṃ dīghakālaṃ. <hi rend="bold">Vaṇṇaṃ katvā subhāsubha</hi>nti sundarañca asundarañca nānappakāraṃ vaṇṇaṃ katvā anekavāraṃ mama santikaṃ āgatosīti attho. So kira vaṇṇo nāma natthi, yena <pb ed="M" n="1.0157" /> vaṇṇena māro vibhiṃsakatthāya bhagavato santikaṃ na āgatapubbo. Tena taṃ bhagavā evamāha. <hi rend="bold">Alaṃ te tenā</hi>ti alaṃ tuyhaṃ etena māravibhiṃsākāradassanabyāpārena. Dutiyaṃ.</p>

<p rend="subhead">3. Subhasuttavaṇṇanā</p>

<p rend="bodytext" n="139"><hi rend="paranum">139</hi><hi rend="dot">.</hi> Tatiye <pb ed="V" n="1.0151" /><hi rend="bold">susaṃvutā</hi>ti supihitā. <hi rend="bold">Na te māravasānugā</hi>ti, māra, te tuyhaṃ vasānugā na honti. <hi rend="bold">Na te mārassa baddhagū</hi>ti te tuyhaṃ mārassa baddhacarā sissā antevāsikā na honti. Tatiyaṃ.</p>

<p rend="subhead">4. Paṭhamamārapāsasuttavaṇṇanā</p>

<p rend="bodytext" n="140"><hi rend="paranum">140</hi><hi rend="dot">.</hi> Catutthe <hi rend="bold">yoniso manasikārā</hi>ti upāyamanasikārena. <hi rend="bold">Yoniso sammappadhānā</hi>ti upāyavīriyena kāraṇavīriyena. <hi rend="bold">Vimuttī</hi>ti arahattaphalavimutti. <hi rend="bold">Ajjhabhāsī</hi>ti ‘‘ayaṃ attanā vīriyaṃ katvā arahattaṃ patvāpi na tussati, idāni aññesampi ‘pāpuṇāthā’ti ussāhaṃ karoti, paṭibāhessāmi na’’nti cintetvā abhāsi.</p>

<p rend="bodytext"><hi rend="bold">Mārapāsenā</hi>ti kilesapāsena. <hi rend="bold">Ye dibbā ye ca mānusā</hi>ti ye dibbā kāmaguṇasaṅkhātā mānusā kāmaguṇasaṅkhātā ca mārapāsā nāma atthi, sabbehi tehi tvaṃ baddhoti vadati. <hi rend="bold">Mārabandhanabaddho</hi>ti mārabandhanena baddho, mārabandhane vā baddho. <hi rend="bold">Na me samaṇa mokkhasī</hi>ti samaṇa tvaṃ mama visayato na muccissasi. Catutthaṃ.</p>

<p rend="subhead">5. Dutiyamārapāsasuttavaṇṇanā</p>

<p rend="bodytext" n="141"><hi rend="paranum">141</hi><hi rend="dot">.</hi> Pañcame <hi rend="bold">muttāha</hi>nti mutto ahaṃ. Purimaṃ suttaṃ antovasse vuttaṃ, idaṃ pana pavāretvā vuṭṭhavassakāle. <hi rend="bold">Cārika</hi>nti anupubbagamanacārikaṃ. (Pavāretvā) divase divase yojanaparamaṃ <pb ed="P" n="1.0172" /> gacchantā carathāti vadati. <hi rend="bold">Mā ekena dve</hi>ti ekamaggena dve janā mā agamittha. Evañhi gatesu ekasmiṃ dhammaṃ desente, ekena tuṇhībhūtena ṭhātabbaṃ hoti. Tasmā evamāha.</p>

<p rend="bodytext"><hi rend="bold">Ādikalyāṇa</hi>nti ādimhi kalyāṇaṃ sundaraṃ bhaddakaṃ. Tathā majjhapariyosānesu. Ādimajjhapariyosānañca nāmetaṃ sāsanassa ca desanāya ca <pb ed="M" n="1.0158" /> vasena duvidhaṃ. Tattha sāsanassa sīlaṃ ādi, samathavipassanāmaggā majjhaṃ, phalanibbānāni pariyosānaṃ. Sīlasamādhayo vā ādi <pb ed="V" n="1.0152" />, vipassanāmaggā majjhaṃ, phalanibbānāni pariyosānaṃ. Sīlasamādhivipassanā vā ādi, maggo majjhaṃ, phalanibbānāni pariyosānaṃ. Desanāya pana catuppadikāya gāthāya tāva paṭhamapādo ādi, dutiyatatiyā majjhaṃ, catuttho pariyosānaṃ. Pañcapadachappadānaṃ paṭhamapādo ādi, avasānapādo pariyosānaṃ, avasesā majjhaṃ. Ekānusandhikasuttassa nidānaṃ ādi, ‘‘idamavocā’’ti pariyosānaṃ, sesaṃ majjhaṃ. Anekānusandhikassa majjhe bahūpi anusandhi majjhameva, nidānaṃ ādi, ‘‘idamavocā’’ti pariyosānaṃ.</p>

<p rend="bodytext"><hi rend="bold">Sāttha</hi>nti sātthakaṃ katvā desetha. <hi rend="bold">Sabyañjana</hi>nti byañjanehi ceva padehi ca paripūraṃ katvā desetha. <hi rend="bold">Kevalaparipuṇṇa</hi>nti sakalaparipuṇṇaṃ. <hi rend="bold">Parisuddha</hi>nti nirupakkilesaṃ. <hi rend="bold">Brahmacariya</hi>nti sikkhattayasaṅgahaṃ sāsanabrahmacariyaṃ. <hi rend="bold">Pakāsethā</hi>ti āvikarotha.</p>

<p rend="bodytext"><hi rend="bold">Apparajakkhajātikā</hi>ti paññācakkhumhi appakilesarajasabhāvā, dukūlasāṇiyā paṭicchannā viya catuppadikagāthāpariyosāne arahattaṃ pattuṃ samatthā santīti attho. <hi rend="bold">Assavanatā</hi>ti assavanatāya. <hi rend="bold">Parihāyantī</hi>ti alābhaparihāniyā dhammato parihāyanti. <hi rend="bold">Senānigamo</hi>ti paṭhamakappikānaṃ senāya niviṭṭhokāse patiṭṭhitagāmo, sujātāya vā pitu senānī nāma nigamo. <hi rend="bold">Tenupasaṅkamissāmī</hi>ti nāhaṃ tumhe uyyojetvā pariveṇādīni kāretvā upaṭṭhākādīhi paricariyamāno <pb ed="P" n="1.0173" /> viharissāmi, tiṇṇaṃ pana jaṭilānaṃ aḍḍhuḍḍhāni pāṭihāriyasahassāni dassetvā dhammameva desetuṃ upasaṅkamissāmīti. <hi rend="bold">Tenupasaṅkamī</hi>ti, ‘‘ayaṃ samaṇo gotamo mahāyuddhaṃ vicārento viya, ‘mā ekena dve agamittha, dhammaṃ desethā’ti saṭṭhi jane uyyojeti, imasmiṃ pana ekasmimpi dhammaṃ desente mayhaṃ cittassādaṃ natthi, evaṃ bahūsu desentesu kuto bhavissati, paṭibāhāmi na’’nti cintetvā upasaṅkami. Pañcamaṃ.</p>

<p rend="subhead">6. Sappasuttavaṇṇanā</p>

<p rend="bodytext" n="142"><hi rend="paranum">142</hi><hi rend="dot">.</hi> Chaṭṭhe <hi rend="bold">soṇḍikākilañja</hi>nti surākārakānaṃ piṭṭhapattharaṇakakilañjaṃ. <hi rend="bold">Kosalikā kaṃsapātī</hi>ti kosalarañño rathacakkappamāṇā paribhogapāti <pb ed="M" n="1.0159" />. <hi rend="bold">Gaḷagaḷāyante</hi>ti gajjante. <hi rend="bold">Kammāragaggariyā</hi>ti kammāruddhanapaṇāḷiyā. <hi rend="bold">Dhamamānāyā</hi>ti bhastavātena pūriyamānāya. <hi rend="bold">Iti viditvā</hi>ti – ‘‘samaṇo gotamo padhānamanuyutto sukhena nisinno, ghaṭṭayissāmi na’’nti vuttappakāraṃ <pb ed="V" n="1.0153" /> attabhāvaṃ māpetvā niyāmabhūmiyaṃ ito cito ca sañcarantaṃ vijjulatālokena disvā, ‘‘ko nu kho eso satto’’ti? Āvajjento, ‘‘māro aya’’nti evaṃ viditvā.</p>

<p rend="bodytext"><hi rend="bold">Suññagehānī</hi>ti suññāgārāni. <hi rend="bold">Seyyā</hi>ti seyyatthāya. Ṭhassāmi caṅkamissāmi nisīdissāmi nipajjissāmīti etadatthāya yo suññāgārāni sevatīti attho. <hi rend="bold">So muni attasaññato</hi>ti so buddhamuni hatthapādakukkuccābhāvena saṃyatattabhāvo. <hi rend="bold">Vossajja careyya tattha so</hi>ti so tasmiṃ attabhāve ālayaṃ nikantiṃ vossajjitvā pahāya careyya. <hi rend="bold">Patirūpaṃ hi tathāvidhassa ta</hi>nti tādisassa taṃsaṇṭhitassa buddhamunino taṃ attabhāve nikantiṃ vossajjitvā caraṇaṃ nāma patirūpaṃ yuttaṃ anucchavikaṃ.</p>

<p rend="bodytext"><hi rend="bold">Carakā</hi>ti sīhabyagghādikā sañcaraṇasattā. <hi rend="bold">Bheravā</hi>ti saviññāṇakaaviññāṇakabheravā. Tattha saviññāṇakā sīhabyagghādayo, aviññāṇakā rattibhāge khāṇuvammikādayo. Tepi hi tasmiṃ kāle yakkhā viya upaṭṭhahanti, rajjuvalliyādīni sabbāni sappā viya upaṭṭhahanti. <hi rend="bold">Tatthā</hi>ti tesu bheravesu suññāgāragato <pb ed="P" n="1.0174" /> buddhamuni lomacalanamattakampi na karoti.</p>

<p rend="bodytext">Idāni aṭṭhānaparikappaṃ dassento <hi rend="bold">nabhaṃ phaleyyā</hi>tiādimāha. Tattha <hi rend="bold">phaleyyā</hi>ti kākapadaṃ viya hīrahīraso phaleyya. <hi rend="bold">Caleyyā</hi>ti pokkharapatte vātāhato udakabindu viya caleyya. <hi rend="bold">Sallampi ce urasi pakappayeyyu</hi>nti tikhiṇasattisallaṃ cepi urasmiṃ cāreyeyyuṃ. <hi rend="bold">Upadhīsū</hi>ti khandhūpadhīsu. <hi rend="bold">Tāṇaṃ na karontī</hi>ti tikhiṇe salle urasmiṃ cāriyamāne bhayena gumbantarakandarādīni pavisantā tāṇaṃ karonti nāma. Buddhā pana samucchinnasabbabhayā evarūpaṃ tāṇaṃ nāma na karonti. Chaṭṭhaṃ.</p>

<p rend="subhead">7. Supatisuttavaṇṇanā</p>

<p rend="bodytext" n="143"><hi rend="paranum">143</hi><hi rend="dot">.</hi> Sattame <pb ed="M" n="1.0160" /><hi rend="bold">pāde pakkhāletvā</hi>ti utugāhāpanatthaṃ dhovitvā. Buddhānaṃ pana sarīre rajojallaṃ na upalimpati, udakampi pokkharapatte pakkhittaṃ viya vivaṭṭitvā gacchati. Apica kho dhotapādake gehe pāde dhovitvā pavisanaṃ pabbajitānaṃ vattaṃ. Tattha buddhānaṃ vattabhedo nāma natthi, vattasīse pana ṭhatvā dhovanti. Sace hi tathāgato neva nhāyeyya, na pāde dhoveyya, ‘‘nāyaṃ <pb ed="V" n="1.0154" /> manusso’’ti vadeyyuṃ. Tasmā manussakiriyaṃ amuñcanto dhovati. <hi rend="bold">Sato sampajāno</hi>ti soppapariggāhakena satisampajaññena samannāgato. <hi rend="bold">Upasaṅkamī</hi>ti samaṇo gotamo sabbarattiṃ abbhokāse caṅkamitvā gandhakuṭiṃ pavisitvā niddāyati, ativiya sukhasayito bhavissati, ghaṭṭayissāmi nanti cintetvā upasaṅkami.</p>

<p rend="bodytext"><hi rend="bold">Kiṃ soppasī</hi>ti kiṃ supasi, kiṃ soppaṃ nāmidaṃ tavāti vadati. <hi rend="bold">Kiṃ nu soppasī</hi>ti kasmā nu supasi? <hi rend="bold">Dubbhago viyā</hi>ti mato viya, visaññī viya ca. <hi rend="bold">Suññamagāra</hi>nti suññaṃ me gharaṃ laddhanti soppasīti vadati. <hi rend="bold">Sūriye uggate</hi>ti sūriyamhi uṭṭhite. Idāni hi aññe bhikkhū sammajjanti <pb ed="P" n="1.0175" />, pānīyaṃ upaṭṭhapenti, bhikkhācāragamanasajjā bhavanti, tvaṃ kasmā soppasiyeva.</p>

<p rend="bodytext"><hi rend="bold">Jālinī</hi>ti tayo bhave ajjhottharitvā ṭhitena ‘‘ajjhattikassupādāya aṭṭhārasataṇhāvicaritānī’’tiādinā (vibha. 842) tena tena attano koṭṭhāsabhūtena jālena jālinī. <hi rend="bold">Visattikā</hi>ti rūpādīsu tattha tattha visattatāya visamūlatāya visaparibhogatāya ca visattikā. <hi rend="bold">Kuhiñci netave</hi>ti katthaci netuṃ. <hi rend="bold">Sabbūpadhi parikkhayā</hi>ti sabbesaṃ khandhakilesābhisaṅkhārakāmaguṇabhedānaṃ upadhīnaṃ parikkhayā. <hi rend="bold">Kiṃ tavettha, mārā</hi>ti, māra, tuyhaṃ kiṃ ettha? Kasmā tvaṃ uṇhayāguyaṃ nilīyituṃ asakkontī khuddakamakkhikā viya antanteneva ujjhāyanto āhiṇḍasīti. Sattamaṃ.</p>

<p rend="subhead">8. Nandatisuttavaṇṇanā</p>

<p rend="bodytext" n="144"><hi rend="paranum">144</hi><hi rend="dot">.</hi> Aṭṭhamaṃ devatāsaṃyutte vuttatthameva. Aṭṭhamaṃ.</p>

<p rend="subhead">9. Paṭhamaāyusuttavaṇṇanā</p>

<p rend="bodytext" n="145"><hi rend="paranum">145</hi><hi rend="dot">.</hi> Navame <pb ed="M" n="1.0161" /><hi rend="bold">appaṃ vā bhiyyo</hi>ti bhiyyo jīvanto aparaṃ vassasataṃ jīvituṃ na sakkoti, paṇṇāsaṃ vā saṭṭhi vā vassāni jīvati. <hi rend="bold">Ajjhabhāsī</hi>ti samaṇo gotamo ‘‘manussānaṃ appamāyū’’ti katheti, dīghabhāvamassa kathessāmīti paccanīkasātatāya abhibhavitvā abhāsi.</p>

<p rend="bodytext"><hi rend="bold">Na</hi><pb ed="V" n="1.0155" /><hi rend="bold">naṃ hīḷe</hi>ti taṃ āyuṃ ‘‘appakamida’’nti na hīḷeyya. <hi rend="bold">Khīramatto vā</hi>ti yathā daharo kumāro uttānaseyyako khīraṃ pivitvā dukūlacumbaṭake nipanno asaññī viya niddāyati, kassaci āyuṃ appaṃ vā dīghaṃ vāti na cinteti, evaṃ sappuriso. <hi rend="bold">Careyyādittasīso vā</hi>ti āyuṃ parittanti ñatvā pajjalitasīso viya careyya. Navamaṃ.</p>

<p rend="subhead">10. Dutiyaāyusuttavaṇṇanā</p>

<p rend="bodytext" n="146"><hi rend="paranum">146</hi><hi rend="dot">.</hi> Dasame <hi rend="bold">nemīva rathakubbara</hi>nti yathā divasaṃ gacchantassa rathassa cakkanemi kubbaraṃ anupariyāyati na vijahati, evaṃ āyu anupariyāyatīti. Dasamaṃ.</p>

<p rend="centre">Paṭhamo vaggo.</p>

<p rend="title">2. Dutiyavaggo</p>

<p rend="subhead">1. Pāsāṇasuttavaṇṇanā</p>

<p rend="bodytext" n="147"><hi rend="paranum">147</hi><hi rend="dot">.</hi> Dutiyavaggassa <pb ed="P" n="1.0176" /> paṭhame <hi rend="bold">nisinno</hi>ti pubbe vuttanayeneva padhānaṃ pariggaṇhanto nisinno. Māropissa sukhanisinnabhāvaṃ ñatvā ghaṭṭayissāmīti upasaṅkamanto. <hi rend="bold">Padālesī</hi>ti pabbatapiṭṭhe ṭhatvā pavijjhi. Pāsāṇā nirantarā aññamaññaṃ abhihanantā patanti. <hi rend="bold">Kevala</hi>nti sakalaṃ. <hi rend="bold">Sabba</hi>nti tasseva vevacanaṃ. Paṭhamaṃ.</p>

<p rend="subhead">2. Kinnusīhasuttavaṇṇanā</p>

<p rend="bodytext" n="148"><hi rend="paranum">148</hi><hi rend="dot">.</hi> Dutiye <hi rend="bold">vicakkhukammāyā</hi>ti parisāya paññācakkhuṃ vināsetukamyatāya. Buddhānaṃ panesa paññācakkhuṃ vināsetuṃ na sakkoti, parisāya bheravārammaṇaṃ <pb ed="M" n="1.0162" /> sāvento vā dassento vā sakkoti. <hi rend="bold">Vijitāvī nu maññasī</hi>ti kiṃ nu tvaṃ ‘‘vijitavijayo aha’’nti maññasi? Mā evaṃ maññi, natthi te jayo. <hi rend="bold">Parisāsū</hi>ti, aṭṭhasu parisāsu. <hi rend="bold">Balappattā</hi>ti dasabalappattā. Dutiyaṃ.</p>

<p rend="subhead">3. Sakalikasuttavaṇṇanā</p>

<p rend="bodytext" n="149"><hi rend="paranum">149</hi><hi rend="dot">.</hi> Tatiye <pb ed="V" n="1.0156" /><hi rend="bold">mandiyā nū</hi>ti mandabhāvena momūhabhāvena. <hi rend="bold">Udāhu kāveyyamatto</hi>ti udāhu yathā kavi kabbaṃ cintento tena kabbakaraṇena matto sayati, evaṃ sayasi. <hi rend="bold">Sampacurā</hi>ti bahavo. <hi rend="bold">Kimidaṃ soppase vā</hi>ti kasmā idaṃ soppaṃ soppasiyeva? <hi rend="bold">Atthaṃ sameccā</hi>ti atthaṃ samāgantvā pāpuṇitvā. Mayhaṃ hi asaṅgaho nāma saṅgahavipanno vā attho natthi. <hi rend="bold">Salla</hi>nti tikhiṇaṃ sattisallaṃ. <hi rend="bold">Jaggaṃ na saṅke</hi>ti yathā ekacco sīhapathādīsu jagganto saṅkati, tathā ahaṃ jaggantopi na saṅkāmi. <hi rend="bold">Napi bhemi sottu</hi>nti yathā ekacco sīhapathādīsuyeva supituṃ bhāyati, evaṃ ahaṃ supitumpi na bhāyāmi. <hi rend="bold">Nānutapanti māma</hi>nti yathā ācariyassa vā antevāsikassa vā aphāsuke jāte uddesaparipucchāya <pb ed="P" n="1.0177" /> ṭhitattā antevāsiṃ rattindivā atikkamantā anutapanti, evaṃ maṃ nānutapanti. Na hi mayhaṃ kiñci apariniṭṭhitakammaṃ nāma atthi. Tenevāha <hi rend="bold">hāniṃ na passāmi kuhiñci loke</hi>ti. Tatiyaṃ.</p>

<p rend="subhead">4. Patirūpasuttavaṇṇanā</p>

<p rend="bodytext" n="150"><hi rend="paranum">150</hi><hi rend="dot">.</hi> Catutthe <hi rend="bold">anurodhavirodhesū</hi>ti rāgapaṭighesu. <hi rend="bold">Mā sajjittho tadācara</hi>nti evaṃ dhammakathaṃ ācaranto mā laggi. Dhammakathaṃ kathentassa hi ekacce sādhukāraṃ dadanti, tesu rāgo uppajjati. Ekacce asakkaccaṃ suṇanti, tesu paṭigho uppajjati. Iti dhammakathiko anurodhavirodhesu sajjati nāma. Tvaṃ evaṃ mā sajjitthoti vadati. <hi rend="bold">Yadaññamanusāsatī</hi>ti yaṃ aññaṃ anusāsati, taṃ. Sambuddho hitānukampī hitena anupakampati. Yasmā ca hitānukampī <pb ed="M" n="1.0163" />, tasmā anurodhavirodhehi vippamutto tathāgatoti. Catutthaṃ.</p>

<p rend="subhead">5. Mānasasuttavaṇṇanā</p>

<p rend="bodytext" n="151"><hi rend="paranum">151</hi><hi rend="dot">.</hi> Pañcame ākāse carantepi bandhatīti <hi rend="bold">antalikkhacaro. Pāso</hi>ti rāgapāso. <hi rend="bold">Mānaso</hi>ti manasampayutto. Pañcamaṃ.</p>

<p rend="subhead">6. Pattasuttavaṇṇanā</p>

<p rend="bodytext" n="152"><hi rend="paranum">152</hi><hi rend="dot">.</hi> Chaṭṭhe <pb ed="V" n="1.0157" /><hi rend="bold">pañcannaṃ upādānakkhandhānaṃ upādāyā</hi>ti pañca upādānakkhandhe ādiyitvā, sabhāvasāmaññalakkhaṇavasena nānappakārato vibhajitvā dassento. <hi rend="bold">Sandassetī</hi>ti khandhānaṃ sabhāvalakkhaṇādīni dasseti. <hi rend="bold">Samādapetī</hi>ti gaṇhāpeti. <hi rend="bold">Samuttejetī</hi>ti samādānamhi ussāhaṃ janeti. <hi rend="bold">Sampahaṃsetī</hi>ti paṭividdhaguṇena vodāpeti jotāpeti. <hi rend="bold">Aṭṭhiṃ katvā</hi>ti atthikaṃ katvā, ‘‘ayaṃ no adhigantabbo attho’’ti evaṃ sallakkhetvā tāya desanāya atthikā hutvā. <hi rend="bold">Manasi katvā</hi>ti citte ṭhapetvā. <hi rend="bold">Sabbacetaso samannāharitvā</hi>ti sabbena <pb ed="P" n="1.0178" /> tena kammakārakacittena samannāharitvā. <hi rend="bold">Ohitasotā</hi>ti ṭhapitāsotā. <hi rend="bold">Abbhokāse nikkhittā</hi>ti otāpanatthāya ṭhapitā.</p>

<p rend="bodytext"><hi rend="bold">Rūpaṃ vedayitaṃ saññā</hi>nti, ete rūpādayo tayo khandhā. <hi rend="bold">Yañca saṅkhata</hi>nti iminā saṅkhārakkhandho gahito. <hi rend="bold">Evaṃ tattha virajjatī</hi>ti ‘‘eso ahaṃ na homi, etaṃ mayhaṃ na hotī’’ti passanto evaṃ tesu khandhesu virajjati. <hi rend="bold">Khematta</hi>nti khemībhūtaṃ attabhāvaṃ. Iminā phalakkhaṇaṃ dasseti. <hi rend="bold">Anvesa</hi>nti bhavayonigatiṭhitisattāvāsasaṅkhātesu sabbaṭṭhānesu pariyesamānā. <hi rend="bold">Nājjhagā</hi>ti na passīti. Chaṭṭhaṃ.</p>

<p rend="subhead">7. Chaphassāyatanasuttavaṇṇanā</p>

<p rend="bodytext" n="153"><hi rend="paranum">153</hi><hi rend="dot">.</hi> Sattame <hi rend="bold">phassāyatanāna</hi>nti sañjātisamosaraṇaṭṭhena chadvārikassa phassassa āyatanānaṃ. <hi rend="bold">Bhayabheravaṃ sadda</hi>nti meghadundubhiasanipātasaddasadisaṃ bhayajanakaṃ saddaṃ. <hi rend="bold">Pathavī maññe undrīyatī</hi>ti ayaṃ mahāpathavī paṭapaṭasaddaṃ <pb ed="M" n="1.0164" /> kurumānā viya ahosi. <hi rend="bold">Ettha loko vimucchito</hi>ti etesu chasu ārammaṇesu loko adhimucchito. <hi rend="bold">Māradheyya</hi>nti mārassa ṭhānabhūtaṃ tebhūmakavaṭṭaṃ. Sattamaṃ.</p>

<p rend="subhead">8. Piṇḍasuttavaṇṇanā</p>

<p rend="bodytext" n="154"><hi rend="paranum">154</hi><hi rend="dot">.</hi> Aṭṭhame <hi rend="bold">pāhunakāni bhavantī</hi>ti tathārūpe nakkhatte tattha tattha pesetabbāni pāhunakāni bhavanti, āgantukapaṇṇākāradānāni vā. Sayaṃcaraṇadivase samavayajātigottā kumārakā <pb ed="V" n="1.0158" /> tato tato sannipatanti. Kumārikāyopi attano attano vibhavānurūpena alaṅkatā tahaṃ tahaṃ vicaranti. Tatra kumārikāyopi yathārucikānaṃ kumārakānaṃ paṇṇākāraṃ pesenti, kumārakāpi kumārikānaṃ aññasmiṃ asati antamaso mālāguḷenapi parikkhipanti. <hi rend="bold">Anvāviṭṭhā</hi>ti anu āviṭṭhā. Taṃdivasaṃ kira pañcasatā <pb ed="P" n="1.0179" /> kumārikāyo uyyānakīḷaṃ gacchantiyo paṭipathe satthāraṃ disvā chaṇapūvaṃ dadeyyuṃ. Satthā tāsaṃ dānānumodanatthaṃ pakiṇṇakadhammadesanaṃ deseyya, desanāpariyosāne sabbāpi sotāpattiphale patiṭṭhaheyyuṃ. Māro tāsaṃ sampattiyā antarāyaṃ karissāmīti anvāvisi. Pāḷiyaṃ pana <hi rend="bold">mā samaṇo gotamo piṇḍamalatthā</hi>ti ettakaṃyeva vuttanti.</p>

<p rend="bodytext">Kiṃ pana satthā mārāvaṭṭanaṃ ajānitvā paviṭṭhoti? Āma ajānitvā. Kasmā? Anāvajjanatāya. Buddhānañhi – ‘‘asukaṭṭhāne bhattaṃ labhissāma, na labhissāmā’’ti āvajjanaṃ na ananucchavikaṃ. Paviṭṭho pana manussānaṃ upacārabhedaṃ disvā, ‘‘kiṃ ida’’nti? Āvajjento ñatvā, ‘‘āmisatthaṃ mārāvaṭṭanaṃ bhindituṃ ananucchavika’’nti abhinditvāva nikkhanto.</p>

<p rend="bodytext"><hi rend="bold">Upasaṅkamī</hi>ti amittavijayena viya tuṭṭho sakalagāme kaṭacchumattampi bhattaṃ alabhitvā gāmato nikkhamantaṃ bhagavantaṃ gāmiyamanussavesena upasaṅkami. <hi rend="bold">Tathāhaṃ karissāmī</hi>ti idaṃ so musā bhāsati. Evaṃ kirassa ahosi – ‘‘mayā evaṃ vutte puna pavisissati, atha naṃ gāmadārakā ‘sakalagāme caritvā kaṭacchubhikkhampi alabhitvā gāmato nikkhamma puna paviṭṭhosī’tiādīni <pb ed="M" n="1.0165" /> vatvā uppaṇḍessantī’’ti. Bhagavā pana – ‘‘sacāyaṃ maṃ evaṃ viheṭhessati muddhamasseva sattadhā phalissatī’’ti tasmiṃ anukampāya apavisitvā gāthādvayamāha.</p>

<p rend="bodytext">Tattha <hi rend="bold">pasavī</hi>ti janesi nipphādesi. <hi rend="bold">Āsajjā</hi>ti āsādetvā ghaṭṭetvā. <hi rend="bold">Na me pāpaṃ vipaccatī</hi>ti mama pāpaṃ na paccati. <hi rend="bold">Nipphalaṃ eta</hi>nti kiṃ nu tvaṃ evaṃ maññasi? Mā evaṃ maññi, atthi tayā katassa pāpassa phalanti dīpeti. <hi rend="bold">Kiñcana</hi>nti maddituṃ samatthaṃ rāgakiñcanādi kilesajātaṃ. <hi rend="bold">Ābhassarā yathā</hi>ti yathā ābhassarā devā sappītikajjhānena yāpentā pītibhakkhā nāma honti, evaṃ bhavissāmāti. Aṭṭhamaṃ.</p>

<p rend="subhead">9. Kassakasuttavaṇṇanā</p>

<p rend="bodytext" n="155"><hi rend="paranum">155</hi><hi rend="dot">.</hi> Navame <pb ed="V" n="1.0159" /><pb ed="P" n="1.0180" /><hi rend="bold">nibbānapaṭisaṃyuttāyā</hi>ti nibbānaṃ apadisitvā pavattāya. <hi rend="bold">Haṭahaṭakeso</hi>ti purimakese pacchato, pacchimakese purato vāmapassakese dakkhiṇato, dakkhiṇapassakese vāmato pharitvā pharitvā vippakiṇṇakeso. <hi rend="bold">Mama cakkhusamphassaviññāṇāyatana</hi>nti cakkhuviññāṇena sampayutto cakkhusamphassopi viññāṇāyatanampi mamevāti. Ettha ca cakkhusamphassena viññāṇasampayuttakā dhammā gahitā, viññāṇāyatanena sabbānipi cakkhudvāre uppannāni āvajjanādiviññāṇāni. Sotadvārādīsupi eseva nayo. Manodvāre pana <hi rend="bold">mano</hi>ti sāvajjanakaṃ bhavaṅgacittaṃ. <hi rend="bold">Dhammā</hi>ti ārammaṇadhammā. <hi rend="bold">Manosamphasso</hi>ti sāvajjanena bhavaṅgena sampayuttaphasso. <hi rend="bold">Viññāṇāyatana</hi>nti javanacittaṃ tadārammaṇampi vaṭṭati.</p>

<p rend="bodytext"><hi rend="bold">Taveva pāpima, cakkhū</hi>ti yaṃ loke timirakācādīhi upaddutaṃ anekarogāyatanaṃ upakkavipakkaṃ antamaso kāṇacakkhupi, sabbaṃ taṃ taveva bhavatu. Rūpādīsupi eseva nayo.</p>

<p rend="bodytext"><hi rend="bold">Yaṃ vadantī</hi>ti yaṃ bhaṇḍakaṃ ‘‘mama ida’’nti vadanti. <hi rend="bold">Ye vadanti mamanti cā</hi>ti ye ca puggalā ‘‘mama’’nti vadanti. <hi rend="bold">Ettha ce te mano atthī</hi>ti etesu ca ṭhānesu yadi cittaṃ atthi. <hi rend="bold">Na me samaṇa mokkhasī</hi>ti samaṇa mayhaṃ visayato na muccissasi. <hi rend="bold">Yaṃ vadantī</hi>ti yaṃ bhaṇḍakaṃ vadanti, na taṃ mayhaṃ. <hi rend="bold">Ye vadantī</hi>ti yepi puggalā evaṃ vadanti, na te ahaṃ. <hi rend="bold">Na me maggampi dakkhasī</hi>ti bhavayonigatiādīsu mayhaṃ gatamaggampi na passasi. Navamaṃ.</p>

<p rend="subhead">10. Rajjasuttavaṇṇanā</p>

<p rend="bodytext" n="156"><hi rend="paranum">156</hi><hi rend="dot">.</hi> Dasame <pb ed="M" n="1.0166" /><hi rend="bold">ahanaṃ aghātaya</hi>nti ahanantena aghātayantena. <hi rend="bold">Ajinaṃ ajāpaya</hi>nti parassa dhanajāniṃ akarontena akārāpentena. <hi rend="bold">Asocaṃ asocāpaya</hi>nti asocantena asocāpayantena. Iti bhagavā adhammikarājūnaṃ rajje vijite daṇḍakarapīḷite manusse disvā kāruññavasena evaṃ cintesi. <hi rend="bold">Upasaṅkamī</hi>ti <pb ed="P" n="1.0181" /> ‘‘samaṇo gotamo ‘sakkā nu kho rajjaṃ kāretu’nti cintesi, rajjaṃ kāretukāmo bhavissati, rajjañca nāmetaṃ pamādaṭṭhānaṃ, rajjaṃ kārente sakkā otāraṃ labhituṃ, gacchāmi ussāhamassa janessāmī’’ti cintetvā upasaṅkami. <hi rend="bold">Iddhipādā</hi>ti ijjhanakakoṭṭhāsā <pb ed="V" n="1.0160" />. <hi rend="bold">Bhāvitā</hi>ti vaḍḍhitā. <hi rend="bold">Bahulīkatā</hi>ti punappunaṃ katā. <hi rend="bold">Yānīkatā</hi>ti yuttayānaṃ viya katā. <hi rend="bold">Vatthukatā</hi>ti patiṭṭhaṭṭhenavatthukatā. <hi rend="bold">Anuṭṭhitā</hi>ti avijahitā niccānubaddhā. <hi rend="bold">Paricitā</hi>ti sātaccakiriyāya suparicitā katā issāsassa avirādhitavedhihattho viya. <hi rend="bold">Susamāraddhā</hi>ti suṭṭhu samāraddhā paripuṇṇabhāvanā. <hi rend="bold">Adhimucceyyā</hi>ti cinteyya.</p>

<p rend="bodytext"><hi rend="bold">Pabbatassā</hi>ti pabbato bhaveyya. <hi rend="bold">Dvittāvā</hi>ti tiṭṭhatu eko pabbato, dvikkhattumpi tāva mahanto suvaṇṇapabbato ekassa nālaṃ, na pariyattoti attho. <hi rend="bold">Iti vidvā samañcare</hi>ti evaṃ jānanto samaṃ careyya. <hi rend="bold">Yatonidāna</hi>nti dukkhaṃ nāma pañcakāmaguṇanidānaṃ, taṃ yatonidānaṃ hoti, evaṃ yo adakkhi. <hi rend="bold">Kathaṃ nameyyā</hi>ti so jantu tesu dukkhassa nidānabhūtesu kāmesu kena kāraṇena nameyya. <hi rend="bold">Upadhiṃ viditvā</hi>ti kāmaguṇaupadhiṃ ‘‘saṅgo eso, lagganameta’’nti evaṃ viditvā. <hi rend="bold">Tasseva jantu vinayāya sikkhe</hi>ti tasseva upadhissa vinayāya sikkheyya. Dasamaṃ.</p>

<p rend="centre">Dutiyo vaggo.</p>

<p rend="title">3. Tatiyavaggo</p>

<p rend="subhead">1. Sambahulasuttavaṇṇanā</p>

<p rend="bodytext" n="157"><hi rend="paranum">157</hi><hi rend="dot">.</hi> Tatiyavaggassa paṭhame <hi rend="bold">jaṭaṇḍuvenā</hi>ti jaṭācumbaṭakena. <hi rend="bold">Ajinakkhipanivattho</hi>ti sakhuraṃ ajinacammaṃ ekaṃ nivattho ekaṃ pāruto. <hi rend="bold">Udumbaradaṇḍa</hi>nti <pb ed="M" n="1.0167" /> appicchabhāvappakāsanatthaṃ īsakaṃ vaṅkaṃ udumbaradaṇḍaṃ gahetvā. <hi rend="bold">Etadavocā</hi>ti loke brāhmaṇassa vacanaṃ nāma sussūsanti, brāhmaṇesupi pabbajitassa, pabbajitesupi mahallakassāti mahallakabrāhmaṇassa pabbajitavesaṃ gahetvā padhānabhūmiyaṃ kammaṃ karonte te bhikkhū upasaṅkamitvā hatthaṃ ukkhipitvā etaṃ ‘‘daharā bhavanto’’tiādivacanaṃ <pb ed="P" n="1.0182" /> avoca. <hi rend="bold">Okampetvā</hi>ti hanukena uraṃ paharanto adhonataṃ katvā. <hi rend="bold">Jivhaṃ nillāletvā</hi>ti kabaramahājivhaṃ nīharitvā uddhamadho ubhayapassesu ca lāletvā. <hi rend="bold">Tivisākha</hi>nti tisākhaṃ. <hi rend="bold">Nalāṭika</hi>nti bhakuṭiṃ, nalāṭe uṭṭhitaṃ valittayanti attho. <hi rend="bold">Pakkāmī</hi>ti tumhe jānantānaṃ <pb ed="V" n="1.0161" /> vacanaṃ akatvā attanova tele paccissathāti vatvā ekaṃ maggaṃ gahetvā gato. Paṭhamaṃ.</p>

<p rend="subhead">2. Samiddhisuttavaṇṇanā</p>

<p rend="bodytext" n="158"><hi rend="paranum">158</hi><hi rend="dot">.</hi> Dutiye <hi rend="bold">lābhā vata me, suladdhaṃ vata me</hi>ti evarūpassa satthu ceva dhammassa ca sabrahmacārīnañca laddhattā mayhaṃ lābhā mayhaṃ suladdhanti. So kirāyasmā pacchā mūlakammaṭṭhānaṃ sammasitvā ‘‘arahattaṃ gahessāmī’’ti pāsādikaṃ tāva kammaṭṭhānaṃ gahetvā buddhadhammasaṅghaguṇe āvajjetvā cittakallataṃ uppādetvā cittaṃ hāsetvā tosetvā nisinno. Tenassa evamahosi. <hi rend="bold">Upasaṅkamī</hi>ti ‘‘ayaṃ samiddhi bhikkhu pāsādikaṃ kammaṭṭhānaṃ gahetvā nisinnasadiso, yāva mūlakammaṭṭhānaṃ gahetvā arahattaṃ na gaṇhāti, tāvassa antarāyaṃ karissāmī’’ti upasaṅkami. <hi rend="bold">Gaccha tva</hi>nti satthā sakalajambudīpaṃ olokento ‘‘tasmiṃyeva ṭhāne tassa kammaṭṭhānaṃ sappāyaṃ bhavissatī’’ti addasa, tasmā evamāha. <hi rend="bold">Satipaññā ca me buddhā</hi>ti mayā sati ca paññā ca ñātā. <hi rend="bold">Karassu rūpānī</hi>ti bahūnipi vibhiṃsakārahāni rūpāni karassu. <hi rend="bold">Neva maṃ byādhayissasī</hi>ti maṃ neva vedhayissasi na kampassesi. Dutiyaṃ.</p>

<p rend="subhead">3. Godhikasuttavaṇṇanā</p>

<p rend="bodytext" n="159"><hi rend="paranum">159</hi><hi rend="dot">.</hi> Tatiye <pb ed="M" n="1.0168" /><hi rend="bold">isigilipasse</hi>ti isigilissa nāma pabbatassa passe. <hi rend="bold">Kāḷasilāya</hi>nti kāḷavaṇṇāya silāyaṃ. <hi rend="bold">Sāmayikaṃ cetovimutti</hi>nti <pb ed="P" n="1.0183" /> appitappitakkhaṇe paccanīkadhammehi vimuccati, ārammaṇe ca adhimuccatīti lokiyasamāpatti sāmayikā cetovimutti nāma. <hi rend="bold">Phusī</hi>ti paṭilabhi. <hi rend="bold">Parihāyī</hi>ti kasmā yāva chaṭṭhaṃ parihāyi? Sābādhattā. Therassa kira vātapittasemhavasena anusāyiko ābādho atthi, tena samādhissa sappāye upakārakadhamme pūretuṃ na sakkoti, appitappitāya samāpattiyā parihāyati.</p>

<p rend="bodytext"><hi rend="bold">Yaṃnūnāhaṃ satthaṃ āhareyya</hi>nti so kira cintesi, yasmā parihīnajjhānassa kālaṅkaroto anibaddhā gati hoti, aparihīnajjhānassa nibaddhā gati hoti, brahmaloke nibbattati, tasmā satthaṃ āharitukāmo ahosi. <hi rend="bold">Upasaṅkamī</hi>ti – ‘‘ayaṃ samaṇo satthaṃ āharitukāmo, satthāharaṇañca <pb ed="V" n="1.0162" /> nāmetaṃ kāye ca jīvite ca anapekkhassa hoti. Yo evaṃ kāye ca jīvite ca anapekkho hoti, so mūlakammaṭṭhānaṃ sammasitvā arahattampi gahetuṃ samattho hoti, mayā pana paṭibāhitopi esa na oramissati, satthārā paṭibāhito oramissatī’’ti therassa atthakāmo viya hutvā yena bhagavā tenupasaṅkami.</p>

<p rend="bodytext"><hi rend="bold">Jalā</hi>ti jalamānā. <hi rend="bold">Pāde vandāmi cakkhumā</hi>ti pañcahi cakkhūhi cakkhumā tava pāde vandāmi. <hi rend="bold">Jutindharā</hi>ti ānubhāvadharā. <hi rend="bold">Appattamānaso</hi>ti appattaarahatto. <hi rend="bold">Sekho</hi>ti sīlādīni sikkhamāno sakaraṇīyo. <hi rend="bold">Jane sutā</hi>ti jane vissutā. <hi rend="bold">Satthaṃ āharitaṃ hotī</hi>ti thero kira ‘‘kiṃ mayhaṃ iminā jīvitenā’’ti? Uttāno nipajjitvā satthena galanāḷiṃ chindi, dukkhā vedanā uppajjiṃsu. Thero vedanaṃ vikkhambhetvā taṃyeva vedanaṃ pariggahetvā satiṃ upaṭṭhapetvā mūlakammaṭṭhānaṃ sammasanto arahattaṃ patvā samasīsī hutvā parinibbāyi. <hi rend="bold">Samasīsī</hi> nāma tividho hoti iriyāpathasamasīsī, rogasamasīsī, jīvitasamasīsīti.</p>

<p rend="bodytext">Tattha <pb ed="M" n="1.0169" /> yo ṭhānādīsu iriyāpathesu aññataraṃ adhiṭṭhāya – ‘‘imaṃ akopetvāva arahattaṃ pāpuṇissāmī’’ti vipassanaṃ paṭṭhapeti, athassa arahattappatti ca iriyāpathakopanañca ekappahāreneva hoti. Ayaṃ <hi rend="bold">iriyāpathasamasīsī</hi> nāma. Yo pana cakkhurogādīsu aññatarasmiṃ <pb ed="P" n="1.0184" /> sati – ‘‘ito anuṭṭhitova arahattaṃ pāpuṇissāmī’’ti vipassanaṃ paṭṭhapeti, athassa arahattappatti ca rogato vuṭṭhānañca ekappahāreneva hoti. Ayaṃ <hi rend="bold">rogasamasīsī</hi> nāma. Keci pana tasmiṃyeva iriyāpathe tasmiñca roge parinibbānavasenettha samasīsitaṃ paññāpenti. Yassa pana āsavakkhayo ca jīvitakkhayo ca ekappahāreneva hoti. Ayaṃ <hi rend="bold">jīvitasamasīsī</hi> nāma. Vuttampi cetaṃ – ‘‘yassa puggalassa apubbaṃ acarimaṃ āsavapariyādānañca hoti jīvitapariyādānañca, ayaṃ vuccati puggalo samasīsī’’ti (pu. pa. 16).</p>

<p rend="bodytext">Ettha ca pavattisīsaṃ kilesasīsanti dve sīsāni. Tattha <hi rend="bold">pavattisīsaṃ</hi> nāma jīvitindriyaṃ, <hi rend="bold">kilesasīsaṃ</hi> nāma avijjā. Tesu jīvitindriyaṃ cuticittaṃ khepeti, avijjā maggacittaṃ. Dvinnaṃ cittānaṃ ekato uppādo natthi. Maggānantaraṃ pana phalaṃ, phalānantaraṃ bhavaṅgaṃ, bhavaṅgato vuṭṭhāya paccavekkhaṇaṃ, taṃ paripuṇṇaṃ vā hoti aparipuṇṇaṃ vā. Tikhiṇena asinā sīse chijjantepi <pb ed="V" n="1.0163" /> hi eko vā dve vā paccavekkhaṇavārā avassaṃ uppajjantiyeva, cittānaṃ pana lahuparivattitāya āsavakkhayo ca jīvitapariyādānañca ekakkhaṇe viya paññāyati.</p>

<p rend="bodytext"><hi rend="bold">Samūlaṃ taṇhamabbuyhā</hi>ti avijjāmūlena samūlakaṃ taṇhaṃ arahattamaggena uppāṭetvā. <hi rend="bold">Parinibbuto</hi>ti anupādisesanibbānena parinibbuto.</p>

<p rend="bodytext"><hi rend="bold">Vivattakkhandha</hi>nti parivattakkhandhaṃ. <hi rend="bold">Semāna</hi>nti uttānaṃ hutvā sayitaṃ hoti. Thero pana kiñcāpi uttānako sayito, tathāpissa dakkhiṇena passena paricitasayanattā sīsaṃ dakkhiṇatova parivattitvā ṭhitaṃ. <hi rend="bold">Dhūmāyitatta</hi>nti dhūmāyitabhāvaṃ. Tasmiṃ hi khaṇe dhūmavalāhakā viya timiravalāhakā viya ca uṭṭhahiṃsu. <hi rend="bold">Viññāṇaṃ samanvesatī</hi>ti paṭisandhicittaṃ pariyesati. <hi rend="bold">Appatiṭṭhitenā</hi>ti paṭisandhiviññāṇena appatiṭṭhitena, appatiṭṭhitakāraṇāti attho. <hi rend="bold">Beluvapaṇḍuvīṇa</hi>nti beluvapakkaṃ viya paṇḍuvaṇṇaṃ suvaṇṇamahāvīṇaṃ. <hi rend="bold">Ādāyā</hi>ti kacche ṭhapetvā. <hi rend="bold">Upasaṅkamī</hi>ti <pb ed="P" n="1.0185" /> ‘‘godhikattherassa nibbattaṭṭhānaṃ na <pb ed="M" n="1.0170" /> jānāmi, samaṇaṃ gotamaṃ pucchitvā nikkaṅkho bhavissāmī’’ti khuddakadārakavaṇṇī hutvā upasaṅkami. <hi rend="bold">Nādhigacchāmī</hi>ti na passāmi. <hi rend="bold">Sokaparetassā</hi>ti sokena phuṭṭhassa. <hi rend="bold">Abhassathā</hi>ti pādapiṭṭhiyaṃ patitā. Tatiyaṃ.</p>

<p rend="subhead">4. Sattavassānubandhasuttavaṇṇanā</p>

<p rend="bodytext" n="160"><hi rend="paranum">160</hi><hi rend="dot">.</hi> Catutthe <hi rend="bold">satta vassānī</hi>ti pure bodhiyā chabbassāni, bodhito pacchā ekaṃ vassaṃ. <hi rend="bold">Otārāpekkho</hi>ti ‘‘sace samaṇassa gotamassa kāyadvārādīsu kiñcideva ananucchavikaṃ passāmi, codessāmi na’’nti evaṃ vivaraṃ apekkhamāno. <hi rend="bold">Alabhamāno</hi>ti rathareṇumattampi avakkhalitaṃ apassanto. Tenāha –</p>

<p rend="gatha1">‘‘Satta vassāni bhagavantaṃ, anubandhiṃ padāpadaṃ;</p>

<p rend="gathalast">Otāraṃ nādhigacchissaṃ, sambuddhassa satīmato’’ti. (su. ni. 448);</p>

<p rend="bodytext"><hi rend="bold">Upasaṅkamī</hi>ti ‘‘ajja samaṇaṃ gotamaṃ atigahetvā gamissāmī’’ti upasaṅkami.</p>

<p rend="bodytext"><hi rend="bold">Jhāyasī</hi>ti <pb ed="V" n="1.0164" /> jhāyanto avajjhāyanto nisinnosīti vadati. <hi rend="bold">Vittaṃ nu jīno</hi>ti sataṃ vā sahassaṃ vā jitosi nu. <hi rend="bold">Āguṃ nu gāmasmi</hi>nti, kiṃ nu antogāme pamāṇātikkantaṃ pāpakammaṃ akāsi, yena aññesaṃ mukhaṃ oloketuṃ avisahanto araññe vicarasi? <hi rend="bold">Sakkhi</hi>nti mittabhāvaṃ.</p>

<p rend="bodytext"><hi rend="bold">Palikhāyā</hi>ti khaṇitvā. <hi rend="bold">Bhavalobhajappa</hi>nti bhavalobhasaṅkhātaṃ taṇhaṃ. <hi rend="bold">Anāsavo jhāyāmī</hi>ti nittaṇho hutvā dvīhi jhānehi jhāyāmi. <hi rend="bold">Pamattabandhū</hi>ti māraṃ ālapati. So hi yekeci loke pamattā, tesaṃ bandhu.</p>

<p rend="bodytext"><hi rend="bold">Sace maggaṃ anubuddha</hi>nti yadi tayā maggo anubuddho. <hi rend="bold">Apehī</hi>ti apayāhi. <hi rend="bold">Amaccudheyya</hi>nti <pb ed="P" n="1.0186" /> maccuno anokāsabhūtaṃ nibbānaṃ. <hi rend="bold">Pāragāmino</hi>ti yepi pāraṃ gatā, tepi pāragāmino. Yepi pāraṃ gacchissanti, yepi pāraṃ gantukāmā, tepi pāragāmino.</p>

<p rend="bodytext"><hi rend="bold">Visūkāyikānī</hi>ti <pb ed="M" n="1.0171" /> māravisūkāni. <hi rend="bold">Visevitānī</hi>ti viruddhasevitāni, ‘‘appamāyu manussānaṃ, accayanti ahorattā’’ti vutte. ‘‘Dīghamāyu manussānaṃ, nāccayanti ahorattā’’tiādīni paṭilomakāraṇāni. <hi rend="bold">Vipphanditānī</hi>ti, tamhi tamhi kāle hatthirājavaṇṇasappavaṇṇādidassanāni. <hi rend="bold">Nibbejanīyā</hi>ti ukkaṇṭhanīyā.</p>

<p rend="bodytext"><hi rend="bold">Anupariyagā</hi>tiādīsu kiñcāpi atītavacanaṃ kataṃ, attho pana vikappavasena veditabbo. Idaṃ vuttaṃ hoti – yathā medavaṇṇaṃ pāsāṇaṃ vāyaso disvā – ‘‘api nāmettha muduṃ vindeyyāma, api assādo siyā’’ti anuparigaccheyya, atha so tattha assādaṃ alabhitvāva vāyaso etto apakkameyya, tato pāsāṇā apagaccheyya, evaṃ mayampi so kāko viya selaṃ gotamaṃ āsajja assādaṃ vā santhavaṃ vā alabhantā gotamā nibbinditvā apagacchāma. Catutthaṃ.</p>

<p rend="subhead">5. Māradhītusuttavaṇṇanā</p>

<p rend="bodytext" n="161"><hi rend="paranum">161</hi><hi rend="dot">.</hi> Pañcame <hi rend="bold">abhāsitvā</hi>ti ettha a-kāro nipātamattaṃ, bhāsitvāti attho. Abhāsayitvātipi <pb ed="V" n="1.0165" /> pāṭho. <hi rend="bold">Upasaṅkamiṃsū</hi>ti ‘‘gopālakadārakaṃ viya daṇḍakena bhūmiṃ lekhaṃ datvā ativiya dummano hutvā nisinno. ‘Kinnu kho kāraṇa’nti? Pucchitvā, jānissāmā’’ti upasaṅkamiṃsu.</p>

<p rend="bodytext"><hi rend="bold">Socasī</hi>ti cintesi. <hi rend="bold">Āraññamiva kuñjara</hi>nti yathā araññato pesitagaṇikārahatthiniyo āraññakaṃ kuñjaraṃ itthikuttadassanena palobhetvā bandhitvā ānayanti, evaṃ ānayissāma. <hi rend="bold">Māradheyya</hi>nti tebhūmakavaṭṭaṃ.</p>

<p rend="bodytext"><hi rend="bold">Upasaṅkamiṃsū</hi>ti – ‘‘tumhe thokaṃ adhivāsetha, mayaṃ taṃ <pb ed="P" n="1.0187" /> ānessāmā’’ti pitaraṃ samassāsetvā upasaṅkamiṃsu. <hi rend="bold">Uccāvacā</hi>ti nānāvidhā. <hi rend="bold">Ekasataṃ ekasata</hi>nti ekekaṃ sataṃ sataṃ katvā. <hi rend="bold">Kumārivaṇṇasata</hi>nti iminā nayena kumāriattabhāvānaṃ sataṃ.</p>

<p rend="bodytext"><hi rend="bold">Atthassa</hi><pb ed="M" n="1.0172" /><hi rend="bold">pattiṃ hadayassa santi</hi>nti, dvīhipi padehi arahattameva kathesi. <hi rend="bold">Sena</hi>nti kilesasenaṃ. Sā hi piyarūpasātarūpā nāma. <hi rend="bold">Ekāhaṃ jhāya</hi>nti eko ahaṃ jhāyanto. <hi rend="bold">Sukhamanubodhi</hi>nti arahattasukhaṃ anubujjhiṃ. Idaṃ vuttaṃ hoti – piyarūpaṃ sātarūpaṃ senaṃ jinitvā ahaṃ eko jhāyanto ‘‘atthassa pattiṃ hadayassa santi’’nti saṅkhaṃ gataṃ arahattasukhaṃ anubujjhiṃ. Tasmā janena mittasanthavaṃ na karomi, teneva ca me kāraṇena kenaci saddhiṃ sakkhī na sampajjatīti.</p>

<p rend="bodytext"><hi rend="bold">Kathaṃvihārībahulo</hi>ti katamena vihārena bahulaṃ viharanto. <hi rend="bold">Aladdhā</hi>ti alabhitvā. <hi rend="bold">Yo</hi>ti nipātamattaṃ. Idaṃ vuttaṃ hoti – katamena jhānena bahulaṃ jhāyantaṃ taṃ puggalaṃ kāmasaññā alabhitvāva paribāhirā hontīti.</p>

<p rend="bodytext"><hi rend="bold">Passaddhakāyo</hi>ti catutthajjhānena assāsapassāsakāyassa passaddhattā passaddhakāyo. <hi rend="bold">Suvimuttacitto</hi>ti arahattaphalavimuttiyā suṭṭhu vimuttacitto. <hi rend="bold">Asaṅkharāno</hi>ti tayo kammābhisaṅkhāre anabhisaṅkharonto. <hi rend="bold">Anoko</hi>ti anālayo. <hi rend="bold">Aññāya dhamma</hi>nti catusaccadhammaṃ jānitvā. <hi rend="bold">Avitakkajhāyī</hi>ti avitakkena catutthajjhānena jhāyanto. <hi rend="bold">Na kuppatī</hi>tiādīsu dosena na kuppati, rāgena na sarati, mohena na thīno. Imesu tīsu mūlakilesesu gahitesu diyaḍḍhakilesasahassaṃ <pb ed="V" n="1.0166" /> gahitameva hoti. Paṭhamapadena vā byāpādanīvaraṇaṃ gahitaṃ, dutiyena kāmacchandanīvaraṇaṃ, tatiyena thinaṃ ādiṃ katvā sesanīvaraṇāni. Iti iminā nīvaraṇappahānena khīṇāsavaṃ dasseti.</p>

<p rend="bodytext"><hi rend="bold">Pañcoghatiṇṇo</hi>ti pañcadvārikaṃ kilesoghaṃ tiṇṇo. <hi rend="bold">Chaṭṭha</hi>nti manodvārikampi chaṭṭhaṃ kilesoghaṃ atari. Pañcoghaggahaṇena vā pañcorambhāgiyāni saṃyojanāni <pb ed="P" n="1.0188" />, chaṭṭhaggahaṇena pañcuddhambhāgiyāni veditabbāni. <hi rend="bold">Gaṇasaṅghacārī</hi>ti gaṇe ca saṅghe ca caratīti satthā gaṇasaṅghacārī nāma. <hi rend="bold">Addhā carissantī</hi>ti aññepi saddhā bahujanā ekaṃsena carissanti. <hi rend="bold">Aya</hi>nti ayaṃ satthā. <hi rend="bold">Anoko</hi>ti anālayo.</p>

<p rend="bodytext"><hi rend="bold">Acchejja</hi><pb ed="M" n="1.0173" /><hi rend="bold">nessatī</hi>ti acchinditvā nayissati, maccurājassa hatthato acchinditvā nibbānapāraṃ nayissatīti vuttaṃ hoti. <hi rend="bold">Nayamānāna</hi>nti nayamānesu.</p>

<p rend="bodytext"><hi rend="bold">Selaṃva sirasūhacca, pātāle gādhamesathā</hi>ti mahantaṃ kūṭāgārappamāṇaṃ silaṃ sīse ṭhapetvā pātāle patiṭṭhagavesanaṃ viya. <hi rend="bold">Khāṇuṃva urasāsajjā</hi>ti urasi khāṇuṃ paharitvā viya. <hi rend="bold">Apethā</hi>ti apagacchatha. Imasmiṃ ṭhāne saṅgītikārā ‘‘idamavocā’’ti desanaṃ niṭṭhapetvā <hi rend="bold">daddallamānā</hi>ti gāthaṃ āhaṃsu. Tattha <hi rend="bold">daddallamānā</hi>ti ativiya jalamānā sobhamānā. <hi rend="bold">Āgañchu</hi>nti āgatā. <hi rend="bold">Panudī</hi>ti nīhari. <hi rend="bold">Tūlaṃ bhaṭṭhaṃva māluto</hi>ti yathā phalato bhaṭṭhaṃ simbalitūlaṃ vā poṭakitūlaṃ vā vāto panudati nīharati, evaṃ panudīti. Pañcamaṃ.</p>

<p rend="centre">Tatiyo vaggo.</p>

<p rend="centre">Iti sāratthappakāsiniyā</p>

<p rend="bodytext">Saṃyuttanikāya-aṭṭhakathāya</p>

<p rend="centre">Mārasaṃyuttavaṇṇanā niṭṭhitā.</p>
</body>
<back></back>
</text>
</TEI.2>