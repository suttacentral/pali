<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">9. Poṭṭhapādasuttavaṇṇanā</p>

<p rend="subhead">Poṭṭhapādaparibbājakavatthuvaṇṇanā</p>

<p rend="bodytext" n="406"><hi rend="paranum">406</hi><hi rend="dot">.</hi><hi rend="bold">Sāvatthiya</hi>nti <pb ed="V" n="1.0320" /><pb ed="M" n="1.0361" /><pb ed="P" n="1.0472" /> samīpatthe bhummanti āha <hi rend="bold">‘‘sāvatthiṃ upanissāyā’’</hi>ti. <hi rend="bold">Jetassa kumārassa vane</hi>ti jetena nāma rājakumārena ropite upavane. Nivāsaphāsutādinā pabbajitā āramanti etthāti <hi rend="bold">ārāmo,</hi> vihāro. Phoṭo pādesu jātoti <hi rend="bold">poṭṭhapādo.</hi> Vatthacchāyāchādanapabbajūpagatattā <hi rend="bold">channaparibbājako. Brāhmaṇamahāsālo</hi>ti mahāvibhavatāya mahāsāratāpatto brāhmaṇo. <hi rend="bold">Samaya</hi>nti sāmaññaniddeso, taṃ taṃ samayanti attho. <hi rend="bold">Pavadantī</hi>ti pakārato vadanti, attanā attanā uggahitaniyāmena yathā tathā samayaṃ vadantīti attho. <hi rend="bold">‘‘Pabhutayo’’</hi>ti iminā todeyyajāṇusoṇīsoṇadaṇḍādike saṅgaṇhāti, <hi rend="bold">paribbājakādayo</hi>ti <hi rend="bold">ādi</hi>-saddena channaparibbājakādike. Tindukācīramettha atthīti tindukācīro, ārāmo. Tathā ekā sālā etthāti ekasālako, tasmiṃ <hi rend="bold">tindukācīre ekasālake.</hi></p>

<p rend="bodytext">Anekākārānavasesañeyyatthavibhāvanato, aparāparuppattito ca bhagavato ñāṇaṃ tattha patthaṭaṃ viya hotīti vuttaṃ <hi rend="bold">‘‘sabbaññutaññāṇaṃ pattharitvā’’</hi>ti, yato tassa ñāṇajālatā vuccati, veneyyānaṃ tadantogadhatā heṭṭhā vuttāyeva. Veneyyasattapariggaṇhanatthaṃ samannāhāre kate paṭhamaṃ nesaṃ veneyyabhāveneva upaṭṭhānaṃ hoti, atha saraṇagamanādivasena kiccanipphatti vīmaṃsīyatīti āha <hi rend="bold">‘‘kiṃ nu kho bhavissatīti upaparikkhanto’’</hi>ti <pb ed="P" n="1.0473" />. <hi rend="bold">Nirodha</hi>nti saññānirodhaṃ. <hi rend="bold">Nirodhā vuṭṭhāna</hi>nti tato nirodhato vuṭṭhānaṃ saññuppattiṃ. <hi rend="bold">Sabbabuddhānaṃ ñāṇena saṃsanditvā</hi>ti yathā te nirodhaṃ, nirodhato vuṭṭhānañca byākariṃsu, byākarissanti ca, tathā byākaraṇavasena saṃsanditvā. <hi rend="bold">Hatthisāriputto</hi>ti hatthisārino putto. <hi rend="bold">‘‘Yugandharapabbataṃ parikkhipitvā’’</hi>ti idaṃ parikappavacanaṃ ‘‘tādisaṃ atthi ce, taṃ viyā’’ti. <hi rend="bold">Meghavaṇṇa</hi>nti rattameghavaṇṇaṃ, sañjhāppabhānurañjitameghasaṅkāsanti attho. <hi rend="bold">Paccaggha</hi>nti abhinavaṃ ādito tathāladdhavohārena <pb ed="M" n="1.0362" />, anaññaparibhogatāya <pb ed="V" n="1.0321" />, tathā vā satthu adhiṭṭhānena so patto sabbakālaṃ <hi rend="bold">‘‘paccagghaṃ’’</hi> tveva vuccati, silādivuttaratanalakkhaṇūpapattiyā vā so patto <hi rend="bold">‘‘paccaggha’’</hi>nti vuccati.</p>

<p rend="bodytext" n="407"><hi rend="paranum">407</hi><hi rend="dot">.</hi><hi rend="bold">Attano rucivasena</hi> saddhammaṭṭhitijjhāsayavasena, na parena ussāhitoti adhippāyo. <hi rend="bold">‘‘Atippagabhāvameva disvā’’</hi>ti idaṃ bhūtakathanaṃ na tāva bhikkhācāravelā sampattāti dassanatthaṃ. Bhagavā hi tadā kālasseva vihārato nikkhanto ‘‘vāsanābhāgiyāya dhammadesanāya poṭṭhapādaṃ anuggaṇhissāmī’’ti. <hi rend="bold">Yannūnāha</hi>nti aññattha saṃsayaparidīpano, idha pana saṃsayaparidīpano viya. Kasmāti āha <hi rend="bold">‘‘buddhāna’’</hi>ntiādi. <hi rend="bold">Saṃsayo nāma natthi</hi> bodhimūle eva samugghāṭitattā. <hi rend="bold">Parivitakkapubbabhāgo</hi>ti adhippetakiccassa pubbabhāgaparivitakko eva. <hi rend="bold">Buddhānaṃ labbhatī</hi>ti ‘‘karissāma, na karissāmā’’tiādiko esa cittacāro buddhānaṃ labbhati sambhavati vicāraṇavasena pavattanato, na pana saṃsayavasena. <hi rend="bold">Tenāhā</hi>ti yena buddhānampi labbhati, tenevāha bhagavā <hi rend="bold">‘‘yannūnāha’’</hi>nti. Parikappane vāyaṃ nipāto. ‘‘Upasaṅkameyya’’nti <pb ed="P" n="1.0474" /> kiriyāpadena vuccamāno eva hi attho ‘‘yannūnā’’ti nipātapadena jotīyati. Ahaṃ yannūna upasaṅkameyyanti yojanā. <hi rend="bold">Yadi panā</hi>ti idampi tena samānatthanti āha <hi rend="bold">‘‘yadi panāhanti attho’’</hi>ti.</p>

<p rend="bodytext" n="408"><hi rend="paranum">408</hi><hi rend="dot">.</hi> Yathā unnatappāyo saddo unnādo, evaṃ vipulabhāvena uparūpari pavattopi unnādoti tadubhayaṃ ekajjhaṃ katvā <hi rend="bold">pāḷiyaṃ</hi> ‘‘unnādiniyā’’ti vatvā puna vibhāgena dassetuṃ ‘‘uccāsaddamahāsaddāyā’’ti vuttanti tamatthaṃ vivaranto <hi rend="bold">‘‘uccaṃ nadamānāyā’’</hi>tiādimāha. <hi rend="bold">Assā</hi>ti parisāya. <hi rend="bold">Uddhaṃgamanavasenā</hi>ti unnatabahulatāya uggantvā uggantvā pavattanavasena. <hi rend="bold">Disāsu patthaṭavasenā</hi>ti vipulabhāvena bhūtaparamparāya sabbadisāsu pattharaṇavasena. Idāni paribbājakaparisāya uccāsaddamahāsaddatāya kāraṇaṃ, tassa ca pavattiākāraṃ dassento <hi rend="bold">‘‘tesañhī’’</hi>tiādimāha. <hi rend="bold">Kāmassādo</hi> nāma kāmaguṇassādo. Kāmabhavādigato assādo <hi rend="bold">bhavassādo.</hi></p>

<p rend="bodytext" n="409"><hi rend="paranum">409</hi><hi rend="dot">.</hi><hi rend="bold">Saṇṭhapesī</hi>ti <pb ed="M" n="1.0363" /> saṃyamanavasena sammadeva ṭhapesi, saṇṭhapanañcettha tiracchānakathāya aññamaññasmiṃ agāravassa jahāpanavasena ācārassa sikkhāpanaṃ, yathāvuttadosassa nigūhanañca hotīti āha <hi rend="bold">‘‘sikkhāpesī’’</hi>tiādi. <hi rend="bold">Appasadda</hi>nti nissaddaṃ, uccāsaddamahāsaddābhāvanti adhippāyo. <hi rend="bold">Nappamajjantī</hi>ti na agāravaṃ karonti.</p>

<p rend="bodytext" n="410"><hi rend="paranum">410</hi><hi rend="dot">.</hi><hi rend="bold">No</hi><pb ed="V" n="1.0322" /><hi rend="bold">āgate ānando</hi>ti bhagavati āgate no amhākaṃ ānando pīti <hi rend="bold">hoti. Piyasamudācārā</hi>ti piyālāpā. ‘‘Paccuggamanaṃ akāsī’’ti vatvā na kevalamayameva, atha kho aññepi pabbajitā yebhuyyena bhagavato apacitiṃ karontevāti dassetuṃ ‘‘bhagavantañhī’’tiādiṃ vatvā, tattha kāraṇamāha <hi rend="bold">‘‘uccākulīnatāyā’’</hi>ti, tena sāsane appasannāpi kulagāravena bhagavati apacitiṃ karonte vāti dasseti. <hi rend="bold">Etasmiṃ</hi><pb ed="P" n="1.0475" /><hi rend="bold">antare kā nāma kathā</hi>ti etasmiṃ yathāvuttaparicchedabbhantare kathā kā nāma. <hi rend="bold">Vippakatā</hi> āraddhā hutvā apariyositā. ‘‘Kā kathā vippakatā’’ti vadanto atthato tassā pariyosāpanaṃ paṭijānāti nāma. ‘‘Kā kathā’’ti ca avisesacodanāti yassā tassā sabbassāpi kathāya pariyosāpanaṃ paṭiññātañca hoti, tañca paresaṃ asabbaññūnaṃ avisayanti āha <hi rend="bold">‘‘pariyantaṃ netvā demīti sabbaññupavāraṇaṃ pavāresī’’</hi>ti.</p>

<p rend="subhead">Abhisaññānirodhakathāvaṇṇanā</p>

<p rend="bodytext" n="411"><hi rend="paranum">411</hi><hi rend="dot">.</hi><hi rend="bold">Sukāraṇa</hi>nti sundaraṃ atthāvahaṃ hitāvahaṃ kāraṇaṃ. Nānātitthesu nānāladdhīsu niyuttāti nānātitthikā, te eva <hi rend="bold">nānātitthiyā</hi> ka-kārassa ya-kāraṃ katvā. Kutūhalamettha atthīti kotūhalā, sā eva sālāti <hi rend="bold">kotūhalasālā,</hi> tenāha <hi rend="bold">‘‘kotūhaluppattiṭṭhānato’’</hi>ti. <hi rend="bold">Saññānirodhe</hi>ti saññāsīsenāyaṃ desanā, tasmā saññāsahagatā sabbepi dhammā saṅgayhanti, tattha pana cittaṃ padhānanti āha <hi rend="bold">‘‘cittanirodhe’’</hi>ti. Accantanirodhassa pana tehi anadhippetattā, avisayattā ca <hi rend="bold">‘‘khaṇikanirodhe’’</hi>ti āha. Kāmaṃ sopi tesaṃ avisayova, atthato pana nirodhakathā vuccamānā tattheva tiṭṭhatīti tathā vuttaṃ. <hi rend="bold">Kittighoso</hi>ti ‘‘aho buddhānubhāvo bhavantarapaṭicchannaṃ kāraṇaṃ evaṃ hatthāmalakaṃ viya paccakkhato dasseti, sāvake ca edise <pb ed="M" n="1.0364" /> saṃvarasamādāne patiṭṭhāpetī’’ti thutighoso yāva bhavaggā pattharati. <hi rend="bold">Paṭibhāgakiriya</hi>nti paḷāsavasena paṭibhāgabhūtaṃ payogaṃ karonto. <hi rend="bold">Bhavantarasamaya</hi>nti tatra tatra vuṭṭhanasamayaṃ abhūtaparikappitaṃ kiñci uppādiyaṃ vatthuṃ attano samayaṃ katvā. <hi rend="bold">Kiñcideva sikkhāpada</hi>nti ‘‘elamūgena bhavitabbaṃ <pb ed="P" n="1.0476" />, ettakaṃ, velaṃ ekasmiṃyeva ṭhāne nisīditabba’’nti evamādikaṃ kiñcideva kāraṇaṃ sikkhākoṭṭhāsaṃ katvā <hi rend="bold">paññapenti. Nirodhakatha</hi>nti nirodhasamāpattikathaṃ.</p>

<p rend="bodytext"><hi rend="bold">Tesū</hi>ti kotūhalasālāyaṃ sannipatitesu titthiyasamaṇabrāhmaṇesu. <hi rend="bold">Ekacce</hi>ti eke. <hi rend="bold">Purimo</hi>ti ‘‘ahetū appaccayā’’ti evaṃvādī. Yvāyaṃ idha uppajjatīti yojanā. <hi rend="bold">Samāpatti</hi>nti asaññabhāvāvahaṃ samāpattiṃ. <hi rend="bold">Nirodhe</hi>ti saññānirodhe. <hi rend="bold">Hetuṃ apassanto</hi>ti yena hetunā asaññabhave <pb ed="V" n="1.0323" /> saññāya nirodho sabbaso anuppādo, yena ca tato cutassa idha pañcavokārabhave tassā uppādo, taṃ avisayatāya apassanto.</p>

<p rend="bodytext"><hi rend="bold">Na</hi>nti paṭhamavādiṃ. <hi rend="bold">Nisedhetvā</hi>ti ‘‘na kho nāmetaṃ bho evaṃ bhavissatī’’ti evaṃ paṭikkhipitvā. <hi rend="bold">Asaññikabhāva</hi>nti muñchāpattiyā kiriyamayasaññāvasena vigatasaññibhāvaṃ. Vakkhati hi ‘‘visaññī hutvā’’ti. Vikkhambhanavasena kilesānaṃ santāpanena <hi rend="bold">attantapo. Ghoratapo</hi>ti dukkaratāya bhīmatapo. <hi rend="bold">Parimāritindriyo</hi>ti nibbisevanabhāvāpādanena sabbaso milāpitacakkhādindriyo. <hi rend="bold">Bhaggo</hi>ti bhañjitakusalajjhāsayo. <hi rend="bold">Evamāhā</hi>ti ‘‘evaṃ saññā hi bho purisassa attā’’tiādiākārena saññānirodhamāha. Iminā nayena ito paresu dvīsu ṭhānesu yathārahaṃ yojanā veditabbā.</p>

<p rend="bodytext"><hi rend="bold">Āthabbaṇapayoga</hi>nti āthabbaṇavedavihitaṃ āthabbaṇikānaṃ visaññibhāvāpādanapayogaṃ. <hi rend="bold">Āthabbaṇaṃ payojetvā</hi>ti <pb ed="P" n="1.0477" /> āthabbaṇavede āgataaggijuhanapubbakaṃ mantajappanaṃ payojetvā sīsacchinnatādidassanena saññānirodhamāha. <hi rend="bold">Tassā</hi>ti yassa sīsacchinnatādi dassitaṃ, tassa.</p>

<p rend="bodytext"><hi rend="bold">Yakkhadāsīna</hi>nti <pb ed="M" n="1.0365" /> devadāsīnaṃ, yā ‘‘devatābhatiyotipi’’ vuccanti. <hi rend="bold">Madanidda</hi>nti surāmadanimittakaṃ supanaṃ <hi rend="bold">devatūpahāra</hi>nti naccanagāyanādinā devatānaṃ pūjaṃ. <hi rend="bold">Surāpāti</hi>nti pātipuṇṇaṃ suraṃ. <hi rend="bold">Divā</hi>ti atidivā ussūre.</p>

<p rend="bodytext"><hi rend="bold">Elamūgakathā viyā</hi>ti imesaṃ paṇḍitamānīnaṃ kathā andhabālakathāsadisī. <hi rend="bold">Cattāro nirodhe</hi>ti aññamaññavidhure cattāro nirodhe <hi rend="bold">ete paññapenti.</hi> Na ca aññamaññaviruddhanānāsabhāvena tena bhavitabbaṃ, atha kho ekasabhāvena, tenāha <hi rend="bold">‘‘iminā cā’’</hi>tiādi. <hi rend="bold">Aññenevā</hi>ti imehi vuttākārato aññākāreneva <hi rend="bold">bhavitabbaṃ. ‘‘Ayaṃ nirodho, ayaṃ nirodho’’</hi>ti āmeḍitavacanaṃ satthā attano desanāvilāsena anekākāravokāraṃ nirodhaṃ vibhāvessatīti dassanatthaṃ kataṃ <hi rend="bold">aho nūnā</hi>ti ettha <hi rend="bold">aho</hi>ti acchariye, <hi rend="bold">nūnā</hi>ti anussaraṇe nipāto. Tasmā aho nūna bhagavā anaññasādhāraṇadesanattā nirodhampi aho acchariyaṃ katvā katheyya maññeti adhippāyo. <hi rend="bold">‘‘Aho nūna sugato’’</hi>ti etthāpi eseva nayo. Acchariyavibhāvanato eva cettha dvikkhattuṃ vacanaṃ, acchariyatthopi cettha <hi rend="bold">aho</hi>-saddo. So yasmā anussaraṇamukheneva tena gahito, tasmā vuttaṃ <hi rend="bold">‘‘aho nūnāti anussaraṇatthe’’</hi>ti. Kālapuggalādivibhāgena bahubhedattā <hi rend="bold">imesaṃ nirodhadhammāna</hi>nti bahuvacanaṃ, kusala-saddayogena sāmivacanaṃ bhummatthe daṭṭhabbaṃ. <hi rend="bold">Ciṇṇavasitāyā</hi>ti nirodhasamāpattiyaṃ <pb ed="V" n="1.0324" /> vasībhāvassa ciṇṇattā. <hi rend="bold">Sabhāvaṃ jānātī</hi>ti nirodhassa sabhāvaṃ yāthāvato jānāti.</p>

<p rend="subhead">Ahetukasaññuppādanirodhakathāvaṇṇanā</p>

<p rend="bodytext" n="412"><hi rend="paranum">412</hi><hi rend="dot">.</hi><hi rend="bold">Gharamajjheyeva</hi><pb ed="P" n="1.0478" /><hi rend="bold">pakkhalitā</hi>ti gharato bahi gantukāmā purisā maggaṃ anotaritvā gharājirena samatale vivaṭaṅgaṇe eva pakkhalanaṃ pattā, evaṃ sampadamidanti attho. Asādhāraṇo <hi rend="bold">hetu,</hi> sādhāraṇo <hi rend="bold">paccayo</hi>ti evamādi vibhāgena idha payojanaṃ natthi saññāya akāraṇabhāvapaṭikkhepattā codanāyāti vuttaṃ <hi rend="bold">‘‘kāraṇasseva nāma’’</hi>nti.</p>

<p rend="bodytext">Pāḷiyaṃ ‘‘uppajjantipi nirujjhantipī’’ti vuttaṃ, tattha ‘‘sahetū sappaccayā saññā uppajjanti, uppannā pana nirujjhantiyeva, na tiṭṭhantī’’ti dassanatthaṃ ‘‘nirujjhantī’’ti vacanaṃ, na nirodhassa sahetusappaccayabhāvadassanatthaṃ. Uppādo hi sahetuko <pb ed="M" n="1.0366" />, na nirodho. Yadi hi nirodhopi sahetuko siyā, tassa nirodhenāpi bhavitabbaṃ aṅkurādīnaṃ viya, na ca tassa nirodho atthi. Tasmā vuttanayeneva pāḷiyā attho veditabbo. Ayañca nayo khaṇanirodhavasena vutto. Yo pana yathāparicchinnakālavasena sabbasova anuppādanirodho, so ‘‘sahetuko’’ti veditabbo tathārūpāya paṭipattiyā vinā abhāvato. Tenāha bhagavā ‘‘sikkhā ekā saññā nirujjhatī’’ti. (Dī. ni. 1.412) tato eva ca idhāpi vuttaṃ ‘‘saññāya sahetukaṃ uppādanirodhaṃ dīpetu’’nti.</p>

<p rend="bodytext"><hi rend="bold">Sikkhā ekā</hi>ti ettha <hi rend="bold">sikkhā</hi>ti karaṇe paccattavacanaṃ, eka-saddo aññapariyāyo ‘‘ittheke abhivadanti sato vā pana sattassā’’tiādīsu (dī. ni. 1.85 ādayo; ma. ni. 3.21) viya, na saṅkhyāvācīti āha <hi rend="bold">‘‘sikkhā ekā saññā uppajjantī</hi>ti <hi rend="bold">sikkhāya ekaccā saññā jāyantī’’</hi>ti. Sesapadesupi eseva nayo.</p>

<p rend="bodytext" n="413"><hi rend="paranum">413</hi><hi rend="dot">.</hi><hi rend="bold">Tatthā</hi>ti tassaṃ uparidesanāyaṃ. <hi rend="bold">Sammādiṭṭhisammāsaṅkappavasena pariyāpannattā āgatā</hi>ti sabhāvato upakārato ca paññākkhandhe pariyāpannattā saṅgahitattā <hi rend="bold">tatiyā</hi> adhipaññāsikkhā sammādiṭṭhisammāsaṅkappavasena <pb ed="P" n="1.0479" /> āgatā. Tathā hi vuttaṃ ‘‘yā cāvuso visākha sammādiṭṭhi, yo ca sammāsaṅkappo, ime dhammā paññākkhandhe saṅgahitā’’ti (ma. ni. 1.462) kāmañcettha vuttanayena <pb ed="V" n="1.0325" /> tissopi sikkhā āgatā eva, tathāpi adhicittasikkhāya eva abhisaññānirodho dassito, itarā tassa sambhārabhāvena ānītā.</p>

<p rend="bodytext"><hi rend="bold">Pañcakāmaguṇikarāgo</hi>ti pañcakāmakoṭṭhāse ārabbha uppajjanakarāgo. <hi rend="bold">Asamuppannakāmacāro</hi>ti vattamānuppannatāvasena asamuppanno yo koci kāmacāro yā kāci lobhuppatti. Purimo visayavasena niyamitattā kāmaguṇārammaṇova lobho daṭṭhabbo, itaro pana jhānanikantibhavarāgādippabhedo sabbopi lobhacāro kāmanaṭṭhena kāmesu pavattanato. Sabbepi hi tebhūmakā dhammā kāmanīyaṭṭhena kāmāti. Ubhayesampi kāmasaññātināmatā sahacaraṇañāyenāti ‘‘kāmasaññā’’ti paduddhāraṃ katvā tadubhayaṃ niddiṭṭhaṃ.</p>

<p rend="bodytext"><hi rend="bold">‘‘Tatthā’’</hi>tiādi <pb ed="M" n="1.0367" /> asamuppannakāmacārato pañcakāmaguṇikarāgassa visesadassanaṃ. Kāmaṃ pañcakāmaguṇikarāgopi asamuppanno eva maggena samugghāṭīyati, tasmiṃ pana samugghāṭitepi na sabbo rāgo samugghāṭaṃ gacchati, tasmā pañcakāmaguṇikarāgaggahaṇena na itarassa sabbassa rāgassa gahaṇaṃ hotīti ubhayasādhāraṇena pariyāyena ubhayaṃ saṅgahetvā dassetuṃ pāḷiyaṃ kāmasaññāggahaṇaṃ katanti tadubhayaṃ sarūpato visesato ca dassetvā sabbasaṅgāhikabhāvato <hi rend="bold">‘‘asamuppannakāmacāro</hi><pb ed="P" n="1.0480" /><hi rend="bold">pana imasmiṃ ṭhāne vaṭṭatī’’</hi>ti vuttaṃ.</p>

<p rend="bodytext"><hi rend="bold">Sadisattā</hi>ti kāmasaññādibhāvena samānattā, etena pāḷiyaṃ ‘‘purimā’’ti sadisakappanāvasena vuttanti dasseti. Anāgatā hi idha ‘‘nirujjhatī’’ti vuttā anuppādassa adhippetattā, tenāha <hi rend="bold">‘‘anuppannāva nuppajjatī’’</hi>ti.</p>

<p rend="bodytext">Nīvaraṇavivekato jātattā vivekajehi paṭhamajjhānapītisukhehi saha akkhātabbā, taṃkoṭṭhāsikā vāti <hi rend="bold">vivekajaṃ pītisukhasaṅkhātā. </hi> Nānattasaññāpaṭighasaññāhi nipuṇatāya sukhumabhūtatāya <hi rend="bold">sukhumasaññā bhūtā</hi> sukhumabhāvena, paramatthabhāvena aviparītasabhāvā. Jhānaṃ taṃsampayuttadhammānaṃ bhāvanāsiddhā saṇhasukhumatā nīvaraṇavikkhambhanavasena viññāyatīti āha <hi rend="bold">‘‘kāmacchandādioḷārikaṅgappahānavasena sukhumā’’</hi>ti. <hi rend="bold">Bhūtatāyā</hi>ti vijjamānatāya. <hi rend="bold">Sabbatthā</hi>ti sabbavāresu.</p>

<p rend="bodytext">Samāpajjanādhiṭṭhānāni viya vuṭṭhānaṃ jhāne pariyāpannampi hoti yathā taṃ dhammānaṃ bhaṅgakkhaṇo dhammesu, na āvajjanapaccavekkhaṇānīti <hi rend="bold">‘‘paṭhamajjhānaṃ samāpajjanto adhiṭṭhahanto vuṭṭhahanto <pb ed="V" n="1.0326" /> ca sikkhatī’’</hi>ti vuttaṃ, na ‘‘āvajjanto paccavekkhanto’’ti. <hi rend="bold">Ta</hi>nti paṭhamajjhānaṃ. <hi rend="bold">Tenā</hi>ti hetumhi karaṇavacanaṃ, tasmā paṭhamajjhānena hetubhūtenāti attho. Hetubhāvo cettha jhānassa yathāvuttasaññāya uppattiyā sahajātādipaccayabhāvo kāmasaññāya nirodhassa upanissayatāva, tañca kho suttantapariyāyena. Tathā ceva saṃvaṇṇitaṃ ‘‘tathārūpāya paṭipattiyā vinā abhāvato’’ti. <hi rend="bold">Etenupāyenā</hi>ti yvāyaṃ paṭhamajjhānatappaṭipakkhasaññāvasena ‘‘sikkhā ekā saññā uppajjati, sikkhā ekā saññā nirujjhatī’’ti <pb ed="M" n="1.0368" /> ettha attho vutto, etena nayena. <hi rend="bold">Sabbatthā</hi>ti sabbavāresu.</p>

<p rend="bodytext" n="414"><hi rend="paranum">414</hi><hi rend="dot">.</hi> Yasmā panettha samāpattivasena taṃtaṃsaññānaṃ <pb ed="P" n="1.0481" /> uppādanirodhe vuccamāne aṅgavasena so vuttoti āha <hi rend="bold">‘‘yasmā panā’’</hi>tiādi. <hi rend="bold">‘‘Aṅgato sammasana’’</hi>nti anupadadhammavipassanāya lakkhaṇavacanaṃ. Anupadadhammavipassanañhi karonto samāpattiṃ patvā aṅgato sammasanaṃ karoti, na ca saññā samāpattiyā kiñci aṅgaṃ hoti. Vuttañca <hi rend="bold">‘‘idañca saññā saññāti evaṃ aṅgato sammasanaṃ uddhaṭa’’</hi>nti. <hi rend="bold">Aṅgato</hi>ti vā avayavatoti attho, anupadadhammatoti vuttaṃ hoti. <hi rend="bold">Tadevā</hi>ti ākiñcaññāyatanameva.</p>

<p rend="bodytext"><hi rend="bold">Yato kho</hi>ti paccatte nissakkavacananti āha <hi rend="bold">‘‘yo nāmā’’</hi>ti yathā ‘‘ādimhī’’ti etasmiṃ atthe ‘‘ādito’’ti vuccati itaravibhattitopi to-saddassa labbhanato. Sakasmiṃ attanā adhigate saññā sakasaññā, sā etassa atthīti <hi rend="bold">sakasaññī,</hi> tenāha <hi rend="bold">‘‘attano paṭhamajjhānasaññāya saññavā’’</hi>ti. <hi rend="bold">Sakasaññī</hi>ti cettha upari vuccamānanirodhapādakatāya sātisayāya jhānasaññāya atthibhāvajotako <hi rend="bold">ī</hi>-kāro daṭṭhabbo, tenevāha <hi rend="bold">‘‘anupubbena saññaggaṃ phusatī’’</hi>tiādi. Tasmā tattha tattha sakasaññitāggahaṇena tasmiṃ tasmiṃ jhāne sabbaso suciṇṇavasībhāvo dīpitoti veditabbaṃ.</p>

<p rend="bodytext"><hi rend="bold">Lokiyāna</hi>nti niddhāraṇe sāmivacanaṃ, sāmiatthe eva vā. Yadaggena hi taṃ tesu seṭṭhaṃ, tadaggena tesampi seṭṭhanti. ‘‘Lokiyāna’’nti visesanaṃ lokuttarasamāpattīhi tassa aseṭṭhabhāvato. <hi rend="bold">‘‘Kiccakārakasamāpattīna’’</hi>nti visesanaṃ akiccakārakasamāpattito tassa aseṭṭhabhāvato. Akiccakārakatā cassā paṭusaññākiccābhāvavacanato viññāyati. Yatheva hi tattha saññā, evaṃ phassādayo pīti. Yadaggena hi tattha saṅkhārāvasesasukhumabhāvappattiyā pakativipassakānaṃ sammasituṃ asakkuṇeyyarūpena ṭhitā, tadaggena heṭṭhimasamāpattidhammā viya paṭukiccakaraṇasamatthāpi na hontīti. Svāyamattho paramatthamañjusāyaṃ <hi rend="bold">visuddhimaggasaṃvaṇṇanāyaṃ</hi> āruppakathāyaṃ <pb ed="V" n="1.0327" /> (visuddhi. ṭī. 1.286) savisesaṃ vutto, tasmā tattha vuttanayena <pb ed="M" n="1.0369" /><pb ed="P" n="1.0482" /> veditabbo. Keci pana ‘‘yathā heṭṭhimā heṭṭhimā samāpattiyo uparimānaṃ uparimānaṃ adhiṭṭhānakiccaṃ sādhenti, na evaṃ nevasaññānāsaññāyatanasamāpatti kassacipi adhiṭṭhānakiccaṃ sādheti, tasmā sā akiccakārikā, itarā kiccakārikā vuttā’’ti vadanti, tadayuttaṃ tassāpi vipassanācittaparidamanādīnaṃ adhiṭṭhānakiccasādhanato. Tasmā purimoyeva attho yutto.</p>

<p rend="bodytext"><hi rend="bold">Pakappetī</hi>ti saṃvidahati. Jhānaṃ samāpajjanto hi jhānasukhaṃ attani saṃvidahati nāma. <hi rend="bold">Abhisaṅkharotī</hi>ti āyūhati, sampiṇḍetīti attho. Sampiṇḍanattho hi samudayaṭṭho. Yasmā nikantivasena cetanākiccassa matthakappatti, tasmā phalūpacārena kāraṇaṃ dassento <hi rend="bold">‘‘nikantiṃ kurumāno abhisaṅkharoti nāmā’’</hi>ti vuttaṃ. <hi rend="bold">Imā</hi> idāni me labbhamānā <hi rend="bold">ākiñcaññāyatanasaññā nirujjheyyuṃ</hi> taṃsamatikkameneva uparijhānatthāya cetanābhisaṅkharaṇasambhavato. <hi rend="bold">Aññā</hi>ti ākiñcaññāyatanasaññāhi aññā. Tato thūlatarabhāvato <hi rend="bold">oḷārikā.</hi> Kā pana tāti āha <hi rend="bold">‘‘bhavaṅgasaññā’’</hi>ti. Ākiñcaññāyatanato vuṭṭhāya eva hi uparijhānatthāya cetanābhisaṅkharaṇāni bhaveyyuṃ, vuṭṭhānañca bhavaṅgavasena hoti. Yāva ca upari jhānasamāpajjanaṃ, tāva antarantarā bhavaṅgappavattīti āha <hi rend="bold">‘‘bhavaṅgasaññā uppajjeyyu’’</hi>nti.</p>

<p rend="bodytext"><hi rend="bold">Cetentovā</hi>ti nevasaññānāsaññāyatanajjhānaṃ ekaṃ dve cittavāre samāpajjanto eva. <hi rend="bold">Na cete</hi>ti tathā heṭṭhimajjhānesu viya vā pubbābhogābhāvato pubbābhogavasena hi jhānaṃ pakappento idha ‘‘cetetī’’ti vutto. Yasmā ‘‘ahametaṃ jhānaṃ nibbattemi upasampādemi samāpajjāmī’’ti evaṃ abhisaṅkharaṇaṃ tattha sālayasseva <pb ed="P" n="1.0483" /> hoti, na anālayassa, tasmā ekaṃ cittakkhaṇikampi jhānaṃ pavattento tattha appahīnanikantikatāya <hi rend="bold">abhisaṅkharonto evā</hi>ti attho. Yasmā panassa tathā heṭṭhimajjhānesu viya vā tattha pubbābhogo natthi, tasmā <hi rend="bold">‘‘na abhisaṅkharotī’’</hi>ti vuttaṃ. <hi rend="bold">‘‘Imassa bhikkhuno’’</hi>tiādi vuttassevatthassa vivaraṇaṃ. <hi rend="bold">‘‘Svāyamattho’’</hi>tiādinā tamevatthaṃ upamāya paṭipādeti.</p>

<p rend="bodytext"><hi rend="bold">Pacchābhāge</hi>ti <pb ed="M" n="1.0370" /> pitugharassa pacchābhāge. <hi rend="bold">Tato</hi> puttagharato. <hi rend="bold">Laddhagharamevā</hi>ti yato anena bhikkhā laddhā, tameva gharaṃ puttagehameva. <hi rend="bold">Āsanasālā viya ākiñcaññāyatanasamāpatti</hi> tato pitugharaputtagharaṭṭhāniyānaṃ nevasaññānāsaññāyatananirodhasamāpattīnaṃ upagantabbato. <hi rend="bold">Pitugharaṃ amanasikaritvā</hi>ti pavisitvā samatikkantampi pitugharaṃ na manasi katvā. Puttagharasseva ācikkhanaṃ viya ekaṃ dve cittavāre samāpajjitabbampi nevasaññānāsaññāyatanaṃ na manasi katvā <pb ed="V" n="1.0328" /> parato nirodhasamāpattiatthāya eva manasikāro. Evaṃ amanasikārasāmaññena, manasikārasāmaññena ca upamupameyyatā veditabbā ācikkhanenapi manasikārasseva jotitattā. Na hi manasikārena vinā ācikkhanaṃ sambhavati.</p>

<p rend="bodytext"><hi rend="bold">Tā jhānasaññā</hi>ti tā ekaṃ dve cittavāre pavattā nevasaññānāsaññāyatanasaññā. <hi rend="bold">Nirujjhantī</hi>ti padeseneva nirujjhanti, pubbābhisaṅkhāravasena pana upari anuppādo. Yathā ca jhānasaññānaṃ, evaṃ itarasaññānaṃ pīti āha <hi rend="bold">‘‘aññā ca oḷārikā bhavaṅgasaññā nuppajjantī’’</hi>ti, yathāparicchinnakālanti adhippāyo. <hi rend="bold">So evaṃ paṭipanno bhikkhū</hi>ti so evaṃ yathāvutte saññāgge ṭhito arahatte, anāgāmiphale vā patiṭṭhito bhikkhu <pb ed="P" n="1.0484" /> dvīhi phalehi samannāgamo, tiṇṇaṃ saṅkhārānaṃ paṭippassaddhi, soḷasavidhā ñāṇacariyā, navavidhā samādhicariyāti imesaṃ vasena nirodhapaṭipādanapaṭipattiṃ paṭipanno. <hi rend="bold">Phusatī</hi>ti ettha <hi rend="bold">phusanaṃ</hi> nāma vindanaṃ paṭiladdhīti āha <hi rend="bold">‘‘vindati paṭilabhatī’’</hi>ti. Atthato pana yathāparicchinnakālaṃ cittacetasikānaṃ sabbaso appavatti eva.</p>

<p rend="bodytext"><hi rend="bold">Abhī</hi>ti upasaggamattaṃ niratthakaṃ, tasmā ‘‘saññā’’ icceva attho. Nirodhapadena anantarikaṃ katvā samāpattipade vattabbe tesaṃ dvinnaṃ antare sampajānapadaṃ ṭhapitanti āha <hi rend="bold">‘‘nirodhapadena anantarikaṃ katvā vutta’’</hi>nti, tenāha <hi rend="bold">‘‘anupaṭi…pe… attho’’</hi>ti. <hi rend="bold">Tatrāpī</hi>ti tasmimpi tathā padānupubbiṭhapanepi ayaṃ visesatthoti yojanā. <hi rend="bold">Sampajānantassā</hi>ti taṃ taṃ samāpattiṃ samāpajjitvā vuṭṭhāya tattha tattha saṅkhārānaṃ sammasanavasena pajānantassa. <hi rend="bold">Ante</hi>ti yathāvuttāya nirodhapaṭipattiyā pariyosāne. Dutiyavikappe <hi rend="bold">sampajānantassā</hi>ti sampajānakārinoti attho, tena nirodhasamāpajjanakassa <pb ed="M" n="1.0371" /> bhikkhuno ādito paṭṭhāya sabbapāṭihārikapaññāya saddhiṃ atthasādhikā paññā kiccato dassitā hoti, tenāha <hi rend="bold">‘‘paṇḍitassa bhikkhuno’’</hi>ti.</p>

<p rend="bodytext"><hi rend="bold">Sabbākārenā</hi>ti ‘‘samāpattiyā sarūpaviseso, samāpajjanako, samāpajjanassa ṭhānaṃ, kāraṇaṃ, samāpajjanākāro’’ti evamādi sabbappakārena. <hi rend="bold">Tatthā</hi>ti visuddhimagge. (Visuddhī. 2.867) <hi rend="bold">kathitatovā</hi>ti kathitaṭṭhānato eva <hi rend="bold">gahetabbā,</hi> na idha taṃ vadāma punaruttibhāvatoti adhippāyo.</p>

<p rend="bodytext"><hi rend="bold">Evaṃ kho aha</hi>nti ettha ākārattho <hi rend="bold">evaṃ</hi>-saddo uggahitākāradassananti katvā. <hi rend="bold">Evaṃ poṭṭhapādā</hi>ti ettha pana sampaṭicchanattho, tenāha <hi rend="bold">‘‘suuggahitaṃ tayāti anujānanto’’</hi>ti.</p>

<p rend="bodytext" n="415"><hi rend="paranum">415</hi><hi rend="dot">.</hi> Saññā <pb ed="V" n="1.0329" /><pb ed="P" n="1.0485" /> aggā etthāti <hi rend="bold">saññāggaṃ,</hi> ākiñcaññāyatanaṃ. <hi rend="bold">Aṭṭhasu</hi> samāpattīsupi <hi rend="bold">saññāggaṃ atthi upalabbhatīti cintetvā</hi>. ‘‘Puthū’’ti pāḷiyaṃ liṅgavipallāsaṃ dassento āha ‘‘bahūnipī’’ti. <hi rend="bold">‘‘Yathā’’</hi>ti iminā pakāraviseso karaṇappakāro gahito, na pakārasāmaññanti āha <hi rend="bold">‘‘yena yena kasiṇenā’’</hi>ti, <hi rend="bold">pathavīkasiṇena karaṇabhūtenā’’</hi>ti ca. Jhānaṃ tāva yutto karaṇabhāvo saññānirodhaphusanassa sādhakatamabhāvato, kathaṃ kasiṇānanti? Tesampi so yutto eva. Yadaggena hi jhānānaṃ nirodhaphusanassa sādhakataṃ abhāvo, tadaggena kasiṇānampi tadavinābhāvato. Anekakaraṇāpi kiriyā hotiyeva yathā ‘‘assena yānena dīpikāya gacchatī’’ti.</p>

<p rend="bodytext"><hi rend="bold">Ekavāra</hi>nti sakiṃ. <hi rend="bold">Purimasaññānirodha</hi>nti kāmasaññādipurimasaññāya nirodhaṃ, na nirodhasamāpattisaññitaṃ saññānirodhaṃ. <hi rend="bold">Ekaṃ saññāgga</hi>nti ekaṃ saññābhūtaṃ aggaṃ seṭṭhanti attho heṭṭhimasaññāya ukkaṭṭhabhāvato. Saññā ca sā aggañcāti saññāggaṃ, na saññāsu agganti. <hi rend="bold">Dve vāre</hi>ti dvikkhattuṃ. <hi rend="bold">Sesakasiṇesū</hi>ti kasiṇānaṃyeva gahaṇaṃ nirodhakathāya adhikatattā. Tato eva cettha jhānaggahaṇena kasiṇajjhānāni eva gahitānīti veditabbaṃ. <hi rend="bold">‘‘Paṭhamajjhānena karaṇabhūtenā’’</hi>ti ārammaṇaṃ anāmasitvā vadati yathā ‘‘yena yena kasiṇenā’’ti ettha jhānaṃ anāmasitvā <pb ed="M" n="1.0372" /> vuttaṃ. <hi rend="bold">‘‘Itī’’</hi>tiādinā vuttamevatthaṃ saṅgahetvā nigamanavasena vadati. <hi rend="bold">Sabbampī</hi>ti sabbaṃ ekavāraṃ samāpannajhānaṃ. <hi rend="bold">Saṅgahetvā</hi>ti sañjānanalakkhaṇena taṃsabhāvāvisesato ekajjhaṃ saṅgahetvā. <hi rend="bold">Aparāpara</hi>nti punappunaṃ.</p>

<p rend="bodytext" n="416"><hi rend="paranum">416</hi><hi rend="dot">.</hi> Jhānapadaṭṭhānaṃ vipassanaṃ vaḍḍhentassa puggalassa vasena saññāñāṇāni dassitāni paṭhamanaye <pb ed="P" n="1.0486" />. Dutiyanaye pana yasmā vipassanaṃ ussukkāpetvā maggena ghaṭentassa maggañāṇaṃ uppajjati, tasmā vipassanāmaggavasena saññāñāṇāni dassitāni. Yasmā pana paṭhamanayo lokiyattā oḷāriko, dutiyanayo missako tasmā tadubhayaṃ asambhāvetvā accantasukhumaṃ subhaṃ thiraṃ nibbattitalokuttarameva dassetuṃ maggaphalavasena saññāñāṇāni dassitāni tatiyanaye. Tayopete nayā maggasodhanavasena dassitā.</p>

<p rend="bodytext">‘‘Ayaṃ panettha sāro’’ti vibhāvetuṃ tipiṭakamahāsivattheravādo ābhato. Nirodhaṃ pucchitvā tasmiṃ kathite tadanantaraṃ saññāñāṇuppattiṃ pucchanto atthato nirodhato vuṭṭhānaṃ pucchati nāma, nirodhato ca vuṭṭhānaṃ arahattaphaluppattiyā vā siyā anāgāmiphaluppattiyā vā, tattha saññā padhānā, tadanantarañca paccavekkhaṇañāṇanti tadubhayaṃ niddhārento thero <hi rend="bold">‘‘kiṃ ime bhikkhū bhaṇantī’’</hi>tiādimāha <pb ed="V" n="1.0330" />. Tattha <hi rend="bold">‘‘kiṃ ime bhikkhū bhaṇantī’’</hi>ti tadā dīghanikāyatantiṃ parivattante imaṃ ṭhānaṃ patvā yathāvuttena paṭipāṭiyā tayo naye kathente bhikkhū sandhāya vadati.</p>

<p rend="bodytext">Yassa yathā maggavīthiyaṃ maggaphalañāṇesu uppannesu niyamato maggaphalapaccavekkhaṇañāṇāni honti, evaṃ phalasamāpattiyaṃ phalapaccavekkhaṇañāṇanti āha <hi rend="bold">‘‘pacchā paccavekkhaṇañāṇa’’</hi>nti. <hi rend="bold">‘‘Idaṃ arahattaphala’’</hi>nti idaṃ paccavekkhaṇañāṇassa pavattiākāradassanaṃ. <hi rend="bold">Phalasamādhisaññāpaccayā</hi>ti phalasamādhisahagatasaññāpaccayā. <hi rend="bold">Kira</hi>-saddo anussaraṇattho. Yathādhigatadhammānussaraṇapakkhiyā hi paccavekkhaṇā. Samādhisīsena cettha sabbaṃ arahattaphalaṃ gahitaṃ sahacaraṇañāyena, tasmiṃ asati paccavekkhaṇāya asambhavo evāti āha <hi rend="bold">‘‘idappaccayā’’</hi>ti.</p>

<p rend="subhead">Saññāattakathāvaṇṇanā</p>

<p rend="bodytext" n="417"><hi rend="paranum">417</hi><hi rend="dot">.</hi> Desanāya <pb ed="M" n="1.0373" /> saṇhabhāvena sārambhamakkhissādimalavisodhanato <pb ed="P" n="1.0487" /> sutamayañāṇaṃ nhāpitaṃ viya, sukhumabhāvena tanulepanavilittaṃ viya, tilakkhaṇabbhāhatatāya kuṇḍalādialaṅkāravibhūsitaṃ viya ca hoti, tadanupasevato ñāṇassa ca tathābhāvo taṃsamaṅgino puggalassa tathābhāvāpatti, nirodhakathāya nivesanañcassa sirisayanappavesanasadisanti āha <hi rend="bold">‘‘saṇhasukhuma…pe… āropitopī’’</hi>ti. <hi rend="bold">Tatthā</hi>ti tassaṃ nirodhakathāyaṃ. <hi rend="bold">Sukhaṃ avindanto</hi> mandabuddhitāya alabhanto. Malavidūsitatāya <hi rend="bold">gūthaṭṭhānasadisaṃ. Attano laddhiṃ</hi> attadiṭṭhiṃ. <hi rend="bold">Anumatiṃ gahetvā</hi>ti anuññaṃ gahetvā ‘‘ediso me attā’’ti anujānāpetvā, attano laddhiyaṃ patiṭṭhapetvāti attho. <hi rend="bold">Kaṃ panā</hi>ti oḷāriko, manomayo, arūpīti tiṇṇaṃ attavādānaṃ vasena tividhesu katamanti attho. <hi rend="bold">Pariharanto</hi>ti viddhaṃsanato pariharanto, nigūhantoti adhippāyo. Yasmā catusantatirūpappabandhaṃ ekattavasena gahetvā rūpībhāvato ‘‘oḷāriko attā’’ti pacceti attavādī, annapānopadhānatañcassa parikappetvā ‘‘sassato’’ti maññati, rūpībhāvato eva ca saññāya aññattaṃ ñāyāgatameva, yaṃ vedavādino ‘‘annamayo, pānamayo’’ti ca dvidhā voharanti, tasmā paribbājako taṃ sandhāyā <hi rend="bold">‘‘oḷārikaṃ kho’’</hi>ti āha.</p>

<p rend="bodytext">Tattha yadi attā rūpī, na saññī, saññāya arūpabhāvattā, rūpadhammānañca asañjānanasabhāvattā, rūpī ca samāno yadi tava matena nicco, saññā aparāparaṃ pavattanato tattha tattha bhijjatīti bhedasabbhāvato aniccā, evampi ‘‘aññā saññā, añño attā’’ti <pb ed="V" n="1.0331" /> saññāya abhāvato acetanoti na kammassa kārako, phalassa ca na upabhuñjakoti āpannameva, tenāha <hi rend="bold">‘‘oḷāriko ca hi te’’</hi>tiādi. <hi rend="bold">Paccāgacchato</hi>ti paccāgacchantassa <pb ed="P" n="1.0488" />, jānatoti attho. ‘‘Aññā ca saññā uppajjanti, aññā ca saññā nirujjhantī’’ti kasmā vuttaṃ, nanu uppādapubbako nirodho, na ca uppannaṃ anirujjhakaṃ nāma atthīti codanaṃ sandhāyāha <hi rend="bold">‘‘catunnañca khandhāna’’</hi>ntiādi.</p>

<p rend="bodytext" n="418-420"><hi rend="paranum">418-420</hi><hi rend="dot">.</hi><hi rend="bold">Manomaya</hi>nti <pb ed="M" n="1.0374" /> jhānamanaso vasena manomayaṃ. Yo hi bāhirapaccayanirapekkho, so manasāva nibbattoti manomayo. Rūpaloke nibbattasarīraṃ sandhāya vadati, yaṃ vedavādino ānandamayo, viññāṇamayoti ca dvidhā voharanti. <hi rend="bold">Tatrāpī</hi>ti ‘‘manomayo attā’’ti imasmimpi pakkhe. <hi rend="bold">Dose dinne</hi>ti ‘‘aññāva saññā bhavissatī’’tiādinā dose dinne. Idhāpi purimavāde vuttanayeneva dosadassanaṃ veditabbaṃ. Ayaṃ pana viseso – yadi attā manomayo, sabbaṅgapaccaṅgī, ahīnindriyo ca bhaveyya, evaṃ sati ‘‘rūpaṃ attā siyā, na ca saññī’’ti pubbe viya vattabbaṃ. Tenāha – ‘‘manomayo ca hi te’’tiādi. Kasmā panāyaṃ paribbājako paṭhamaṃ oḷārikaṃ attānaṃ paṭijānitvā taṃ laddhiṃ vissajjetvā puna manomayaṃ attānaṃ paṭijānāti, tañca vissajjetvā arūpiṃ attānaṃ paṭijānātīti? Kāmañcettha kāraṇaṃ heṭṭhā vuttameva, tathāpi ime titthiyā nāma anavaṭṭhitacittā thusarāsimhi nikhātakhāṇuko viya cañcalāti dassetuṃ <hi rend="bold">‘‘yathā nāma ummattako’’</hi>tiādi vuttaṃ. Tattha <hi rend="bold">saññāyā</hi>ti pakatisaññāya. <hi rend="bold">Uppādanirodhaṃ icchati</hi> aparāparaṃ pavattāya saññāya udayavayadassanato. Tathāpi ‘‘saññā saññā’’ti pavattasamaññaṃ ‘‘attā’’ti gahetvā tassa ca avicchedaṃ parikappento sassataṃ maññati, tenāha <hi rend="bold">‘‘attānaṃ pana sassataṃ maññatī’’</hi>ti.</p>

<p rend="bodytext"><hi rend="bold">Tathevā</hi>ti yathā ‘‘rūpī attā’’ti, ‘‘manomayo attā’’ti ca vādadvaye saññāya attato aññatā, tathā cassa acetanatādidosappasaṅgo dunnivāro <pb ed="P" n="1.0489" />, tatheva imasmiṃ vāde doso. Tenāha <hi rend="bold">‘‘tathevassa dosaṃ dassento’’</hi>ti. <hi rend="bold">Micchādassanenā</hi>ti attadiṭṭhisaṅkhātena micchābhinivesena. <hi rend="bold">Abhibhūtattā</hi>ti anādikālabhāvitabhāvena ajjhotthaṭattā nivāritañāṇacārattā. <hi rend="bold">Taṃ nānattaṃ ajānanto</hi>ti yena santatighanena, samūhaghanena ca vañcito bālo pabandhavasena pavattamānaṃ dhammasamūhaṃ micchāgāhavasena ‘‘attā’’ti, ‘‘nicco’’ti ca abhinivissa voharati, taṃ ekattasaññitaṃ ghanaggahaṇaṃ vinibhujja yāthāvato jānanaṃ ghanavinibbhogo, sabbena sabbaṃ titthiyānaṃ so natthīti ayampi paribbājako tādisassa ñāṇassa paripākassa abhāvato vuccamānampi <pb ed="V" n="1.0332" /> nāññāsi. Tena vuttaṃ <hi rend="bold">‘‘bhagavatā vuccamānampi taṃ nānattaṃ ajānanto’’</hi>ti. Saññā nāmāyaṃ nānārammaṇā nānākkhaṇe uppajjati, veti cāti <hi rend="bold">saññāya</hi><pb ed="M" n="1.0375" /><hi rend="bold">uppādanirodhaṃ passantopi saññāmayaṃ</hi> saññābhūtaṃ <hi rend="bold">attānaṃ</hi> parikappetvā yathāvuttaghanavinibbhogābhāvato <hi rend="bold">niccameva</hi> katvā <hi rend="bold">maññati</hi> diṭṭhimaññanāya. Tathābhūtassa ca tassa saṇhasukhumaparamagambhīradhammatā na ñāyatevāti vuttaṃ <hi rend="bold">‘‘dujjānaṃ kho’’</hi>tiādi.</p>

<p rend="bodytext">Diṭṭhiādīsu ‘‘evameta’’nti dassanaṃ abhinivisanaṃ <hi rend="bold">diṭṭhi. </hi> Tassā eva pubbabhāgabhūtaṃ ‘‘evameta’’nti nijjhānavasena khamanaṃ <hi rend="bold">khanti</hi>. Tathā rocanaṃ <hi rend="bold">ruci. ‘‘Aññathā’’</hi>tiādi tesaṃ diṭṭhiādīnaṃ vibhajitvā dassanaṃ. Tattha <hi rend="bold">aññathā</hi>ti yathā ariyavinaye antadvayaṃ anupaggamma majjhimā paṭipadāvasena dassanaṃ hoti, tato aññathāyeva. <hi rend="bold">Aññadevā</hi>ti yaṃ paramatthato vijjati khandhāyatanādi, tassa ca aniccatādi, tato aññadeva paramatthato avijjamānaṃ attānaṃ sassatādi <hi rend="bold">te khamati ceva ruccati ca.</hi> Āyuñjanaṃ anuyuñjanaṃ <hi rend="bold">āyogo,</hi> tenāha <hi rend="bold">‘‘yuttapayuttatā’’</hi>ti. <hi rend="bold">Paṭipattiyā</hi>ti paramattacintanādiparibbājakapaṭipattiyā <pb ed="P" n="1.0490" />. <hi rend="bold">Dujjānametaṃ</hi> dhammataṃ tvaṃ ‘‘ayaṃ paramattho, ayaṃ sammutī’’ti imassa vibhāgassa dubbibhāgattā. ‘‘Yadi etaṃ dujjānaṃ, taṃ tāva tiṭṭhatu, imaṃ panatthaṃ bhagavantaṃ pucchissāmī’’ti cintetvā yathā paṭipajji, taṃ dassetuṃ <hi rend="bold">‘‘atha paribbājako’’</hi>tiādi vuttaṃ. <hi rend="bold">Añño vā saññato</hi>ti saññāsabhāvato añño sabhāvo vā attā hotūti attho. <hi rend="bold">Assā</hi>ti attano.</p>

<p rend="bodytext">Lokīyati dissati ettha puññapāpaṃ, tabbipāko cāti <hi rend="bold">loko,</hi> attā. So hissa kārako, vedako cāti icchito. <hi rend="bold">Diṭṭhigata</hi>nti ‘‘sassato attā ca loko cā’’tiādi (dī. ni. 1.31; udā. 55) nayappavattaṃ diṭṭhigataṃ. Na hesa diṭṭhābhiniveso diṭṭhadhammikādiatthanissito tadasaṃvattanato. Yo hi tadāvaho, so taṃnissitoti vattabbataṃ labheyya yathā taṃ puññañāṇasambhāro. Eteneva tassa na dhammanissitatāpi saṃvaṇṇitā daṭṭhabbā. Ādibrahmacariyassāti ādibrahmacariyaṃ, tadeva <hi rend="bold">ādibrahmacariyakaṃ</hi> yathā ‘‘vinayo eva venayiko’’ti, (pārā. aṭṭha. 21) tenāha <hi rend="bold">‘‘sikkhattayasaṅkhātassā’’</hi>tiādi. Diṭṭhābhinivesassa saṃsāravaṭṭe nibbidāvirāganirodhupasamāsaṃvattanaṃ vaṭṭantogadhattā, tassa vaṭṭasambandhanato ca. Tathā abhiññāsambodhanibbānāsaṃvattanañca <pb ed="M" n="1.0376" /> daṭṭhabbaṃ. <hi rend="bold">Abhijānanāyā</hi>ti ñātapariññāvasena abhijānanatthāya. <hi rend="bold">Sambujjhanatthāyā</hi>ti tīraṇapahānapariññāvasena sambodhanatthāyāti vadanti. <hi rend="bold">Abhijānanāyā</hi>ti abhiññāpaññāvasena jānanāya, taṃ pana vaṭṭassa paccakkhakaraṇameva <pb ed="V" n="1.0333" /><pb ed="P" n="1.0491" /> hotīti āha <hi rend="bold">‘‘paccakkhakiriyāyā’’</hi>ti. <hi rend="bold">Sambujjhanatthāyā</hi>ti pariññābhisamayavasena paṭivedhāya.</p>

<p rend="bodytext">Kāmaṃ taṇhāpi dukkhasabhāvā, tassā pana samudayabhāvena visuṃ gahitattā <hi rend="bold">‘‘taṇhaṃ ṭhapetvā’’</hi>ti vuttaṃ. <hi rend="bold">Pabhāvanato</hi> uppādanato. Dukkhaṃ pabhāventīpi taṇhā avijjādipaccayantarasahitā eva pabhāveti, na kevalāti āha <hi rend="bold">‘‘sappaccayā’’</hi>ti. <hi rend="bold">Ubhinnaṃ appavattī</hi>ti ubhinnaṃ appavattinimittaṃ, nappavattanti ettha dukkhasamudayā etasmiṃ vā adhigateti appavatti. Dukkhanirodhaṃ nibbānaṃ gacchati adhigacchati, tadatthaṃ paṭipadā cāti <hi rend="bold">dukkhanirodhagāminīpaṭipadā. Maggapātubhāvo</hi>ti aggamaggasamuppādo. <hi rend="bold">Phalasacchikiriyā</hi>ti asekkhaphalādhigamo. <hi rend="bold">Ākāra</hi>nti taṃ gamanaliṅgaṃ.</p>

<p rend="bodytext" n="421"><hi rend="paranum">421</hi><hi rend="dot">.</hi> Samantato niggaṇhanavasena todanaṃ vijjhanaṃ <hi rend="bold">sannitodakaṃ, vācāyā</hi>ti ca paccatte karaṇavacananti āha <hi rend="bold">‘‘vacanapatodenā’’</hi>ti. <hi rend="bold">Sajjhabbharita</hi>nti samantato bhusaṃ aritaṃ <hi rend="bold">akaṃsū</hi>ti satamattehi tuttakehi viya tiṃsasatamattā paribbājakā vācāpatodanehi tudiṃsu <hi rend="bold">sabhāvato vijjamāna</hi>nti paramatthasabhāvato upalabbhamānaṃ, napakatiādi viya anupalabbhamānaṃ. <hi rend="bold">Taccha</hi>nti saccaṃ. <hi rend="bold">Tatha</hi>nti aviparītaṃ <hi rend="bold">lokuttaradhammesū</hi>ti visaye bhummaṃ te dhamme visayaṃ katvā. <hi rend="bold">Ṭhitasabhāva</hi>nti avaṭṭhitasabhāvaṃ, taduppādakanti attho. <hi rend="bold">Lokuttaradhammaniyāmata</hi>nti lokuttaradhammasampāpananiyāmena niyataṃ, tenāha <hi rend="bold">‘‘buddhānañhī’’</hi>tiādi. <hi rend="bold">Edisā</hi>ti ‘‘dhammaṭṭhitata’’ntiādinā vuttappakārā.</p>

<p rend="subhead">Cittahatthisāriputtapoṭṭhapādavatthuvaṇṇanā</p>

<p rend="bodytext" n="422"><hi rend="paranum">422</hi><hi rend="dot">.</hi><hi rend="bold">Sukhumesu atthantaresū</hi>ti khandhāyatanādīsu sukhumañāṇagocaresu <pb ed="P" n="1.0492" /> dhammesu. <hi rend="bold">Kusalo</hi>ti pubbe buddhasāsane kataparicayatāya cheko <hi rend="bold">ahosi. Gihibhāve ānisaṃsakathāya</hi><hi rend="bold">kathitattā</hi> sīlavantassa <pb ed="M" n="1.0377" /> bhikkhuno tathā kathanena vibbhamane niyojitattā idāni sayampi sīlavā eva hutvā cha vāre (dha. pa. aṭṭha. 37; jā. aṭṭha. 1.1.69) vibbhami. Kammasarikkhakena hi phalena bhavitabbaṃ. <hi rend="bold">Mahāsāvakassa kathite</hi>ti mahāsāvakassa mahākoṭṭhikattherassa apasādanakathitanimittaṃ. <hi rend="bold">Patiṭṭhātuṃ asakkonto</hi>ti sāsane patiṭṭhaṃ laddhuṃ asakkonto.</p>

<p rend="bodytext" n="423"><hi rend="paranum">423</hi><hi rend="dot">.</hi><hi rend="bold">Paññācakkhuno natthitāyā</hi>ti suvuttaduruttasamavisamadassanasamatthapaññācakkhuno abhāvena <pb ed="V" n="1.0334" />. <hi rend="bold">Cakkhumā</hi>ti ettha yādisena cakkhunā puriso ‘‘cakkhumā’’ti vutto, taṃ dassetuṃ <hi rend="bold">‘‘subhāsitā’’</hi>tiādi vuttaṃ. <hi rend="bold">Ekakoṭṭhāsā</hi>ti ekantikā, nibbānāvahabhāvena nicchitāti adhippāyo. <hi rend="bold">Ṭhapitā</hi>ti vavatthāpitā. <hi rend="bold">Na ekakoṭṭhāsā</hi> na ekantikā, na nibbānāvahabhāvena nicchitā vaṭṭantogadhabhāvatoti adhippāyo.</p>

<p rend="subhead">Ekaṃsikadhammavaṇṇanā</p>

<p rend="bodytext" n="425"><hi rend="paranum">425</hi><hi rend="dot">.</hi> ‘‘Kasmā ārabhī’’ti kāraṇaṃ pucchitvā <hi rend="bold">‘‘aniyyānikabhāvadassanattha’’</hi>nti payojanaṃ vissajjitaṃ. Sati hi phalasiddhiyaṃ hetusiddhoyeva hotīti. <hi rend="bold">Paññāpitaniṭṭhāyā</hi>ti paveditavimuttimaggassa, vaṭṭadukkhapariyosānaṃ gacchati etāyāti ‘‘niṭṭhā’’ti vimutti vuttā. Niṭṭhāmaggo hi idha uttarapadalopena ‘‘niṭṭhā’’ti vutto. Tassa hi aniyyānikatā, niyyānikatā ca vuccati, na niṭṭhāya. Niyyānaṃ vā niggamanaṃ nissaraṇaṃ, vaṭṭadukkhassa vupasamoti attho. Niyyānameva niyyānikaṃ, na niyyānikaṃ aniyyānikaṃ, so eva bhāvo aniyyānikabhāvo, tassa dassanatthanti yojetabbaṃ. <hi rend="bold">‘‘Eva’’</hi>nti ‘‘nibbānaṃ nibbāna’’nti vacanamattasāmaññaṃ gahetvā vadati, na pana paramatthato tesaṃ samaye nibbānapaññāpanassa labbhanato, tena vuttaṃ <hi rend="bold">‘‘sā ca na niyyānikā’’</hi>tiādi. <hi rend="bold">Lokathūpikādivasenā</hi>ti <pb ed="P" n="1.0493" /> ettha <hi rend="bold">ādi</hi>-saddena ‘‘añño puriso, aññā pakatī’’ti pakatipurisantarāvabodho mokkho, buddhiādiguṇavinimuttassa attano sakattani avaṭṭhānaṃ mokkho, kāyapavattigatijātibandhānaṃ appamajjanavasena appavatto mokkho, yaññehi jutena parena purisena salokatā mokkho, samīpatā mokkho, sahayogo mokkhoti evamādīnaṃ saṅgaho daṭṭhabbo. <hi rend="bold">Yathāpaññattā</hi>ti paññattappakārā <hi rend="bold">hutvā na niyyāti,</hi> yenākārena <pb ed="M" n="1.0378" /> ‘‘niṭṭhā pāpuṇīyatī’’ti tehi paveditā, tenākārena tassā appattabbato na niyyāti. <hi rend="bold">Paṇḍitehi paṭikkhittā</hi>ti ‘‘nāyaṃ niṭṭhā paṭipadā vaṭṭassa anatikkamanato’’ti buddhādīhi paṇḍitehi paṭikkhittā. <hi rend="bold">Nivattatī</hi>ti paṭikkhepassa kāraṇavacanaṃ, tasmā tehi paññattā niṭṭhā paṭipadā na niyyāti, aññadatthu taṃsamaṅginaṃ puggalaṃ saṃsāre eva paribbhamāpentī nivattati.</p>

<p rend="bodytext">Padhānaṃ jānanaṃ nāma paccakkhato jānanaṃ tassa pamāṇajeṭṭhabhāvato, itarassa saṃsayānubaddhattāti vuttaṃ <hi rend="bold">‘‘jānaṃ passa’’</hi>nti. Tenettha dassanena jānanaṃ viseseti. Idaṃ vuttaṃ hoti – tumhākaṃ ekantasukhe loke paccakkhato ñāṇadassanaṃ atthīti. <hi rend="bold">Jāna</hi>nti vā tassa lokassa <pb ed="V" n="1.0335" /> anumānavisayataṃ pucchati, <hi rend="bold">passa</hi>nti paccakkhato gocarataṃ. Ayañhettha attho – api tumhākaṃ loko paccakkhato ñāto, udāhu anumānatoti.</p>

<p rend="bodytext">Yasmā loke paccakkhabhūto attho indriyagocarabhāvena pākaṭo, tasmā vuttaṃ <hi rend="bold">‘‘diṭṭhapubbānī’’</hi>tiādi. <hi rend="bold">Diṭṭhapubbānī</hi>ti diṭṭhavā, dassanabhūtena, tadanugatena ca ñāṇena gahitapubbānīti attho. Evañca katvā <hi rend="bold">‘‘sarīrasaṇṭhānādīnī’’</hi>ti vacanaṃ samatthitaṃ hoti. <hi rend="bold">‘‘Appāṭihīraka ta’’</hi>nti <pb ed="P" n="1.0494" /> anunāsikalopaṃ katvā niddesoti āha <hi rend="bold">‘‘appāṭihīrakaṃ ta’’</hi>nti ‘‘appāṭihīraṃ kata’’nti evamettha vaṇṇenti. Paṭipakkhaharaṇato paṭihāriyaṃ, tadeva pāṭihāriyaṃ, uttaravirahitaṃ vacanaṃ. Pāṭihāriyamevettha ‘‘pāṭihīraka’’nti vā vuttaṃ. Na pāṭihīrakaṃ appāṭihīrakaṃ parehi vuccamānauttarehi sauttarattā, tenāha <hi rend="bold">‘‘paṭiharaṇavirahita’’</hi>nti. Sauttarañhi vacanaṃ tena uttarena paṭihārīyati ativiparivattīyati. Tato eva niyyānassa paṭiharaṇamaggassa abhāvato <hi rend="bold">‘‘aniyyānika’’</hi>nti vattabbataṃ labhati.</p>

<p rend="bodytext" n="426"><hi rend="paranum">426</hi><hi rend="dot">.</hi><hi rend="bold">Vilāso</hi> līḷā. <hi rend="bold">Ākappo</hi> kesabandhavatthaggahaṇaṃ ādiākāraviseso, vesasaṃvidhānaṃ vā. <hi rend="bold">Ādi</hi>-saddena bhāvādīnaṃ saṅgaho daṭṭhabbo. <hi rend="bold">‘‘Bhāvo’’</hi>ti ca cāturiyaṃ veditabbaṃ.</p>

<p rend="subhead">Tayoattapaṭilābhavaṇṇanā</p>

<p rend="bodytext" n="428"><hi rend="paranum">428</hi><hi rend="dot">.</hi> Āhito ahaṃ māno etthāti <hi rend="bold">attā,</hi> attabhāvoti āha <hi rend="bold">‘‘attapaṭilābhoti attabhāvapaṭilābho’’</hi>ti. <hi rend="bold">Kāmabhavaṃ dasseti</hi> tassa itaradvayattabhāvato oḷārikattā. <hi rend="bold">Rūpabhavaṃ dasseti</hi><pb ed="M" n="1.0379" /> jhānamanena nibbattaṃ hutvā rūpībhāvena upalabbhanato. <hi rend="bold">Saṃkilesikā dhammā nāma dvādasa akusalacittuppādā</hi> tadabhāve kassaci saṃkilesassāpi asambhavato. <hi rend="bold">Vodāniyā dhammā nāma samathavipassanā</hi> tāsaṃ vasena sabbaso cittavodānassa sijjhanato.</p>

<p rend="bodytext" n="429"><hi rend="paranum">429</hi><hi rend="dot">.</hi> Paṭipakkhadhammānaṃ asamucchede pana na kadācipi anavajjadhammānaṃ pāripūrī, vepullaṃ vā sambhavati, samucchede pana sati eva sambhavatīti <hi rend="bold">maggapaññāphalapaññā</hi>-ggahaṇaṃ. Tā hi sakiṃ paripuṇṇā paripuṇṇā eva aparihānadhammattā. <hi rend="bold">Taruṇapītī</hi>ti uppannamattā aladdhāsevanā dubbalā pīti. <hi rend="bold">Balavatuṭṭhī</hi>ti punappunaṃ uppattiyā laddhāsevanā <pb ed="P" n="1.0495" /> uparivisesādhigamassa paccayabhūtā thiratarā pīti. <hi rend="bold">‘‘Yaṃ avocumhā’’</hi>tiādīsu ayaṃ saṅkhepattho <pb ed="V" n="1.0336" /> – yaṃ vohāraṃ ‘‘saṃkilesikavodāniyadhammānaṃ pahānābhivuddhiniṭṭhaṃ paññāya pāripūrivepullabhūtaṃ imasmiṃyeva attabhāve aparappaccayena ñāṇena paccakkhato sampādetvā viharissatī’’ti kathayimha. <hi rend="bold">Tattha</hi> tasmiṃ vihāre <hi rend="bold">tassa</hi> mama ovādakarassa bhikkhuno <hi rend="bold">evaṃ</hi> vuttappakārena viharaṇanimittaṃ pamodappabhāvitā <hi rend="bold">pīti ca bhavissati,</hi> tassā ca paccayabhūtaṃ passaddhidvayaṃ sammadeva upaṭṭhitā <hi rend="bold">sati ca</hi> ukkaṃsagataṃ ñāṇañca tathābhūto ca so vihāro. Santapaṇītatāya atappako anaññasādhāraṇo sukhavihāroti vattabbataṃ arahatīti.</p>

<p rend="bodytext">Paṭhamajjhāne paṭiladdhamatte hīnabhāvato pīti dubbalā pāmojjapakkhikā, suvibhāvite pana tasmiṃ paguṇe sā paṇītā balavabhāvato paripuṇṇakiccā pītīti vuttaṃ <hi rend="bold">‘‘paṭhamajjhāne pāmojjādayo chapi dhammā labbhantī’’</hi>ti. <hi rend="bold">‘‘Sukho vihāro’’</hi>ti iminā samādhi gahito. Sukhaṃ gahitanti apare, tesaṃ matena santasukhatāya upekkhā catutthajjhāne ‘‘sukha’’nti icchitā, tenāha <hi rend="bold">‘‘tathā catutthe’’</hi>tiādi. <hi rend="bold">Pāmojjaṃ nivattatī</hi>ti dubbalapītisaṅkhātaṃ pāmojjaṃ chasu dhammesu nivattati hāyati. Vitakkavicārakkhobhavirahena dutiyajjhāne sabbadā pīti balavatī eva hoti, na paṭhamajjhāne viya kadāci dubbalā. <hi rend="bold">Suddhavipassanā pādakajjhānamevā</hi>ti upari maggaṃ akathetvā kevalaṃ vipassanāpādakajjhānaṃ <hi rend="bold">kathitaṃ. Catūhi maggehi saddhiṃ vipassanā kathitā</hi>ti vipassanāya <pb ed="M" n="1.0380" /> pādakabhāvena jhānāni kathetvā tato paraṃ vipassanāpubbakā cattāropi maggā kathitāti attho. <hi rend="bold">Catutthajjhānikaphalasamāpatti kathitā</hi>ti paṭhamajjhānikādikā phalasamāpattiyo akathetvā catutthajjhānikā eva phalasamāpatti <pb ed="P" n="1.0496" /> kathitā. <hi rend="bold">Pītivevacanameva katvā</hi>ti dvinnaṃ pītīnaṃ ekasmiṃ cittuppāde anuppajjanato pāmojjaṃ pītivevacanameva katvā. Pītisukhānaṃ apariccattattā, <hi rend="bold">‘‘sukho ca vihāro’’</hi>ti sātisayassa sukhavihārassa gahitattā ca <hi rend="bold">dutiyajjhānikaphalasamāpatti nāma kathitā.</hi> Kāmaṃ paṭhamajjhānepi pītisukhāni labbhanti, tāni pana vitakkavicārakkhobhena na santapaṇītāni, santapaṇītāni ca idhādhippetāni.</p>

<p rend="bodytext" n="432-437"><hi rend="paranum">432-437</hi><hi rend="dot">.</hi><hi rend="bold">Vibhāvanattho</hi>ti pakāsanattho sarūpato nirūpanattho, tenāha <hi rend="bold">‘‘ayaṃ so’’</hi>tiādi. <hi rend="bold">Na</hi>nti oḷārikaṃ attapaṭilābhaṃ. <hi rend="bold">Sappaṭiharaṇa</hi>nti parena coditavacanena saparihāraṃ sauttaraṃ. <hi rend="bold">Tuccho</hi>ti musā abhūto. <hi rend="bold">Svevā</hi>ti so eva attapaṭilābho. <hi rend="bold">Tasmiṃ samaye hotī</hi>ti tasmiṃ paccuppannasamaye vijjamāno hoti. <hi rend="bold">Attapaṭilābhotveva niyyātesi,</hi> na naṃ sarūpato nīharitvā dassesi. <hi rend="bold">Rūpādayo cettha dhammā</hi>ti rūpavedanādayo eva ettha loke sabhāvadhammā. <hi rend="bold">Attapaṭilābho</hi>ti pana te rūpādike pañcakkhandhe upādāya paññatti, tenāha <hi rend="bold">‘‘nāmamattameta’’</hi>nti. <hi rend="bold">Nāmapaṇṇattivasenā</hi>ti nāmabhūtapaññattimattatāvasena.</p>

<p rend="bodytext" n="438"><hi rend="paranum">438</hi><hi rend="dot">.</hi><hi rend="bold">Evañca</hi><pb ed="V" n="1.0337" /><hi rend="bold">pana vatvā</hi>ti ‘‘attapaṭilābhoti rūpādike upādāya paññattimatta’’nti imamatthaṃ ‘‘yasmiṃ citta samaye’’tiādinā vatvā. <hi rend="bold">Paṭipucchitvā vinayanattha</hi>nti yathā pare puccheyyuṃ, tenākārena <pb ed="P" n="1.0497" /> kālavibhāgato paṭipadāni pucchitvā tassa atthassa ñāpanavasena vinayanatthaṃ. <hi rend="bold">Tasmiṃ samaye sacco ahosī</hi>ti tasmiṃ atītasamaye upādānassa vijjamānatāya saccabhūto vijjamāno viya vattabbo ahosi, na pana <hi rend="bold">anāgato</hi> idāni <hi rend="bold">paccuppanno</hi> vā <hi rend="bold">attapaṭilābho</hi> tadupādānassa tadā avijjamānattā. <hi rend="bold">Ye te atītā dhammā</hi> atītasamaye atītattapaṭilābhassa upādānabhūtā rūpādayo. <hi rend="bold">Te etarahi natthi</hi> niruddhattā. Tato eva <hi rend="bold">ahesunti saṅkhyaṃ gatā. Tasmā</hi>ti tasmiṃyeva samaye labbhanato. <hi rend="bold">Sopi</hi> tadupādāno <pb ed="M" n="1.0381" /><hi rend="bold">me attapaṭilābho tasmiṃyeva</hi> atīta<hi rend="bold">samaye sacco</hi> bhūto vijjamāno viya <hi rend="bold">ahosi. Anāgatapaccuppannāna</hi>nti anāgatānañceva paccuppannānañca rūpadhammānaṃ upādānabhūtānaṃ <hi rend="bold">tadā</hi> tasmiṃ atītasamaye <hi rend="bold">abhāvā</hi> tadupādāno <hi rend="bold">anāgato paccuppanno</hi> ca attapaṭilābho <hi rend="bold">tasmiṃ</hi> atīta<hi rend="bold">samaye mogho</hi> tuccho musā natthīti attho. <hi rend="bold">Nāmamattamevā</hi>ti samaññāmattameva. <hi rend="bold">Attapaṭilābhaṃ paṭijānāti</hi> paramatthato anupalabbhamānattā.</p>

<p rend="bodytext"><hi rend="bold">‘‘Eseva nayo’’</hi>ti iminā ye te anāgatā dhammā, te etarahi natthi, ‘‘bhavissantī’’ti pana saṅkhyaṃ gamissanti, tasmā sopi me attapaṭilābho tasmiṃyeva samaye sacco bhavissati. Atītapaccuppannānaṃ pana dhammānaṃ tadā abhāvā tasmiṃ samaye mogho atīto mogho paccuppanno. Ye ime paccuppannā dhammā, te etarahi atthi, tasmā yoyaṃ me attapaṭilābho, so idāni sacco. Atītānāgatānaṃ pana dhammānaṃ idāni abhāvā tasmiṃ samaye mogho atīto mogho anāgatoti evaṃ atthato nāmamattameva attapaṭilābhaṃ paṭijānātīti imamatthaṃ atidisati.</p>

<p rend="bodytext" n="439-443"><hi rend="paranum">439-443</hi><hi rend="dot">.</hi><hi rend="bold">Saṃsanditu</hi>nti samānetuṃ. <hi rend="bold">Yasmiṃ samaye khīraṃ hotī</hi>ti yasmiṃ kāle bhūtupādāyasaññitaṃ <pb ed="P" n="1.0498" /> upādānavisesaṃ upādāya khīrapaññatti hoti. <hi rend="bold">Na tasmiṃ…pe… gacchati</hi> khīrapaññattiupādānassa dadhiādipaññattiyā anupādānato. Paṭiniyatavatthukā hi ekā lokasamaññā, tenāha <hi rend="bold">‘‘ye dhamme upādāyā’’</hi>tiādi. Tattha saṅkhāyati etāyāti <hi rend="bold">saṅkhā,</hi> paññatti. Niddhāretvā vacanti vadanti etāyāti <hi rend="bold">nirutti.</hi> Namanti etenāti <hi rend="bold">nāmaṃ.</hi> Voharanti etenāti <hi rend="bold">vohāro,</hi> paññattiyeva. <hi rend="bold">Esa nayo sabbatthā</hi>ti ‘‘yasmiṃ samaye’’tiādinā khīre vuttanayaṃ dadhiādīsu atidisati.</p>

<p rend="bodytext"><hi rend="bold">Samanujānanamattakānī</hi>ti ‘‘idaṃ khīraṃ, idaṃ dadhī’’tiādinā tādise bhūtupādāyarūpavisese loke <pb ed="V" n="1.0338" /> paramparābhataṃ paññattiṃ appaṭikkhipitvā samanujānanaṃ viya paccayavisesavisiṭṭhaṃ rūpādikhandhasamūhaṃ upādāya ‘‘oḷāriko attapaṭilābho’’ti ca ‘‘manomayo attapaṭilābho’’ti ca ‘‘arūpo <pb ed="M" n="1.0382" /> attapaṭilābho’’ti ca tathā tathā samanujānanamattakāni, na ca tabbinimutto upādānato añño koci attho atthīti attho. <hi rend="bold">Niruttimattakānī</hi>ti saddaniruttiyā gahaṇūpāyamattakāni. ‘‘Satto phassoti hi saddaggahaṇuttarakālaṃ tadanuviddhapaṇṇattiggahaṇamukheneva tadatthāvabodho. <hi rend="bold">Vacanapathamattakānī</hi>ti tasseva vevacanaṃ. <hi rend="bold">Vohāramattakānī</hi>ti tathā tathā vohāramattakāni. <hi rend="bold">Nāmapaṇṇattimattakānī</hi>ti tasseva vevacanaṃ, taṃtaṃnāmapaññāpanamattakāni. <hi rend="bold">Sabbameta</hi>nti ‘‘attapaṭilābho’’ti vā ‘‘satto’’ti vā ‘‘poso’’ti vā sabbametaṃ <hi rend="bold">vohāramattakaṃ</hi> paramatthato anupalabbhanato, tenāha <hi rend="bold">‘‘yasmā paramatthato satto nāma natthī’’</hi>tiādi.</p>

<p rend="bodytext">Yadi evaṃ kasmā taṃ buddhehipi vuccatīti āha <hi rend="bold">‘‘buddhānaṃ pana dve kathā’’</hi>tiādi. Sammutiyā vohārassa kathanaṃ <hi rend="bold">sammutikathā. </hi> Paramatthassa sabhāvadhammassa kathanaṃ <hi rend="bold">paramatthakathā.</hi> Aniccādikathāpi paramatthasannissitakathā paramatthakathāti katvā <hi rend="bold">paramatthakathā.</hi> Paramatthadhammo hi ‘‘anicco, dukkho, anattā’’ti ca vuccati <pb ed="P" n="1.0499" />, na sammutidhammo. Kasmā panevaṃ duvidhā buddhānaṃ kathāpavattīti tattha kāraṇamāha <hi rend="bold">‘‘tattha yo’’</hi>tiādinā. Yasmā paramatthakathāya saccasampaṭivedho, ariyasaccakathā ca sikhāppattā desanā, tasmā vineyyapuggalavasena sammutikathaṃ kathentopi bhagavā paramatthakathaṃyeva kathetīti āha <hi rend="bold">‘‘tassa bhagavā āditova…pe… kathetī’’</hi>ti, tenāha <hi rend="bold">‘‘tathā’’</hi>tiādi, tenassa katthaci sammutikathāpubbikā paramatthakathā hoti puggalajjhāsayavasena, katthaci paramatthakathāpubbikā sammutikathā. Iti vineyyadamanakusalassa satthu vineyyajjhāsayavasena tathā tathā desanāpavattīti dasseti. Sabbattha pana bhagavā dhammataṃ avijahanto eva sammutiṃ anuvattati, sammutiṃ apariccajantoyeva dhammataṃ vibhāveti, na tattha abhinivesātidhāvanāni. Vuttañhetaṃ ‘‘janapadaniruttiṃ nābhiniviseyya, samaññaṃ nātidhāveyyā’’ti.</p>

<p rend="bodytext">Paṭhamaṃ sammutiṃ katvā kathanaṃ pana veneyyavasena yebhuyyena buddhānaṃ āciṇṇanti taṃ kāraṇena saddhiṃ dassento <hi rend="bold">‘‘pakatiyā panā’’</hi>tiādimāha. Nanu ca sammuti nāma paramatthato avijjamānattā abhūtā, taṃ kathaṃ buddhā kathentīti āha <hi rend="bold">‘‘sammutikathaṃ kathentāpī’’</hi>tiādi. <hi rend="bold">Saccamevā</hi>ti <pb ed="M" n="1.0383" /> tathameva. <hi rend="bold">Sabhāvamevā</hi>ti sammutibhāvena taṃsabhāvameva, tenāha <hi rend="bold">‘‘amusāvā’’</hi>ti. Paramatthassa pana saccādibhāve vattabbameva natthi.</p>

<p rend="bodytext">Imesaṃ <pb ed="V" n="1.0339" /> pana sammutiparamatthānaṃ ko viseso? Yasmiṃ bhinne, buddhiyā vā avayavavinibbhoge kate na taṃsaññā, so ghaṭapaṭādippabhedo sammuti, tabbipariyāyato paramattho. Na hi kakkhaḷaphusanādisabhāve ayaṃ nayo labbhati. Evaṃ santepi vuttanayena sammutipi <pb ed="P" n="1.0500" /> saccasabhāvā evāti āha <hi rend="bold">‘‘duve saccāni akkhāsī’’</hi>tiādi.</p>

<p rend="bodytext">Idāni nesaṃ saccasabhāvaṃ kāraṇena dassento <hi rend="bold">‘‘saṅketavacanaṃ sacca</hi>nti gāthamāha. Tattha <hi rend="bold">saṅketavacanaṃ saccaṃ</hi> visaṃvādanābhāvato. Tattha hetumāha <hi rend="bold">‘‘lokasammutikāraṇa’’</hi>nti. Lokasiddhā hi sammuti saṅketavacanassa avisaṃvādanatāya kāraṇaṃ. Paramo uttamo attho <hi rend="bold">paramattho,</hi> dhammānaṃ yathābhūtasabhāvo. Tassa <hi rend="bold">vacanaṃ saccaṃ</hi> yāthāvato avisaṃvādanavasena ca pavattanato. Tattha kāraṇamāha <hi rend="bold">‘‘dhammānaṃ bhūtalakkhaṇa’’</hi>nti, sabhāvadhammānaṃ yo bhūto aviparīto sabhāvo, tassa lakkhaṇaṃ aṅganaṃ ñāpananti katvā.</p>

<p rend="bodytext">Yadi tathāgato paramatthasaccaṃ sammadeva abhisambujjhitvā ṭhitopi lokasamaññaṃ gahetvāva vadati, ko ettha lokiyamahājanehi visesoti āha. <hi rend="bold">‘‘Yāhi tathāgato voharati aparāmāsa’’</hi>ntiādi. Lokiyamahājano appahīnaparāmāsattā ‘‘etaṃ mamā’’tiādinā parāmasanto voharati, tathāgato pana sabbaso pahīnaparāmāsattā aparāmasanto yasmā lokasamaññāhi vinā lokiyo attho loke kenaci duviññeyyo, tasmā tāhi taṃ voharati. Tathā voharanto eva ca attano desanāvilāsena veneyyasatte paramatthasacce patiṭṭhapeti. <hi rend="bold">Desanaṃ vinivaṭṭetvā</hi>ti heṭṭhā pavattitakathāya vinivaṭṭetvā vivecetvā desanaṃ ‘‘aparāmāsa’’nti taṇhāmānaparāmāsappahānakittanena <hi rend="bold">arahattanikūṭena niṭṭhāpesi</hi>. Yaṃ yaṃ panettha atthato na vibhattaṃ, taṃ suviññeyyameva.</p>

<p rend="centre">Poṭṭhapādasuttavaṇṇanāya līnatthappakāsanā.</p>
</body>
<back></back>
</text>
</TEI.2>