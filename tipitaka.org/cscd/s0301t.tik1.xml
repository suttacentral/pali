<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">1. Devatāsaṃyuttaṃ</p>

<p rend="title">1. Naḷavaggo</p>

<p rend="subhead">1. Oghataraṇasuttavaṇṇanā</p>

<p rend="bodytext">Vibhāgavantānaṃ <pb ed="V" n="1.0018" /><pb ed="M" n="1.0020" /> sabhāvavibhāvanaṃ vibhāgadassanavaseneva hotīti paṭhamaṃ tāva saṃyuttavaggasuttādivasena saṃyuttāgamassa vibhāgaṃ dassetuṃ <hi rend="bold">‘‘tattha saṃyuttāgamo nāmā’’</hi>tiādimāha. Tattha <hi rend="bold">tatthā</hi>ti yaṃ vuttaṃ – ‘‘saṃyuttāgamavarassa atthaṃ pakāsayissāmī’’ti, tasmiṃ vacane. <hi rend="bold">Tatthā</hi>ti vā ‘‘etāya aṭṭhakathāya vijānātha saṃyuttanissitaṃ attha’’nti ettha yaṃ saṃyuttaggahaṇaṃ kataṃ, tattha. Pañca vaggā etassāti <hi rend="bold">pañcavaggo</hi>. Avayavena viggaho, samudāyo samāsattho.</p>

<p rend="bodytext">Idāni taṃ ādito paṭṭhāya saṃvaṇṇetukāmo attano saṃvaṇṇanāya tassa paṭhamamahāsaṅgītiyaṃ nikkhittānukkameneva pavattabhāvaṃ dassetuṃ, <hi rend="bold">‘‘tassa vaggesu sagāthāvaggo ādī’’</hi>tiādi vuttaṃ. Tattha yathāpaccayaṃ tattha tattha desitattā paññattattā ca vippakiṇṇānaṃ dhammavinayānaṃ saṅgahetvā gāyanaṃ kathanaṃ <hi rend="bold">saṅgīti,</hi> mahāvisayattā pūjaniyattā ca mahatī saṅgīti <hi rend="bold">mahāsaṅgīti</hi>. Paṭhamā mahāsaṅgīti <hi rend="bold">paṭhamamahāsaṅgīti,</hi> tassā pavattitakālo <hi rend="bold">paṭhamamahāsaṅgītikālo,</hi> tasmiṃ paṭhamamahāsaṅgītikāle.</p>

<p rend="bodytext">Nidadāti desanaṃ desakālādivasena aviditaṃ viditaṃ katvā nidassetīti <hi rend="bold">nidānaṃ</hi>. Yo loke ganthassa upogghātoti vuccati, svāyamettha ‘‘evaṃ me suta’’nti-ādiko gantho veditabbo, na pana ‘‘sanidānāhaṃ, bhikkhave, dhammaṃ desemī’’tiādīsu (a. ni. 3.126) viya attajjhāsayādidesanuppattihetu. Tenevāha – ‘‘evaṃ me sutanti-ādikaṃ āyasmatā ānandena paṭhamamahāsaṅgītikāle <hi rend="bold">vuttaṃ nidānamādī’’</hi>ti. Kāmañcettha yassaṃ paṭhamamahāsaṅgītiyaṃ nikkhittānukkamena saṃvaṇṇanaṃ kattukāmo, sā vitthārato vattabbā, sumaṅgalavilāsiniyaṃ <pb ed="V" n="1.0019" /> pana attanā vitthāritattā tattheva gahetabbāti imissā saṃvaṇṇanāya mahattaṃ pariharanto <hi rend="bold">‘‘sā panesā’’</hi>tiādimāha.</p>

<p rend="bodytext" n="1"><hi rend="paranum">1</hi><hi rend="dot">.</hi> Evaṃ bāhiranidāne vattabbaṃ atidisitvā idāni abbhantaranidānaṃ ādito paṭṭhāya saṃvaṇṇetuṃ <hi rend="bold">‘‘yaṃ paneta’’</hi>ntiādi vuttaṃ. Tattha yasmā saṃvaṇṇanaṃ karontena saṃvaṇṇetabbe dhamme padavibhāgaṃ padatthañca dassetvā tato paraṃ piṇḍatthādidassanavasena saṃvaṇṇanā kātabbā, tasmā padāni tāva dassento <pb ed="M" n="1.0021" /><hi rend="bold">‘‘evanti nipātapada’’</hi>nti-ādimāha. Tattha <hi rend="bold">padavibhāgo</hi>ti padānaṃ viseso, na padaviggaho. Atha vā padāni ca padavibhāgo ca <hi rend="bold">padavibhāgo</hi>. Padaviggaho ca padavibhāgo ca <hi rend="bold">padavibhāgo</hi>ti vā ekasesavasena padapadaviggahā padavibhāgasaddena vuttāti veditabbaṃ. Tattha padaviggaho ‘‘jetassa vanaṃ jetavana’’ntiādinā samāsapadesu daṭṭhabbo.</p>

<p rend="bodytext"><hi rend="bold">Atthato</hi>ti padatthato. Taṃ pana padatthaṃ atthuddhārakkamena paṭhamaṃ evaṃsaddassa dassento <hi rend="bold">‘‘evaṃsaddo tāvā’’</hi>tiādimāha. <hi rend="bold">Avadhāraṇādī</hi>ti ettha <hi rend="bold">ādi</hi>-saddena idamatthapucchāparimāṇādiatthānaṃ saṅgaho daṭṭhabbo. Tathā hi ‘‘evaṃgatāni puthusippāyatanāni (dī. ni. 1.163, 165), evaṃvidho evamākāro’’ti ca ādīsu idaṃ-saddassa atthe evaṃ-saddo. Gata-saddo hi pakārapariyāyo, tathā vidhākāra-saddo ca. Tathā hi gatavidhaākārasadde lokiyā pakāratthe vadanti. ‘‘Evaṃ su te sunhātā suvilittā kappitakesamassū āmuttamālābharaṇā odātavatthavasanā pañcahi kāmaguṇehi samappitā samaṅgībhūtā paricārenti, seyyathāpi tvaṃ etarahi sācariyakoti. No hidaṃ, bho gotamā’’tiādīsu (dī. ni. 1.286) pucchāyaṃ, ‘‘evaṃ lahuparivattaṃ (a. ni. 1.48), evamāyupariyanto’’ti (pārā. 12) ca ādīsu parimāṇe.</p>

<p rend="bodytext">Nanu ca ‘‘evaṃ su te sunhātā suvilittā, evamāyupariyanto’’ti ettha evaṃ-saddena pucchanākāraparimāṇākārānaṃ vuttattā ākārattho eva evaṃ-saddoti? Na, visesasabbhāvato. Ākāramattavācako hi evaṃ-saddo, ākāratthoti adhippeto yathā ‘‘evaṃ byākho’’tiādīsu, na pana ākāravisesavācako. Evañca katvā, ‘‘evaṃ jātena maccenā’’tiādīni (dha. pa. 53) upamādīsu udāharaṇāni upapannāni honti. Tathā hi ‘‘yathāpi…pe… bahu’’nti (dha. pa. 53)? Ettha puppharāsiṭṭhāniyato manussūpapattisappurisūpanissaya-saddhammassavana- yonisomanasikāra-bhogasampattiādidānādipuññakiriyahetusamudāyato sobhāsugandhatādiguṇayogato mālāguḷasadisiyo pahūtā puññakiriyā maritabbasabhāvatāya maccena sattena kattabbāti jotitattā <pb ed="V" n="1.0020" /> puppharāsimālāguḷāva upamā, tesaṃ upamākāro yathā-saddena aniyamato vuttoti ‘‘evaṃ-saddo upamākāranigamanattho’’ti <pb ed="M" n="1.0022" /> vatthuṃ yuttaṃ, so pana upamākāro niyamiyamāno atthato upamāva hotīti āha <hi rend="bold">‘‘upamāyaṃ āgato’’</hi>ti. Tathā ‘‘evaṃ iminā ākārena abhikkamitabba’’ntiādinā upadisiyamānāya samaṇasāruppāya ākappasampattiyā yo tattha upadisanākāro, so atthato upadeso evāti vuttaṃ, <hi rend="bold">‘‘evaṃ te…pe… upadese’’</hi>ti. Tathā ‘‘evametaṃ bhagavā, evametaṃ sugatā’’ti ettha ca bhagavatā yathāvuttamatthaṃ aviparītato jānantehi kataṃ tattha saṃvijjamānaguṇānaṃ pakārehi haṃsanaṃ udaggatākaraṇaṃ sampahaṃsanaṃ. Yo tattha sampahaṃsanākāroti yojetabbaṃ.</p>

<p rend="bodytext"><hi rend="bold">Evamevaṃ panāya</hi>nti ettha garahaṇākāroti yojetabbaṃ, so ca garahaṇākāro vasalīti-ādikhuṃsanasaddasannidhānato idha evaṃ-saddena pakāsitoti viññāyati. Yathā cettha, evaṃ upamākārādayopi upamādivasena vuttānaṃ puppharāsiādisaddānaṃ sannidhānatoti daṭṭhabbaṃ. Evaṃ, bhanteti pana dhammassa sādhukaṃ savanamanasikāre sanniyojitehi bhikkhūhi attano tattha ṭhitabhāvassa paṭijānanavasena vuttattā ettha evaṃ-saddo <hi rend="bold">‘‘vacanasampaṭicchanattho’’</hi>ti vutto. Tena <hi rend="bold">evaṃ, bhante</hi>ti sādhu, bhante, suṭṭhu, bhanteti vuttaṃ hoti. <hi rend="bold">Evañca vadehī</hi>ti yathāhaṃ vadāmi, evaṃ samaṇaṃ ānandaṃ vadehīti yo evaṃ vadanākāro idāni vattabbo, so evaṃ-saddena nidassīyatīti <hi rend="bold">‘‘nidassanattho’’</hi>ti vuttoti. <hi rend="bold">Evaṃ no</hi>ti etthāpi nesaṃ yathāvuttadhammānaṃ ahitadukkhāvahabhāve sanniṭṭhānajananatthaṃ anumatigahaṇavasena ‘‘saṃvattanti vā no vā, kathaṃ vo ettha hotī’’ti pucchāya katāya ‘‘evaṃ no ettha hotī’’ti vuttattā tadākārasanniṭṭhānaṃ evaṃ-saddena vibhāvitanti viññāyati. So pana tesaṃ dhammānaṃ ahitāya dukkhāya saṃvattanākāro niyamiyamāno avadhāraṇattho hotīti āha – <hi rend="bold">‘‘evaṃ no ettha hotītiādīsu avadhāraṇe’’</hi>ti.</p>

<p rend="bodytext"><hi rend="bold">Nānānayanipuṇa</hi>nti ekattanānattaabyāpāraevaṃdhammatāsaṅkhātā, nandiyāvaṭṭatipukkhalasīhavikkīḷitaaṅkusadisālocanasaṅkhātā vā ādhārādibhedavasena nānāvidhā nayā <hi rend="bold">nānānayā</hi>. Nayā vā pāḷigatiyo tā ca paññattianupaññattiādivasena saṃkilesabhāgiyādilokiyāditadubhayavomissakādivasena kusalādivasena khandhādivasena saṅgahādivasena samayavimuttādivasena ṭhapanādivasena kusalamūlādivasena tikappaṭṭhānādivasena <pb ed="M" n="1.0023" /> ca nānappakārāti <hi rend="bold">nānānayā,</hi> tehi nipuṇaṃ saṇhaṃ sukhumanti <hi rend="bold">nānānayanipuṇaṃ</hi>. Āsayova <hi rend="bold">ajjhāsayo,</hi> te ca sassatādibhedena tattha ca apparajakkhatādibhedena <hi rend="bold">aneke,</hi> attajjhāsayādayo eva vā samuṭṭhānaṃ uppattihetu etassāti <hi rend="bold">anekajjhāsayasamuṭṭhānaṃ</hi><pb ed="V" n="1.0021" />. <hi rend="bold">Atthabyañjanasampanna</hi>nti atthabyañjanaparipuṇṇaṃ upanetabbābhāvato, saṅkāsanapakāsanavivaraṇavibhajanauttānīkaraṇapaññattivasena chahi atthapadehi akkharapadabyañjanākāraniruttiniddesavasena chahi byañjanapadehi ca samannāgatanti vā attho daṭṭhabbo.</p>

<p rend="bodytext"><hi rend="bold">Vividhapāṭihāriya</hi>nti ettha pāṭihāriyapadassa vacanatthaṃ (udā. aṭṭha. 1; itivu. aṭṭha. nidānavaṇṇanā; dha. sa. mūlaṭī. 2) ‘‘paṭipakkhaharaṇato rāgādikilesāpanayanato <hi rend="bold">pāṭihāriya’’</hi>nti vadanti. Bhagavato pana paṭipakkhā rāgādayo na santi ye haritabbā, puthujjanānampi vigatūpakkilese aṭṭhaguṇasamannāgate citte hatapaṭipakkhe iddhividhaṃ pavattati, tasmā tattha pavattavohārena ca na sakkā idha <hi rend="bold">‘‘pāṭihāriya’’</hi>nti vattuṃ. Sace pana mahākāruṇikassa bhagavato veneyyagatā ca kilesā paṭipakkhā, tesaṃ haraṇato <hi rend="bold">‘‘pāṭihāriya’’</hi>nti vuttaṃ, evaṃ sati yuttametaṃ. Atha vā bhagavato ca sāsanassa ca paṭipakkhā titthiyā, tesaṃ haraṇato <hi rend="bold">pāṭihāriyaṃ</hi>. Te hi diṭṭhiharaṇavasena diṭṭhippakāsane asamatthabhāvena ca iddhiādesanānusāsanīhi haritā apanītā hontīti. <hi rend="bold">Paṭī</hi>ti vā ayaṃ saddo ‘‘pacchā’’ti etassa atthaṃ bodheti ‘‘tasmiṃ paṭipaviṭṭhamhi, añño āgañchi brāhmaṇo’’tiādīsu (su. ni. 985; cūḷani. vatthugāthā 4) viya, tasmā samāhite citte vigatūpakkilese katakiccena pacchāharitabbaṃ pavattetabbanti paṭihāriyaṃ, attano vā upakkilesesu catutthajjhānamaggehi haritesu pacchā haraṇaṃ paṭihāriyaṃ, iddhiādesanānusāsaniyo ca vigatūpakkilesena katakiccena ca sattahitatthaṃ puna pavattetabbā, haritesu ca attano upattilesesu parasattānaṃ upakkilesaharaṇāni hontīti paṭihāriyāni bhavanti, paṭihāriyameva <hi rend="bold">pāṭihāriyaṃ</hi>. Paṭihāriye vā iddhiādesanānusāsanisamudāye bhavaṃ ekekaṃ <hi rend="bold">pāṭihāriya</hi>nti vuccati. Paṭihāriyaṃ vā catutthajjhānaṃ maggo ca paṭipakkhaharaṇato, tattha jātaṃ, tasmiṃ vā nimittabhūte, tato vā āgatanti <hi rend="bold">pāṭihāriyaṃ</hi>. Tassa pana iddhiādibhedena visayabhedena ca bahuvidhassa <pb ed="M" n="1.0024" /> bhagavato desanāyaṃ labbhamānattā āha ‘‘vividhapāṭihāriya’’nti.</p>

<p rend="bodytext"><hi rend="bold">Na aññathā</hi>ti bhagavato sammukhā sutākārato na aññathāti attho, na pana bhagavato desitākārato. Acinteyyānubhāvā hi bhagavato desanā. Evañca katvā ‘‘sabbappakārena ko samattho viññātu’’nti idaṃ vacanaṃ samatthitaṃ bhavati, dhāraṇabaladassanañca na virujjhati sutākāraavirajjhanassa adhippetattā. Na hettha atthantaratāparihāro dvinnampi atthānaṃ ekavisayattā. Itarathā thero bhagavato desanāya sabbathā paṭiggahaṇe samattho asamattho cāti āpajjeyyāti.</p>

<p rend="bodytext">‘‘Yo <pb ed="V" n="1.0022" /> paro na hoti, so attā’’ti evaṃ vuttāya niyakajjhattasaṅkhātāya sasantatiyā vattanato tividhopi me-saddo kiñcāpi ekasmiṃ eva atthe dissati, karaṇasampadānasāminiddesavasena pana vijjamānaṃ bhedaṃ sandhāyāha, <hi rend="bold">‘‘me-saddo tīsu atthesu dissatī’’</hi>ti.</p>

<p rend="bodytext">Kiñcāpi upasaggo kiriyaṃ viseseti, jotakabhāvato pana satipi tasmiṃ suta-saddo eva taṃ taṃ attaṃ vadatīti anupasaggassa suta-saddassa atthuddhāre saupasaggassa gahaṇaṃ na virujjhatīti dassento <hi rend="bold">‘‘saupasaggo anupasaggo cā’’</hi>tiādimāha. <hi rend="bold">Assā</hi>ti suta-saddassa. Kammabhāvasādhanāni idha sutasadde sambhavantīti vuttaṃ <hi rend="bold">‘‘upadhāritanti vā upadhāraṇanti vā attho’’</hi>ti. <hi rend="bold">Mayāti atthe satī</hi>ti yadā me-saddassa kattuvasena karaṇaniddeso, tadāti attho. <hi rend="bold">Mamāti atthe satī</hi>ti yadā sambandhavasena sāminiddeso, tadā.</p>

<p rend="bodytext">Suta-saddasannidhāne payuttena evaṃ-saddena savanakiriyājotakena bhavitabbanti vuttaṃ <hi rend="bold">‘‘evanti sotaviññāṇādiviññāṇakiccanidassana’’</hi>nti. <hi rend="bold">Ādi</hi>-saddena sampaṭicchanādīnaṃ pañcadvārikaviññāṇānaṃ tadabhinīhaṭānañca manodvārikaviññāṇānaṃ gahaṇaṃ veditabbaṃ. Sabbesampi vākyānaṃ evakāratthasahitattā ‘‘suta’’nti etassa sutamevāti ayamattho labbhatīti āha <hi rend="bold">‘‘assavanabhāvapaṭikkhepato’’</hi>ti. Etena avadhāraṇena nirāsaṅkataṃ dasseti. Yathā ca sutaṃ sutamevāti niyametabbaṃ, taṃ sammā sutaṃ hotīti āha <hi rend="bold">‘‘anūnānadhikāviparītaggahaṇanidassana’’</hi>nti. Atha vā saddantaratthāpohanavasena <pb ed="M" n="1.0025" /> saddo atthaṃ vadatīti sutanti asutaṃ na hotīti ayametassa atthoti vuttaṃ <hi rend="bold">‘‘assavanabhāvapaṭikkhepato’’</hi>ti. Iminā diṭṭhādivinivattanaṃ karoti.</p>

<p rend="bodytext">Idaṃ vuttaṃ hoti – na idaṃ mayā diṭṭhaṃ, na sayambhūñāṇena sacchikataṃ, atha kho sutaṃ, tañca kho sammadevāti. Tenevāha <hi rend="bold">‘‘anūnānadhikāviparītaggahaṇanidassana’’</hi>nti. Avadhāraṇatthe vā evaṃ-sadde ayamatthayojanā karīyatīti tadapekkhassa suta-saddassa ayamattho vutto <hi rend="bold">‘‘assavanabhāvapaṭikkhepato’’</hi>ti. Tenevāha <hi rend="bold">‘‘anūnānadhikāviparītaggahaṇanidassana’’</hi>nti. Savanasaddo cettha kammattho veditabbo ‘‘suyyatī’’ti.</p>

<p rend="bodytext">Evaṃ savanahetusavanavisesavasena padattayassa ekena pakārena atthayojanaṃ dassetvā idāni pakārantarehi taṃ dassetuṃ <hi rend="bold">‘‘tathā eva’’</hi>ntiādi vuttaṃ. Tattha <hi rend="bold">tassā</hi>ti yā sā bhagavato sammukhā <pb ed="V" n="1.0023" /> dhammassavanākārena pavattā manodvāraviññāṇavīthi, tassā. Sā hi nānappakārena ārammaṇe pavattetuṃ samatthā. Tathā ca vuttaṃ <hi rend="bold">‘‘sotadvārānusārenā’’</hi>ti. <hi rend="bold">Nānappakārenā</hi>ti vakkhamānānaṃ anekavihitānaṃ byañjanatthaggahaṇānaṃ nānākārena. Etena imissā yojanāya ākārattho evaṃ-saddo gahitoti dīpeti. <hi rend="bold">Pavattibhāvappakāsana</hi>nti pavattiyā atthitāpakāsanaṃ. <hi rend="bold">Sutanti dhammappakāsana</hi>nti yasmiṃ ārammaṇe vuttappakārā viññāṇavīthi nānappakārena pavattā, tassa dhammattā vuttaṃ, na suta-saddassa dhammatthattā. Vuttassevatthassa pākaṭīkaraṇaṃ <hi rend="bold">‘‘ayaṃ hetthā’’</hi>tiādi. Tattha <hi rend="bold">viññāṇavīthiyā</hi>ti karaṇatthe karaṇavacanaṃ, <hi rend="bold">mayā</hi>ti kattuatthe.</p>

<p rend="bodytext"><hi rend="bold">Evanti niddisitabbappakāsana</hi>nti nidassanatthamevaṃ saddaṃ gahetvā vuttaṃ nidassetabbassa niddisitabbattābhāvābhāvato. Tena evaṃ-saddena sakalampi suttaṃ paccāmaṭṭhanti dasseti. Suta-saddassa kiriyāsaddattā savanakiriyāya ca sādhāraṇaviññāṇappabandhapaṭibaddhattā tattha ca puggalavohāroti vuttaṃ <hi rend="bold">‘‘sutanti puggalakiccappakāsana’’</hi>nti. Na hi puggalavohārarahite dhammappabandhe savanakiriyā labbhatīti.</p>

<p rend="bodytext"><hi rend="bold">Yassa cittasantānassā</hi>tiādipi ākāratthameva evaṃ-saddaṃ gahetvā purimayojanāya aññathā atthayojanaṃ dassetuṃ vuttaṃ. Tattha <hi rend="bold">ākārapaññattī</hi>ti upādāpaññatti eva dhammānaṃ pavattiākārupādānavasena tathā <pb ed="M" n="1.0026" /> vuttā. <hi rend="bold">Sutanti visayaniddeso</hi>ti sotabbabhūto dhammo savanakiriyākattupuggalassa savanakiriyāvasena pavattiṭṭhānanti katvā vuttaṃ. Cittasantānavinimuttassa paramatthato kassaci kattu abhāvepi saddavohārena buddhiparikappitabhedavacanicchāya cittasantānato aññaṃ viya taṃsamaṅgiṃ katvā vuttaṃ <hi rend="bold">‘‘cittasantānena taṃsamaṅgīno’’</hi>ti. Savanakiriyāvisayopi sotabbadhammo savanakiriyāvasena pavattacittasantānassa idha paramatthato kattubhāvato, savanavasena cittappavattiyā eva vā savanakiriyābhāvato taṃkiriyākattu ca visayo hotīti vuttaṃ <hi rend="bold">‘‘taṃsamaṅgīno kattuvisaye’’</hi>ti. Sutākārassa ca therassa sammānicchitabhāvato āha <hi rend="bold">‘‘gahaṇasanniṭṭhāna’’</hi>nti. Etena vā avadhāraṇatthaṃ evaṃ-saddaṃ gahetvā ayamatthayojanā katāti daṭṭhabbaṃ.</p>

<p rend="bodytext">Pubbe sutānaṃ nānāvihitānaṃ suttasaṅkhātānaṃ atthabyañjanānaṃ upadhāritarūpassa ākārassa nidassanassa, avadhāraṇassa vā pakāsanasabhāvo evaṃ-saddoti tadākārādiupadhāraṇassa puggalapaññattiyā upādānabhūtadhammappabandhabyāpāratāya vuttaṃ <hi rend="bold">‘‘evanti puggalakiccaniddeso’’</hi>ti. Savanakiriyā pana puggalavādinopi viññāṇanirapekkhā natthīti visesato viññāṇabyāpāroti āha <pb ed="V" n="1.0024" /><hi rend="bold">‘‘sutanti viññāṇakiccaniddeso’’</hi>ti. <hi rend="bold">Me</hi>ti saddappavattiyā ekanteneva sattavisayattā viññāṇakiccassa ca tattheva samodahitabbato <hi rend="bold">‘‘meti ubhayakiccayuttapuggalaniddeso’’</hi>ti vuttaṃ. Avijjamānapaññattivijjamānapaññattisabhāvā yathākkamaṃ evaṃ-saddasuta-saddānaṃ atthāti te tathārūpa-paññatti-upādānabhūta-dhammappabandhabyāpārabhāvena dassento āha – <hi rend="bold">‘‘evanti puggalakiccaniddeso, sutanti viññāṇakiccaniddeso’’</hi>ti. Ettha ca karaṇakiriyākattukamma-visesappakāsanavasena puggalabyāpāravisaya-puggalabyāpāranidassanavasena gahaṇākāragāhakatabbisayavisesaniddesavasena kattukaraṇabyāpāra-kattuniddesavasena ca dutiyādayo catasso atthayojanā dassitāti daṭṭhabbaṃ.</p>

<p rend="bodytext">Sabbassapi saddādhigamanīyassa atthassa paññattimukheneva paṭipajjitabbattā sabbapaññattīnañca vijjamānādivasena chasu paññattibhedesu antogadhattā tesu ‘‘eva’’ntiādīnaṃ paññattīnaṃ sarūpaṃ niddhārento āha <hi rend="bold">‘‘evanti ca meti cā’’</hi>tiādi. Tattha evanti ca meti ca vuccamānassa atthassa ākārādino <pb ed="M" n="1.0027" /> dhammānaṃ asalakkhaṇabhāvato avijjamānapaññattibhāvoti āha <hi rend="bold">‘‘saccikaṭṭhaparamatthavasena avijjamānapaññattī’’</hi>ti. Tattha <hi rend="bold">saccikaṭṭhaparamatthavasenā</hi>ti bhūtatthauttamatthavasena. Idaṃ vuttaṃ hoti – yo māyāmarīciādayo viya abhūtattho, anussavādīhi gahetabbo viya anuttamattho ca na hoti, so rūpasaddādisabhāvo, ruppanānubhavanādisabhāvo vā attho saccikaṭṭho paramattho cāti vuccati, na tathā evaṃ meti padānaṃ atthoti. Etamevatthaṃ pākaṭataraṃ kātuṃ <hi rend="bold">‘‘kiñhetthata’’</hi>ntiādi vuttaṃ. Sutanti pana saddāyatanaṃ sandhāyāha <hi rend="bold">‘‘vijjamānapaññattī’’</hi>ti. Teneva hi <hi rend="bold">‘‘yañhi taṃ ettha sotena upaladdha’’</hi>nti vuttaṃ. Sotadvārānusārena upaladdhanti pana vutte atthabyañjanādi sabbaṃ labbhatīti. <hi rend="bold">Taṃ taṃ upādāya vattabbato</hi>ti sotapathamāgate dhamme upādāya tesaṃ upadhāritākārādino paccāmasanavasena evanti, sasantatipariyāpanne khandhe upādāya meti vattabbattāti attho. Diṭṭhādisabhāvarahite saddāyatane pavattamānopi sutavohāro ‘‘dutiyaṃ tatiya’’ntiādiko viya paṭhamādīni diṭṭhamutaviññāte apekkhitvā pavattoti āha <hi rend="bold">‘‘diṭṭhādīni upanidhāya vattabbato’’</hi>ti. Asutaṃ na hotīti hi sutanti pakāsitoyamatthoti.</p>

<p rend="bodytext">Attanā paṭividdhā suttassa pakāravisesā evanti therena paccāmaṭṭhāti āha <hi rend="bold">‘‘asammohaṃ dīpetī’’</hi>ti. <hi rend="bold">Nānappakārapaṭivedhasamattho hotī</hi>ti etena vakkhamānassa suttassa nānappakārataṃ duppaṭivijjhatañca dasseti. <hi rend="bold">Sutassa asammosaṃ dīpetī</hi>ti sutākārassa yāthāvato dassiyamānattā vuttaṃ. <hi rend="bold">Asammohenā</hi>ti sammohābhāvena, paññāya eva vā savanakālasambhūtāya taduttarakālapaññāsiddhi <pb ed="V" n="1.0025" />. Evaṃ <hi rend="bold">asammosenā</hi>ti etthāpi vattabbaṃ. Byañjanānaṃ paṭivijjhitabbo ākāro nātigambhīro yathāsutadhāraṇameva tattha karaṇīyanti satiyā byāpāro adhiko, paññā tattha guṇībhūtāti vuttaṃ <hi rend="bold">‘‘paññāpubbaṅgamāyā’’</hi>tiādi paññāya pubbaṅgamāti katvā. Pubbaṅgamatā cettha padhānatā ‘‘manopubbaṅgamā’’tiādīsu viya. Pubbaṅgamatāya vā cakkhuviññāṇādīsu āvajjanādīnaṃ viya appadhānatte paññā pubbaṅgamā etissāti ayampi attho yujjati, evaṃ sati <hi rend="bold">pubbaṅgamāyā</hi>ti etthāpi vuttavipariyāyena yathāsambhavaṃ attho veditabbo. <hi rend="bold">Atthabyañjanasampannassā</hi>ti atthabyañjanaparipuṇṇassa <pb ed="M" n="1.0028" />, saṅkāsana-pakāsana-vivaraṇa-vibhajana-uttānīkaraṇapaññattivasena chahi atthapadehi, akkharapadabyañjanākāraniruttiniddesavasena chahi byañjanapadehi ca samannāgatassāti vā attho daṭṭhabbo.</p>

<p rend="bodytext"><hi rend="bold">Yoniso manasikāraṃ dīpeti</hi> evaṃ-saddena vuccamānānaṃ ākāranidassanāvadhāraṇatthānaṃ aviparītasaddhammavisayattāti adhippāyo. <hi rend="bold">Avikkhepaṃ dīpetī</hi>ti ‘‘oghataraṇasuttaṃ kattha bhāsita’’ntiādipucchāvasena pakaraṇappavattassa vakkhamānassa suttassa savanaṃ samādhānamantarena na sambhavatīti katvā vuttaṃ. <hi rend="bold">Vikkhittacittassā</hi>tiādi tassevatthassa samatthanavasena vuttaṃ. <hi rend="bold">Sabbasampattiyā</hi>ti atthabyañjanadesaka-payojanādisampattiyā. Aviparītasaddhammavisayehi viya ākāranidassanāvadhāraṇatthehi yonisomanasikārassa, saddhammassavanena viya ca avikkhepassa yathā yonisomanasikārena phalabhūtena attasammāpaṇidhipubbekatapuññatānaṃ siddhi vuttā tadavinābhāvato, evaṃ avikkhepeneva phalabhūtena kāraṇabhūtānaṃ saddhammassavanasappurisūpanissayānaṃ siddhi dassetabbā siyā assutavato sappurisūpanissayarahitassa ca tadabhāvato. ‘‘Na hi vikkhittacitto’’tiādinā samatthanavacanena pana avikkhepena kāraṇabhūtena sappurisūpanissayena ca phalabhūtassa saddhammassavanassa siddhi dassitā. Ayaṃ panettha adhippāyo yutto siyā, saddhammassavanasappurisūpanissayā na ekantena avikkhepassa kāraṇaṃ bāhiraṅgattā. Avikkhepo pana sappurisūpanissayo viya saddhammassavanassa ekantakāraṇanti, evampi avikkhepena sappurisūpanissayasiddhijotanā na samatthitāva, no na samatthitā vikkhittacittānaṃ sappurisapayirūpāsanābhāvassa atthasiddhito. Ettha ca purimaṃ phalena kāraṇassa siddhidassanaṃ nadīpūrena viya upari vuṭṭhisabbhāvassa. Dutiyaṃ kāraṇena phalassa siddhidassanaṃ daṭṭhabbaṃ ekantavassinā viya meghavuṭṭhānena vuṭṭhippavattiyā.</p>

<p rend="bodytext">Bhagavato vacanassa atthabyañjanapabheda-paricchedavasena sakalasāsanasampatti-ogāhanākāro niravasesaparahita-pāripūrikāraṇanti vuttaṃ <hi rend="bold">‘‘evaṃ bhaddako ākāro’’</hi>ti. Yasmā na hotīti sambandho <pb ed="V" n="1.0026" />. <hi rend="bold">Pacchimacakkadvayasampatti</hi>nti attasammāpaṇidhi-pubbekatapuññatā-saṅkhātaṃ guṇadvayaṃ. Aparāparavuttiyā cettha cakkabhāvo, caranti etehi sattā, sampattibhavesūti vā <pb ed="M" n="1.0029" />. Ye sandhāya vuttaṃ ‘‘cattārimāni, bhikkhave, cakkāni, yehi samannāgatānaṃ devamanussānaṃ catucakkaṃ vattatī’’tiādi (a. ni. 4.31). Purimapacchimabhāvo cettha desanakkamavasena daṭṭhabbo. <hi rend="bold">Pacchimacakkadvayasiddhiyā</hi>ti pacchimacakkadvayassa ca atthitāya. Sammāpaṇihitatto pubbe ca katapuñño suddhāsayo hoti tadasuddhihetūnaṃ kilesānaṃ dūrībhāvatoti āha <hi rend="bold">‘‘āsayasuddhi siddhā hotī’’</hi>ti. Tathā hi vuttaṃ – ‘‘sammāpaṇihitaṃ cittaṃ, seyyaso naṃ tato kare’’ti (dha. pa. 43) ‘‘katapuññosi, tvaṃ ānanda, padhānamanuyuñja, khippaṃ hohisi anāsavo’’ti (dī. ni. 2.207) ca. Tenevāha <hi rend="bold">‘‘āsayasuddhiyā adhigamabyattisiddhī’’</hi>ti. <hi rend="bold">Payogasuddhiyā</hi>ti yonisomanasikārapubbaṅgamassa dhammassavanapayogassa visadabhāvena. Tathā cāha <hi rend="bold">‘‘āgamabyattisiddhī’’</hi>ti, sabbassa vā kāyavacīpayogassa niddosabhāvena. Parisuddhakāyavacīpayogo hi vippaṭisārābhāvato avikkhittacitto pariyattiyaṃ visārado hotīti.</p>

<p rend="bodytext"><hi rend="bold">Nānappakārapaṭivedhadīpakenā</hi>tiādinā atthabyañjanesu therassa evaṃ-saddasuta-saddānaṃ asammohāsammosadīpanato catupaṭisambhidāvasena atthayojanaṃ dasseti. Tattha <hi rend="bold">sotabbabhedapaṭivedhadīpakenā</hi>ti etena ayaṃ suta-saddo evaṃ-saddasannidhānato, vakkhamānāpekkhāya vā sāmaññeneva sotabbadhammavisesaṃ āmasatīti dīpeti. Manodiṭṭhīhi pariyattidhammānaṃ anupekkhanasuppaṭivedhā visesato manasikārapaṭibaddhāti te vuttanayena yonisomanasikāradīpakena evaṃ saddena yojetvā, savanadhāraṇavacīparicayā pariyattidhammānaṃ visesena sotāvadhānapaṭibaddhāti te vuttanayena avikkhepadīpakena suta-saddena yojetvā dassento sāsanasampattiyā dhammassavane ussāhaṃ janeti. Tattha <hi rend="bold">dhammā</hi>ti pariyattidhammā. <hi rend="bold">Manasā anupekkhitā</hi>ti ‘‘idha sīlaṃ kathitaṃ, idha samādhi, idha paññā, ettakā ettha anusandhiyo’’tiādinā nayena manasā anupekkhitā. <hi rend="bold">Diṭṭhiyā suppaṭividdhā</hi>ti nijjhānakkhanti bhūtāya, ñātapariññāsaṅkhātāya vā diṭṭhiyā tattha tattha vuttarūpārūpadhamme ‘‘iti rūpaṃ, ettakaṃ rūpa’’ntiādinā suṭṭhu vavatthapetvā paṭividdhā.</p>

<p rend="bodytext"><hi rend="bold">Sakalena vacanenā</hi>ti pubbe tīhi padehi visuṃ visuṃ yojitattā vuttaṃ. <hi rend="bold">Attano adahanto</hi>ti ‘‘mameda’’nti attani aṭṭhapento. Bhummatthe cetaṃ <pb ed="M" n="1.0030" /> sāmivacanaṃ. <hi rend="bold">Asappurisabhūmi</hi>nti akataññutaṃ. ‘‘Idhekacco pāpabhikkhu tathāgatappaveditaṃ dhammavinayaṃ pariyāpuṇitvā attano dahatī’’ti (pārā. 195) evaṃ vuttaṃ anariyavohārāvatthaṃ, sā eva anariyavohārāvatthā asaddhammo <pb ed="V" n="1.0027" />. Nanu ca ānandattherassa ‘‘mamedaṃ vacana’’nti adhimānassa, mahākassapattherādīnañca tadāsaṅkāya abhāvato asappurisabhūmi-samatikkamādivacanaṃ niratthakanti? Nayidamevaṃ. ‘‘Evaṃ me suta’’nti vadantena ayampi attho vibhāvitoti dassanato. Keci pana ‘‘devatānaṃ parivitakkāpekkhaṃ tathāvacananti edisī codanā anavakāsā’’ti vadanti. Tasmiṃ kira khaṇe ekaccānaṃ devatānaṃ evaṃ cetaso parivitakko udapādi ‘‘bhagavā ca parinibbuto, ayañca āyasmā desanākusalo idāni dhammaṃ deseti, sakyakulappasuto tathāgatassa bhātā cūḷapituputto. Kiṃ nu kho sayaṃ sacchikataṃ dhammaṃ deseti? Udāhu bhagavato eva vacanaṃ yathāsuta’’nti, evaṃ tadāsaṅkitappakārato asappurisabhūmisamokkamādito atikkamādi vibhāvitanti. <hi rend="bold">Appetī</hi>ti nidasseti. Diṭṭhadhammika-samparāyika-paramatthesu yathārahaṃ satte netīti netti, dhammo eva netti <hi rend="bold">dhammanetti</hi>.</p>

<p rend="bodytext">Daḷhataraniviṭṭhā vicikicchā <hi rend="bold">kaṅkhā,</hi> nātisaṃsappanā matibhedamattā <hi rend="bold">vimati. Assaddhiyaṃ vināsetī</hi>ti bhagavatā bhāsitattā sammukhāvassa paṭiggahitattā khalitaduruttādigahaṇadosābhāvato ca. Ettha ca paṭhamādayo tisso atthayojanā ākārādiatthesu aggahitavisesameva evaṃ-saddaṃ gahetvā dassitā, tato parā catasso ākāratthameva evaṃ-saddaṃ gahetvā vibhāvitā. Pacchimā pana tisso yathākkamaṃ ākāratthaṃ nidassanatthaṃ avadhāraṇatthañca evaṃ-saddaṃ gahetvā yojitāti daṭṭhabbaṃ.</p>

<p rend="bodytext"><hi rend="bold">Eka</hi>-saddo aññaseṭṭhaasahāyasaṅkhayādīsu dissati. Tathā hesa ‘‘sassato attā ca loko ca, idameva saccaṃ moghamaññanti ittheke abhivadantī’’tiādīsu (ma. ni. 3.27) aññatthe dissati. ‘‘Cetaso ekodibhāva’’ntiādīsu (dī. ni. 1.228; pārā. 11) seṭṭhe, ‘‘eko vūpakaṭṭho’’tiādīsu (dī. ni. 1.405) asahāye, ‘‘ekova kho, bhikkhave, khaṇo ca samayo ca brahmacariyavāsāyā’’tiādīsu (a. ni. 8.29) saṅkhayāyaṃ. Idhāpi saṅkhayāyanti dassento āha <hi rend="bold">‘‘ekanti</hi><pb ed="M" n="1.0031" /><hi rend="bold">gaṇanaparicchedaniddeso’’</hi>ti. <hi rend="bold">Kālañca samayañcā</hi>ti yuttakālañca paccayasāmaggiñca. <hi rend="bold">Khaṇo</hi>ti okāso. Tathāgatuppādādiko hi maggabrahmacariyassa okāso tappaccayassa paṭilābhahetuttā. Khaṇo eva ca samayo, yo khaṇoti ca samayoti ca vuccati, so eko evāti hi attho. <hi rend="bold">Mahāsamayo</hi>ti mahāsamūho. <hi rend="bold">Samayopi kho</hi>ti sikkhāpadapūraṇassa hetupi. <hi rend="bold">Samayappavādake</hi>ti diṭṭhippavādake. Tattha hi nisinnā titthiyā attano attano samayaṃ pavadanti. <hi rend="bold">Atthābhisamayā</hi>ti hitapaṭilābhā. Abhisametabboti abhisamayo, abhisamayo attho <hi rend="bold">abhisamayattho</hi>ti pīḷanādīni abhisametabbabhāvena ekībhāvaṃ upanetvā <pb ed="V" n="1.0028" /> vuttāni. Abhisamayassa vā paṭivedhassa visayabhūto attho <hi rend="bold">abhisamayattho</hi>ti tāneva tathā ekattena vuttāni. Tattha <hi rend="bold">pīḷanaṃ</hi> dukkhasaccassa taṃsamaṅgino hiṃsanaṃ avipphārikatākaraṇaṃ, <hi rend="bold">santāpo</hi> dukkhadukkhatādivasena santāpanaṃ paridahanaṃ.</p>

<p rend="bodytext">Tattha sahakārikāraṇaṃ sannijjhaṃ sameti samavetīti <hi rend="bold">samayo,</hi> samavāyo. Sameti samāgacchati ettha maggabrahmacariyaṃ tadādhārapuggalehīti <hi rend="bold">samayo,</hi> khaṇo. Sameti ettha, etena vā saṃgacchati satto, sabhāvadhammo vā sahajātādīhi, uppādādīhi vāti <hi rend="bold">samayo,</hi> kālo. Dhammappavattimattatāya atthato abhūtopi hi kālo dhammappavattiyā adhikaraṇaṃ karaṇaṃ viya ca parikappanāmattasiddhena rūpena voharīyatīti. Samaṃ, saha vā avayavānaṃ ayanaṃ pavatti avaṭṭhānanti <hi rend="bold">samayo,</hi> samūho yathā ‘‘samudāyo’’ti. Avayavasahāvaṭṭhānameva hi samūhoti. Avasesapaccayānaṃ samāgame eti phalaṃ etasmā uppajjati pavattati cāti <hi rend="bold">samayo,</hi> hetu yathā ‘‘samudayo’’ti. Sameti saṃyojanabhāvato sambandho eti attano visaye pavattati, daḷhaggahaṇabhāvato vā saṃyuttā ayanti pavattanti sattā yathābhinivesaṃ etenāti <hi rend="bold">samayo,</hi> diṭṭhi. Diṭṭhisaṃyojanena hi sattā ativiya bajjhantīti. Samiti saṃgati samodhānanti <hi rend="bold">samayo,</hi> paṭilābho. Samassa nirodhassa yānaṃ, sammā vā yānaṃ apagamo apavatti <hi rend="bold">samayo,</hi> pahānaṃ. Abhimukhaṃ ñāṇena sammā etabbo adhigantabboti <hi rend="bold">abhisamayo,</hi> dhammānaṃ aviparīto sabhāvo. Abhimukhabhāvena sammā eti gacchati bujjhatīti <hi rend="bold">abhisamayo,</hi> dhammānaṃ aviparītasabhāvāvabodho <pb ed="M" n="1.0032" />. Evaṃ tasmiṃ tasmiṃ atthe samayasaddappavatti veditabbā. Samayasaddassa atthuddhāre abhisamayasaddassa udāharaṇaṃ vuttanayeneva veditabbaṃ. <hi rend="bold">Assā</hi>ti samayasaddassa. <hi rend="bold">Kālo attho</hi> samavāyādīnaṃ atthānaṃ idha asambhavato desadesakaparisānaṃ viya suttassa nidānabhāvena kālassa apadisitabbato ca.</p>

<p rend="bodytext">Kasmā panettha aniyamitavaseneva kālo niddiṭṭho? Na utusaṃvaccharādivasena niyamitoti āha <hi rend="bold">‘‘tattha kiñcāpī’’</hi>tiādi. Utusaṃvaccharādivasena niyamaṃ akatvā samayasaddassa vacane ayampi guṇo laddho hotīti dassento <hi rend="bold">‘‘ye vā ime’’</hi>tiādimāha. Sāmaññajotanā hi visese avatiṭṭhatīti. Tattha <hi rend="bold">diṭṭhadhammasukhavihārasamayo</hi> devasikaṃ jhānaphalasamāpattīhi vītināmanakālo, visesato sattasattāhāni. <hi rend="bold">Suppakāsā</hi>ti dasasahassilokadhātupakampana-obhāsapātubhāvādīhi pākaṭā. Yathāvuttappabhedesu eva samayesu ekadesaṃ pakārantarehi saṅgahetvā dassetuṃ <hi rend="bold">‘‘yo cāya’’</hi>ntiādimāha. Tathā hi ñāṇakiccasamayo, attahitapaṭipattisamayo <pb ed="V" n="1.0029" /> ca abhisambodhisamayo, ariyatuṇhībhāvasamayo, diṭṭhadhammasukhavihārasamayo, karuṇākiccaparahitapaṭipattidhammīkathāsamayā, desanāsamayo eva.</p>

<p rend="bodytext">Karaṇavacanena niddeso katoti sambandho. <hi rend="bold">Tatthā</hi>ti abhidhammatadaññasuttapadavinayesu. <hi rend="bold">Tathā</hi>ti bhummakaraṇehi. <hi rend="bold">Adhikaraṇattho</hi> ādhārattho. Bhāvo nāma kiriyā, tāya kiriyantaralakkhaṇaṃ <hi rend="bold">bhāvenabhāvalakkhaṇaṃ</hi>. Tattha yathā kālo sabhāvadhammaparicchinno sayaṃ paramatthato avijjamānopi ādhārabhāvena paññāto taṅkhaṇappavattānaṃ tato pubbe parato ca abhāvato ‘‘pubbaṇhe jāto, sāyanhe gacchatī’’ti ca ādīsu, samūho ca avayavavinimutto visuṃ avijjamānopi kappanāmattasiddho avayavānaṃ ādhārabhāvena paññāpīyati yathā ‘‘rukkhe sākhā, yavarāsiyaṃ sambhūto’’tiādīsu, evaṃ idhāpīti dassento āha <hi rend="bold">‘‘adhikaraṇañhi…pe… dhammāna’’</hi>nti. Yasmiṃ kāle, dhammapuñje vā kāmāvacaraṃ kusalaṃ cittaṃ uppannaṃ hoti, tasmiṃ eva kāle dhammapuñje ca phassādayopi hontīti ayaṃ hi tattha attho. Yathā ca ‘‘gāvīsu duyhamānāsu gato, duddhāsu āgato’’ti dohanakiriyāya gamanakiriyā lakkhīyati, evaṃ idhāpi yasmiṃ samaye, tasmiṃ samayeti ca vutte <pb ed="M" n="1.0033" /> ‘‘satī’’ti ayamattho viññāyamāno eva hoti padatthassa sattāvirahābhāvatoti samayassa sattākiriyāya cittassa uppādakiriyā phassādibhavanakiriyā ca lakkhīyati. <hi rend="bold">Yasmiṃ samaye</hi>ti yasmiṃ navame khaṇe, yasmiṃ yonisomanasikārādihetumhi, paccayasamavāye vā sati kāmāvacaraṃ kusalaṃ cittaṃ uppannaṃ hoti, tasmiṃyeva khaṇe, hetumhi, paccayasamavāye vā phassādayopi hontīti ubhayattha samayasadde bhummaniddeso kato lakkhaṇabhūtabhāvayuttoti dassento āha <hi rend="bold">‘‘khaṇa…pe… lakkhīyatī’’</hi>ti.</p>

<p rend="bodytext"><hi rend="bold">Hetuattho karaṇattho ca sambhavati</hi> ‘‘annena vasati, vijjāya vasati, pharasunā chindati, kudālena khaṇatī’’tiādīsu viya. Vītikkamañhi sutvā bhikkhusaṅghaṃ sannipātāpetvā otiṇṇavatthukaṃ puggalaṃ paṭipucchitvā vigarahitvā ca taṃ taṃ vatthuotiṇṇakālaṃ anatikkamitvā teneva kālena sikkhāpadāni paññapento bhagavā viharati sikkhāpadapaññattihetuñca apekkhamāno tatiyapārājikādīsu viya.</p>

<p rend="bodytext"><hi rend="bold">Accantameva</hi> ārambhato paṭṭhāya yāva desanāniṭṭhānaṃ. Parahitapaṭipattisaṅkhātena <hi rend="bold">karuṇāvihārena. Tadatthajotanattha</hi>nti accantasaṃyogatthajotanatthaṃ. <hi rend="bold">Upayoganiddeso kato</hi> yathā ‘‘māsaṃ sajjhāyatī’’ti <pb ed="V" n="1.0030" />. <hi rend="bold">Porāṇā</hi>ti aṭṭhakathācariyā. <hi rend="bold">Abhilāpamattabhedo</hi>ti vacanamattena viseso. Tena suttavinayesu vibhattibyattayo katoti dasseti.</p>

<p rend="bodytext"><hi rend="bold">Seṭṭha</hi>nti seṭṭhavācakaṃ vacanaṃ ‘‘seṭṭha’’nti vuttaṃ seṭṭhaguṇasahacaraṇato, tathā <hi rend="bold">‘‘uttama’’</hi>nti etthāpi. <hi rend="bold">Gāravayutto</hi>ti garubhāvayutto garuguṇayogato, garukaraṇārahatāya vā gāravayutto. <hi rend="bold">Vuttoyeva,</hi> na pana idha vattabbo visuddhimaggassa imissā aṭṭhakathāya ekadesabhāvatoti adhippāyo.</p>

<p rend="bodytext">Aparo nayo (itivu. aṭṭha. nidānavaṇṇanā; sārattha. ṭī. 1.1.verañjakaṇḍavaṇṇanā; visuddhi. mahāṭī. 1.144) – bhāgavāti bhagavā, bhatavāti bhagavā, bhāge vanīti bhagavā, bhage vanīti bhagavā, bhattavāti bhagavā, bhage vamīti bhagavā, bhāge vamīti bhagavā.</p>

<p rend="gatha1">‘‘Bhāgavā <pb ed="M" n="1.0034" /> bhatavā bhāge, bhage ca vani bhattavā;</p>

<p rend="gathalast">Bhage vami tathā bhāge, vamīti bhagavā jino’’.</p>

<p rend="bodytext">Tattha kathaṃ <hi rend="bold">bhāgavāti bhagavā</hi>? Ye te sīlādayo dhammakkhandhā guṇabhāgā guṇakoṭṭhāsā, te anaññasādhāraṇā niratisayā tathāgate atthi upalabbhanti. Tathā hissa sīlaṃ samādhi paññā vimutti vimuttiñāṇadassanaṃ, hirī ottappaṃ, saddhā vīriyaṃ, sati sampajaññaṃ, sīlavisuddhi diṭṭhivisuddhi, samatho vipassanā, tīṇi kusalamūlāni, tīṇi sucaritāni, tayo sammāvitakkā, tisso anavajjasaññā, tisso dhātuyo, cattāro satipaṭṭhānā, cattāro sammappadhānā, cattāro iddhipādā, cattāro ariyamaggā, cattāri ariyaphalāni, catasso paṭisambhidā, catuyoniparicchedakañāṇāni, cattāro ariyavaṃsā, cattāri vesārajjañāṇāni, pañca padhāniyaṅgāni, pañcaṅgiko sammāsamādhi, pañcañāṇiko sammāsamādhi, pañcindriyāni, pañca balāni, pañca nissāraṇīyā dhātuyo, pañca vimuttāyatanañāṇāni, pañca vimuttiparipācanīyā saññā, cha anussatiṭṭhānāni, cha gāravā, cha nissāraṇīyā dhātuyo, cha satatavihārā, cha anuttariyāni, cha nibbedhabhāgiyā saññā, cha abhiññā, cha asādhāraṇañāṇāni, satta aparihāniyā dhammā, satta ariyadhammā, satta ariyadhanāni, satta bojjhaṅgā, satta sappurisadhammā, satta nijjaravatthūni, satta saññā, sattadakkhiṇeyyapuggaladesanā, sattakhīṇāsavabaladesanā, aṭṭhapaññāpaṭilābhahetudesanā aṭṭha sammattāni, aṭṭhalokadhammātikkamo, aṭṭha <pb ed="V" n="1.0031" /> ārambhavatthūni, aṭṭhaakkhaṇadesanā, aṭṭha mahāpurisavitakkā, aṭṭhaabhibhāyatanadesanā, aṭṭha vimokkhā, nava yonisomanasikāramūlakā dhammā, nava pārisuddhipadhāniyaṅgāni, navasattāvāsadesanā, nava āghātapaṭivinayā, nava saññā, navanānattā, nava anupubbavihārā, dasa nāthakaraṇā dhammā, dasa kasiṇāyatanāni, dasa kusalakammapathā, dasa sammattāni, dasa ariyavāsā, dasa asekkhadhammā, dasa tathāgatabalāni, ekādasa mettānisaṃsā, dvādasa dhammācakkākārā, terasa dhutaguṇā, cuddasa buddhañāṇāni, pañcadasa vimuttiparipācanīyā dhammā, soḷasavidhā ānāpānassati, soḷasa aparantapanīyā dhammā, aṭṭhārasa buddhadhammā, ekūnavīsati paccavekkhaṇañāṇāni, catucattālīsa ñāṇavatthūni, paññāsa udayabbayañāṇāni, paropaññāsa kusalā dhammā, sattasattati ñāṇavatthūni, catuvīsatikoṭisatasahassasaṅkhasamāpattisañcārimahāvajirañāṇaṃ <pb ed="M" n="1.0035" />, anantanayasamantapaṭṭhāna-pavicaya-paccavekkhaṇadesanāñāṇāni, tathā anantāsu lokadhātūsu anantānaṃ sattānaṃ āsayādivibhāvanañāṇāni cāti evamādayo anantāparimāṇabhedā anaññasādhāraṇā niratisayā guṇabhāgā guṇakoṭṭhāsā saṃvijjanti upalabbhanti, tasmā yathāvuttavibhāgā guṇabhāgā assa atthīti ‘‘bhāgavā’’ti vattabbe ākārassa rassattaṃ katvā ‘‘bhagavā’’ti vutto. Evaṃ tāva bhāgavāti <hi rend="bold">bhagavā</hi>.</p>

<p rend="gatha1">‘‘Yasmā sīlādayo sabbe, guṇabhāgā asesato;</p>

<p rend="gathalast">Vijjanti sugate tasmā, bhagavāti pavuccati’’.</p>

<p rend="bodytext">Kathaṃ <hi rend="bold">bhatavāti bhagavā</hi>? Ye te sabbalokahitāya ussukkamāpannehi manussattādike aṭṭha dhamme samodhānetvā sammāsambodhiyā katamahābhinīhārehi mahābodhisattehi paripūritabbā dānapāramī, sīla, nekkhamma, paññā, vīriya, khanti, sacca, adhiṭṭhāna, mettā, upekkhāpāramīti dasa pāramiyo, dasa upapāramiyo, dasa paramatthapāramiyoti samatiṃsa pāramiyo, dānādīni cattāri saṅgahavatthūni, saccādīni cattāri adhiṭṭhānāni, aṅgapariccāgo, jīvita, rajja, putta, dārapariccāgoti pañca mahāpariccāgā, pubbayogo, pubbacariyā, dhammakkhānaṃ, ñātatthacariyā, lokatthacariyā, buddhicariyāti evamādayo, saṅkhepato vā sabbe puññañāṇasambhārā buddhakaradhammā, te mahābhinīhārato paṭṭhāya kappānaṃ satasahassādhikāni cattāri asaṅkhyeyyāni yathā hānabhāgiyā saṃkilesabhāgiyā ṭhitibhāgiyā vā na honti, atha kho uttaruttari visesabhāgiyāva honti, evaṃ sakkaccaṃ nirantaraṃ anavasesato bhatā sambhatā assa atthīti ‘‘bhatavā’’ti vattabbe ‘‘bhagavā’’ti vutto niruttinayena ta-kārassa ga-kāraṃ katvā <pb ed="V" n="1.0032" />. Atha vā <hi rend="bold">bhatavā</hi>ti teyeva yathāvutte buddhakaradhamme vuttanayeneva bhari, sambhari, paripūresīti attho. Evampi bhatavāti <hi rend="bold">bhagavā</hi>.</p>

<p rend="gatha1">‘‘Sammāsambodhiyā sabbe, dānapāramiādike;</p>

<p rend="gathalast">Sambhāre bhatavā nātho, tasmāpi bhagavā mato’’.</p>

<p rend="bodytext">Kathaṃ <hi rend="bold">bhāge vanīti bhagavā</hi>? Ye te catuvīsatikoṭisatasahassasaṅkhā devasikaṃ vaḷañjanakasamāpattibhāgā, te anavasesato lokahitatthaṃ <pb ed="M" n="1.0036" /> attano ca diṭṭhadhammasukhavihāratthaṃ niccakappaṃ vani, bhaji, sevi, bahulamakāsīti bhāge vanīti <hi rend="bold">bhagavā</hi>. Atha vā abhiññeyyadhammesu kusalādīsu khandhādīsu ca ye te pariññeyyādivasena saṅkhepato vā catubbidhā abhisamayabhāgā, vitthārato pana ‘‘cakkhu pariññeyyaṃ sotaṃ…pe… jarāmaraṇaṃ pariññeyya’’ntiādinā (paṭi. ma. 1.21) aneke pariññeyyabhāgā, ‘‘cakkhussa samudayo pahātabbo…pe… jarāmaraṇassa samudayo pahātabbo’’tiādinā pahātabbabhāgā, ‘‘cakkhussa nirodho…pe… jarāmaraṇassa nirodho sacchikātabbo’’tiādinā sacchikātabbabhāgā, ‘‘cakkhunirodhagāminīpaṭipadā’’tiādinā, ‘‘cattāro satipaṭṭhānā’’tiādinā ca anekabhedā bhāvetabbabhāgā ca dhammā, te sabbe vani, bhaji, yathārahaṃ gocarabhāvanāsevanānaṃ vasena sevi. Evampi bhāge vanīti <hi rend="bold">bhagavā</hi>. Atha vā ‘‘ye ime sīlādayo dhammakkhandhā sāvakehi sādhāraṇā guṇakoṭṭhāsā guṇabhāgā, kinti nu kho te vineyyasantānesu patiṭṭhapeyya’’nti mahākaruṇāya vani abhipatthayi, sā cassa abhipatthanā yathādhippetaphalāvahā ahosi. Evampi bhāge vanīti <hi rend="bold">bhagavā</hi>.</p>

<p rend="gatha1">‘‘Yasmā ñeyyasamāpatti-guṇabhāge tathāgato;</p>

<p rend="gathalast">Bhaji patthayi sattānaṃ, hitāya bhagavā tato’’.</p>

<p rend="bodytext">Kathaṃ <hi rend="bold">bhage vanīti bhagavā</hi>? Samāsato tāva katapuññehi payogasampannehi yathāvibhavaṃ bhajīyantīti bhagā, lokiyalokuttarasampattiyo. Tattha lokiye tāva tathāgato sammāsambodhito pubbe bodhisattabhūto paramukkaṃsagate, vani, bhaji, sevi, yattha patiṭṭhāya niravasesato buddhakaradhamme samannānento buddhadhamme paripācesi, buddhabhūto pana te niravajjesu upasaṃhite anaññasādhāraṇe lokuttarepi, vani, bhaji, sevi, vitthārato pana padesarajja-issariyacakkavattisampatti-devarajjasampattiādivasena jhāna-vimokkha-samādhisamāpatti-ñāṇadassana-maggabhāvanā-phalasacchi-kiriyādi-uttarimanussadhammavasena <pb ed="V" n="1.0033" /> ca anekavihite anaññasādhāraṇe, bhage, vani, bhaji, sevi. Evampi bhage vanīti <hi rend="bold">bhagavā</hi>.</p>

<p rend="gatha1">‘‘Yā <pb ed="M" n="1.0037" /> tā sampattiyo loke, yā ca lokuttarā puthu;</p>

<p rend="gathalast">Sabbā tā bhaji sambuddho, tasmāpi bhagavā mato’’.</p>

<p rend="bodytext">Kathaṃ <hi rend="bold">sattavāti bhagavā</hi>? Bhattā daḷhabhattikā assa bahū atthīti bhattavā. Tathāgato hi mahākaruṇāsabbaññutaññāṇādi-aparimitanirupamappabhāva-guṇavisesasamaṅgibhāvato sabbasattuttamo, sabbānatthaparihārapubbaṅgamāya niravasesahitasukhavidhānatapparāya niratisayāya payogasampattiyā sadevamanussāya pajāya accantupakāritāya dvattiṃsamahāpurisalakkhaṇaasīti anubyañjanabyāmappabhādi anaññasādhāraṇavisesapaṭimaṇḍitarūpakāyatāya yathābhuccaguṇādhigatena ‘‘itipi so bhagavā’’tiādinayappavattena lokattayabyāpinā suvipulena suvisuddhena ca thutighosena samannāgatattā ukkaṃsapāramippattāsu appicchatāsantuṭṭhiādīsu suppatiṭṭhitabhāvato dasabalacatuvesārajjādi-niratisayaguṇavisesa-samaṅgībhāvato ca rūpappamāṇo rūpappasanno, ghosappamāṇo ghosappasanno, lūkhappamāṇo lūkhappasanno, dhammappamāṇo dhammappasannoti evaṃ catuppamāṇike lokasannivāse sabbathāpi pasādāvahabhāvena samantapāsādikattā aparimāṇānaṃ sattānaṃ sadevamanussānaṃ ādarabahumānagāravāyatanatāya paramapemasambhattiṭṭhānaṃ. Ye tassa ovāde patiṭṭhitā aveccappasādena samannāgatā honti, kenaci asaṃhāriyā tesaṃ pasādabhatti samaṇena vā brāhmaṇena vā devena vā mārena vā brahmunā vā. Tathā hi te attano jīvitapariccāgepi tattha pasādaṃ na pariccajanti, tassa vā āṇaṃ daḷhabhattibhāvato.</p>

<p rend="bodytext">Tenevāha –</p>

<p rend="gatha1">‘‘Yo ve kataññū katavedi dhīro;</p>

<p rend="gathalast">Kalyāṇamitto daḷhabhatti ca hotī’’ti. (jā. 2.17.78);</p>

<p rend="indent">‘‘Seyyathāpi, bhikkhave, mahāsamuddo ṭhitadhammo velaṃ nātivattati, evameva kho, bhikkhave, yaṃ mayā sāvakānaṃ sikkhāpadaṃ paññattaṃ, taṃ mama sāvakā jīvitahetupi nātikkamantī’’ti (udā. 45; cūḷava. 385) ca. –</p>

<p rend="unindented">Evaṃ <pb ed="V" n="1.0034" /><pb ed="M" n="1.0038" /> bhattavāti <hi rend="bold">bhagavā</hi> niruttinayena ekassa ta-kārassa lopaṃ katvā itarassa ga-kāraṃ katvā.</p>

<p rend="gatha1">‘‘Guṇātisayayuttassa, yasmā lokahitesino;</p>

<p rend="gathalast">Sambhattā bahavo satthu, bhagavā tena vuccatī’’ti.</p>

<p rend="bodytext">Kathaṃ <hi rend="bold">bhage vamīti bhagavā</hi>? Yasmā tathāgato bodhisattabhūtopi aparimāṇāsu jātīsu pāramiyo paripūrento bhagasaṅkhātaṃ siriṃ issariyaṃ yasañca vami uggiri, kheḷapiṇḍaṃ viya anapekkho chaḍḍayi, carimattabhāvepi hatthagataṃ cakkavattisiriṃ devalokādhipaccasadisaṃ catudīpissariyaṃ cakkavattisampattisannissayaṃ sattaratanasamujjalaṃ yasañca tiṇāyapi amaññamāno nirapekkho pahāya abhinikkhamitvā sammāsambodhiṃ abhisambuddho, tasmā ime sirīādike bhage vamīti <hi rend="bold">bhagavā</hi>. Atha vā bhāni nāma nakkhattāni, tehi samaṃ gacchanti pavattantīti bhagā, sineruyugandharauttarakuruhimavantādibhājanalokavisesasannissayā sobhā kappaṭṭhiyabhāvato, tepi bhagavā vami tannivāsisattāvāsasamatikkamato tappaṭibaddhachandarāgappahānena pajahīti. Evampi bhage vamīti <hi rend="bold">bhagavā</hi>.</p>

<p rend="gatha1">‘‘Cakkavattisiriṃ yasmā, yasaṃ issariyaṃ sukhaṃ;</p>

<p rend="gathalast">Pahāsi lokacittañca, sugato bhagavā tato’’.</p>

<p rend="bodytext">Kathaṃ <hi rend="bold">bhāge vamīti bhagavā</hi>? Bhāgā nāma sabhāgadhammakoṭṭhāsā, te khandhāyatanadhātādivasena, tatthāpi rūpavedanādivasena pathaviyādivasena atītādivasena ca anekavidhā, te ca bhagavā sabbaṃ papañcaṃ sabbaṃ yogaṃ sabbaṃ ganthaṃ sabbaṃ saṃyojanaṃ samucchinditvā amatadhātuṃ samadhigacchanto vami uggiri, anapekkho chaḍḍayi na paccāvami. Tathā hesa ‘‘sabbatthakameva pathaviṃ āpaṃ tejaṃ vāyaṃ, cakkhuṃ sotaṃ ghānaṃ jivhaṃ kāyaṃ manaṃ, rūpe sadde gandhe rase phoṭṭhabbe dhamme, cakkhuviññāṇaṃ…pe… manoviññāṇaṃ, cakkhusamphassaṃ…pe… manosamphassaṃ, cakkhusamphassajaṃ vedanaṃ…pe… manosamphassajaṃ vedanaṃ, cakkhusamphassajaṃ saññaṃ…pe… manosamphassajaṃ saññaṃ, cakkhusamphassajaṃ cetanaṃ…pe… manosamphassajaṃ cetanaṃ, rūpataṇhaṃ…pe… dhammataṇhaṃ, rūpavitakkaṃ…pe… dhammavitakkaṃ, rūpavicāraṃ…pe… dhammavicāra’’ntiādinā anupadadhammavibhāgavasenapi sabbeva dhammakoṭṭhāse anavasesato vami uggiri, anapekkhapariccāgena chaḍḍayi. Vuttañhetaṃ ‘‘yaṃ <pb ed="M" n="1.0039" /> taṃ, ānanda, cattaṃ vantaṃ muttaṃ pahīnaṃ paṭinissaṭṭhaṃ, taṃ tathāgato puna paccāvamissatīti netaṃ ṭhānaṃ vijjatī’’ti (dī. ni. 2.183). Evampi <pb ed="V" n="1.0035" /> bhāge vamīti <hi rend="bold">bhagavā</hi>. Atha vā <hi rend="bold">bhāge vamī</hi>ti sabbepi kusalākusale sāvajjānavajje hīnapaṇīte kaṇhasukkasappaṭibhāge dhamme ariyamaggañāṇamukhena vami uggiri, anapekkho pariccaji pajahi, paresañca tathattāya dhammaṃ desesi. Vuttampi cetaṃ ‘‘dhammāpi vo, bhikkhave, pahātabbā, pageva adhammā (ma. ni. 1.240). Kullūpamaṃ vo, bhikkhave, dhammaṃ desessāmi nittharaṇatthāya, no gahaṇatthāyā’’tiādi (ma. ni. 1.240). Evampi bhāge vamīti <hi rend="bold">bhagavā</hi>.</p>

<p rend="gatha1">‘‘Khandhāyatanadhātādi-dhammabhāgā-mahesinā;</p>

<p rend="gathalast">Kaṇhasukkā yato vantā, tatopi bhagavā mato’’.</p>

<p rend="bodytext">Tena vuttaṃ –</p>

<p rend="gatha1">‘‘Bhāgavā bhatavā bhāge, bhage ca vani bhattavā;</p>

<p rend="gathalast">Bhage vami tathā bhāge, vamīti bhagavā jino’’ti.</p>

<p rend="bodytext"><hi rend="bold">Dhammasarīraṃ paccakkhaṃ karotī</hi>ti ‘‘yo vo, ānanda, mayā dhammo ca vinayo ca desito paññatto, so vo mamaccayena satthā’’ti vacanato dhammassa satthubhāvapariyāyo vijjatīti katvā vuttaṃ. <hi rend="bold">Vajirasaṅghātasamānakāyo</hi> parehi abhejjasarīrattā. Na hi bhagavato rūpakāye kenaci sakkā antarāyaṃ kātunti. <hi rend="bold">Desanāsampattiṃ niddisati</hi> vakkhamānassa sakalassa suttassa <hi rend="bold">‘‘eva’’</hi>nti nidassanato. <hi rend="bold">Sāvakasampattiṃ niddisati</hi> paṭisambhidāppattena pañcasu ṭhānesu bhagavatā etadagge ṭhapitena mayā mahāsāvakena sutaṃ, tañca kho mayāva sutaṃ, na anussutaṃ na paraṃparābhatanti imassatthassa dīpanato. <hi rend="bold">Kālasampattiṃ niddisati</hi> bhagavāsaddasannidhāne payuttassa samayasaddassa buddhuppādapaṭimaṇḍitabhāvadīpanato. Buddhuppādaparamā hi kālasampadā. Tenetaṃ vuccati –</p>

<p rend="gatha1">‘‘Kappakasāye kaliyuge, buddhuppādo aho mahacchariyaṃ;</p>

<p rend="gathalast">Hutāvahamajjhe jātaṃ, samuditamakarandamaravinda’’nti.</p>

<p rend="bodytext"><hi rend="bold">Bhagavāti desakasampattiṃ niddisati</hi> guṇavisiṭṭhasattuttamabhāvadīpanato garugāravādhivacanabhāvato.</p>

<p rend="bodytext"><hi rend="bold">Avisesenā</hi>ti <pb ed="V" n="1.0036" /><pb ed="M" n="1.0040" /> na visesena, vihārabhāvasāmaññenāti attho. <hi rend="bold">Iriyāpatha…pe… vihāresū</hi>ti iriyāpathavihāro, dibbavihāro, brahmavihāro, ariyavihāroti etesu catūsu vihāresu. <hi rend="bold">Samaṅgīparidīpana</hi>nti samaṅgībhāvaparidīpanaṃ. <hi rend="bold">Eta</hi>nti ‘‘viharatī’’ti etaṃ padaṃ. Tathā hi taṃ ‘‘idhekacco gihīhi saṃsaṭṭho viharati sahanandī sahasokī’’tiādīsu (saṃ. ni. 4.241) iriyāpathavihāre āgataṃ. ‘‘Yasmiṃ, bhikkhave, samaye bhikkhu vivicceva kāmehi…pe… paṭhamaṃ jhānaṃ upasampajja viharatī’’ti (dha. sa. 160; vibha. 624) ettha dibbavihāre. ‘‘So mettāsahagatena cetasā ekaṃ disaṃ pharitvā viharatī’’tiādīsu (dī. ni. 1.556; 3.308; ma. ni. 1.77; 2.309; 3.230) brahmavihāre. ‘‘So kho ahaṃ, aggivessana, tassāyeva kathāya pariyosāne tasmiṃ eva purimasmiṃ samādhinimitte ajjhattameva cittaṃ saṇṭhapemi sannisādemi ekodiṃ karomi samādahāmi, yena sudaṃ niccakappaṃ viharāmī’’tiādīsu (ma. ni. 1.387) ariyavihāre.</p>

<p rend="bodytext">Tattha iriyanaṃ vattanaṃ <hi rend="bold">iriyā,</hi> kāyappayogo. Tassā pavattanupāyabhāvato ṭhānādi <hi rend="bold">iriyāpatho</hi>. Ṭhānasamaṅgī vā hi kāyena kiñci kareyya gamanādīsu aññatarasamaṅgī vā. Atha vā iriyati pavattati etena attabhāvo kāyakiccaṃ vāti <hi rend="bold">iriyā,</hi> tassā pavattiupāyabhāvato iriyā ca so patho cāti <hi rend="bold">iriyāpatho,</hi> ṭhānādi eva. So ca atthato gatinivattiādiākārena pavatto catusantatirūpapabandho eva. Viharaṇaṃ, viharati etenāti vā <hi rend="bold">vihāro,</hi> iriyāpatho eva vihāro <hi rend="bold">iriyāpathavihāro</hi>. Divi bhavo <hi rend="bold">dibbo,</hi> tattha bahulappavattiyā brahmapārisajjādidevaloke bhavoti attho. Tattha yo dibbānubhāvo, tadatthāya saṃvattatīti vā <hi rend="bold">dibbo,</hi> abhiññābhinīhāravasena mahāgatikattā vā <hi rend="bold">dibbo,</hi> dibbo ca so vihāro cāti <hi rend="bold">dibbavihāro,</hi> catasso rūpāvacarasamāpattiyo. Āruppasamāpattiyopi ettheva saṅgahaṃ gacchanti. Brahmūnaṃ, brahmāno vā vihārā <hi rend="bold">brahmavihārā,</hi> catasso appamaññāyo. Ariyānaṃ, ariyā vā vihārā <hi rend="bold">ariyavihārā,</hi> cattāri sāmaññaphalāni. <hi rend="bold">So hi ekaṃ iriyāpathabādhana</hi>ntiādi yadipi bhagavā ekenapi iriyāpathena cirataraṃ kālaṃ attabhāvaṃ pavattetuṃ sakkoti, tathāpi upādinnakasarīrassa nāma ayaṃ sabhāvoti dassetuṃ vuttaṃ <pb ed="M" n="1.0041" />. Yasmā vā bhagavā yattha katthaci vasanto vineyyānaṃ dhammaṃ desento, nānāsamāpattīhi ca kālaṃ vītināmento vasatīti sattānaṃ attano ca vividhaṃ hitasukhaṃ harati upaneti uppādeti, tasmā vividhaṃ haratīti evamettha attho veditabbo.</p>

<p rend="bodytext">Paccatthike jinātīti <hi rend="bold">jeto</hi>. Jeta-saddo hi sota-saddo viya kattusādhanopi atthīti. Rañño <pb ed="V" n="1.0037" /> vā paccatthikānaṃ jitakāle jātattā <hi rend="bold">jeto</hi>. Rañño hi attano jayaṃ tattha āropetvā jitavāti jetoti kumāro vutto. Maṅgalakāmatāya vā jetotissa nāmaṃ kataṃ, tasmā ‘‘jeyyo’’ti etasmiṃ atthe ‘‘jeto’’ti vuttanti daṭṭhabbaṃ. Tassa jetassa rājakumārassa. <hi rend="bold">Vane</hi>tiādito paṭṭhāyeva taṃ tassa santakanti dassetuṃ <hi rend="bold">‘‘taṃ hī’’</hi>tiādi vuttaṃ. Sabbakāmasamiddhitāya vigatamalamaccheratāya karuṇādiguṇasamaṅgitāya ca niccakālaṃ upaṭṭhapito anāthānaṃ piṇḍo etassa atthīti <hi rend="bold">anāthapiṇḍiko,</hi> tassa anāthapiṇḍikassa. Yadi jetavanaṃ, kathaṃ anāthapiṇḍikassa ārāmoti āha <hi rend="bold">‘‘anāthapiṇḍikenā’’</hi>tiādi. Pañcavidhasenāsanaṅgasampattiyā āramanti ettha pabbajitāti <hi rend="bold">ārāmo,</hi> tasmiṃ ārāme. Yadipi so bhūmibhāgo koṭisantharena mahāseṭṭhinā kīto, rukkhā pana jetena na vikkītāti taṃ ‘‘jetavana’’nti vattabbataṃ labhatīti vadanti. Ubhinnampi vā tattha pariccāgavisesakittanatthaṃ ubhayavacanaṃ, jetenapi hi bhūmibhāgavikkayena laddhadhanaṃ tattha dvārakoṭṭhakakaraṇavasena viniyuttaṃ. Sāvatthijetavanānaṃ bhūmibhāgavasena bhinnattā vuttaṃ <hi rend="bold">‘‘na hi sakkā ubhayattha ekaṃ samayaṃ viharitu’’</hi>nti.</p>

<p rend="bodytext"><hi rend="bold">Apākaṭā</hi>ti sakko suyāmotiādinā anabhiññātā. Abhiññātānampi aññatarasaddo dissateva ekasadisāyattattāti dassetuṃ <hi rend="bold">‘‘abhijānāti no’’</hi>tiādi vuttaṃ. <hi rend="bold">Ahunā</hi> idāneva. <hi rend="bold">Sādhāraṇavacanaṃ</hi> dibbataṃ antonītaṃ katvā. Devo eva <hi rend="bold">devatā</hi> purisepi vattanato. Tenevāha <hi rend="bold">‘‘imasmiṃ panatthe’’</hi>tiādi. Nanu ca rūpāvacarasattānaṃ purisindriyaṃ natthi, yena te purisāti vucceyyuṃ? Yadipi purisindriyaṃ natthi, purisasaṇṭhānassa pana purisavesassa ca vasena purisapuggalātveva vuccanti purisapakatibhāvato.</p>

<p rend="bodytext"><hi rend="bold">Abhikkantā</hi>ti <pb ed="M" n="1.0042" /> atikkantā, vigatāti atthoti āha <hi rend="bold">‘‘khaye dissatī’’</hi>ti. Teneva hi <hi rend="bold">‘‘nikkhanto paṭhamo yāmo’’</hi>ti upari vuttaṃ. <hi rend="bold">Abhikkantataro</hi>ti ativiya kantataro. Tādiso ca sundaro bhaddako nāma hotīti āha <hi rend="bold">‘‘sundare dissatī’’</hi>ti. <hi rend="bold">Ko</hi>ti devanāgayakkhagandhabbādīsu ko katamo? <hi rend="bold">Me</hi>ti mama. <hi rend="bold">Pādānī</hi>ti pāde. <hi rend="bold">Iddhiyā</hi>ti imāya evarūpāya deviddhiyā. <hi rend="bold">Yasasā</hi>ti iminā edisena parivārena paricchadena ca. <hi rend="bold">Jala</hi>nti vijjotamāno. <hi rend="bold">Abhikkantenā</hi>ti ativiya kantena kamaniyena abhirūpena. <hi rend="bold">Vaṇṇenā</hi>ti chavivaṇṇena sarīravaṇṇanibhāya. <hi rend="bold">Sabbā obhāsayaṃ disā</hi>ti sabbāpi disā pabhāsento cando viya sūriyo viya ca ekobhāsaṃ ekālokaṃ karontoti gāthāya attho. <hi rend="bold">Abhirūpe</hi>ti uḷārarūpe sampannarūpe.</p>

<p rend="bodytext">Kañcanasannibhattacatā suvaṇṇavaṇṇaggahaṇena gahitāti adhippāyenāha <hi rend="bold">‘‘chaviya’’</hi>nti. Chavigatā <pb ed="V" n="1.0038" /> pana vaṇṇadhātu eva ‘‘suvaṇṇavaṇṇo’’ti ettha vaṇṇaggahaṇena gahitāti apare. Vaṇṇanaṃ kittiyā ugghosananti <hi rend="bold">vaṇṇo,</hi> thuti. Vaṇṇīyati asaṅkarato vavatthapīyatīti <hi rend="bold">vaṇṇo,</hi> kulavaggo. Vaṇṇīyati phalaṃ etena yathāsabhāvato vibhāvīyatīti <hi rend="bold">vaṇṇo,</hi> kāraṇaṃ. Vaṇṇanaṃ dīgharassādivasena saṇṭhahananti <hi rend="bold">vaṇṇo,</hi> saṇṭhānaṃ. Vaṇṇīyati aṇumahantādivasena pamīyatīti <hi rend="bold">vaṇṇo,</hi> pamāṇaṃ. Vaṇṇeti vikāraṃ āpajjamānaṃ hadayaṅgatabhāvaṃ pakāsetīti <hi rend="bold">vaṇṇo,</hi> rūpāyatanaṃ. Evaṃ tena tena pavattinimittena vaṇṇasaddassa tasmiṃ tasmiṃ atthe pavatti veditabbā. <hi rend="bold">Iddhiṃ māpetvā</hi>ti vatthālaṅkārakāyādīhi obhāsamuñcanādivasena dibbaṃ iddhānubhāvaṃ nimminitvā. <hi rend="bold">Kāmāvacarā anabhisaṅkhatenapi āgantuṃ sakkonti</hi> oḷārikarūpattā. Tathā hi te kabaḷīkārabhakkhā. <hi rend="bold">Rūpāvacarā na sakkonti</hi> tato sukhumatararūpattā. Tenāha <hi rend="bold">‘‘tesaṃ hī’’</hi>tiādi. Tattha ‘‘atisukhumo’’ti mūlapaṭisandhirūpaṃ sandhāya vadati. <hi rend="bold">Na tena iriyāpathakappanaṃ hotī</hi>ti etena brahmalokepi brahmāno yebhuyyena nimmitarūpeneva pavattantīti dasseti. Itarañhi ativiya sukhumaṃ rūpaṃ kevalaṃ cittuppādassa nissayādhiṭṭhānabhūtaṃ saṇṭhānavantaṃ hutvā tiṭṭhati.</p>

<p rend="bodytext"><hi rend="bold">Anavasesattaṃ</hi> sakalatā. <hi rend="bold">Yebhuyyatā</hi> bahulabhāvo. <hi rend="bold">Abyāmissatā</hi> vijātiyena asaṅkaro. Sukhena hi avokiṇṇatā tattha adhippetā <pb ed="M" n="1.0043" />. <hi rend="bold">Anatirekatā</hi> taṃparamatā visesābhāvo. <hi rend="bold">Kevalakappa</hi>nti kevalaṃ daḷhaṃ katvāti attho. <hi rend="bold">Saṅghabhedāyā</hi>ti saṅghe vivādāya, vivāduppādāyāti attho. Kevalaṃ vuccati nibbānaṃ sabbasaṅkhatavivittattā, etassa taṃ atthīti <hi rend="bold">kevalī,</hi> sacchikatanirodho khīṇāsavo. Tenāha <hi rend="bold">‘‘visaṃyogo attho’’</hi>ti.</p>

<p rend="bodytext">Kappasaddo panāyaṃ saupasaggo anupasaggo cāti adhippāyena okappaniyapade labbhamānaṃ kappasaddamattaṃ dasseti, aññathā kappapadaṃ anidassanameva siyā. <hi rend="bold">Samaṇakappehī</hi>ti vinayasiddhehi samaṇavohārehi. <hi rend="bold">Niccakappa</hi>nti niccakālaṃ. <hi rend="bold">Paññattī</hi>ti nāmaṃ. Nāmañhetaṃ tassa āyasmato, yadidaṃ kappoti. <hi rend="bold">Kappitakesamassū</hi>ti kattarikāya cheditakesamassu. <hi rend="bold">Dvaṅgulakappo</hi>ti majjhanhikavelāya vītikkantāya dvaṅgulatāvikappo. <hi rend="bold">Leso</hi>ti apadeso. Anavasesaṃ pharituṃ samatthassapi obhāsassa kenacipi kāraṇena ekadesapharaṇampi siyā, ayaṃ pana sabbasova pharatīti dassetuṃ samantattho kappa-saddo gahitoti āha <hi rend="bold">‘‘anavasesaṃ samantato’’</hi>ti. Īsaṃ asamattaṃ, kevalaṃ vā <hi rend="bold">kevalakappaṃ</hi>. Bhagavato ābhāya anobhāsitameva hi padesaṃ devatā attano pabhāya obhāsenti. Na hi bhagavato pabhā kāyaci pabhāya abhibhuyyati, sūriyādīnampi pabhaṃ sā abhibhuyya tiṭṭhatīti.</p>

<p rend="bodytext"><hi rend="bold">Yena</hi><pb ed="V" n="1.0039" /><hi rend="bold">vā kāraṇenā</hi>ti hetumhi idaṃ karaṇavacanaṃ. Hetuattho hi kiriyāya kāraṇaṃ, na karaṇaṃ viya kiriyattho, tasmā nānappakāra-guṇavisesādhigamanatthā idha upasaṅkamanakiriyāti ‘‘annena vasati, vijjāya vasatī’’tiādīsu viya hetuatthameva taṃ karaṇavacanaṃ yuttaṃ na karaṇatthaṃ tassa ayujjamānattāti vuttaṃ ‘‘yena vā kāraṇenā’’tiādi. Bhagavato satatappavattaniratisaya-sāduvipulamatarasa-saddhammaphalatāya sāduphalaniccaphalitamahārukkhena bhagavā upamito. Sāduphalūpabhogādhippāyaggahaṇeneva hi mahākāruṇikassa sāduphalatā gahitāti. <hi rend="bold">Upasaṅkamī</hi>ti upasaṅkantā. Sampattakāmatāya hi kiñci ṭhānaṃ gacchanto <pb ed="M" n="1.0044" /> taṃtaṃpadesātikkamanena upasaṅkami, upasaṅkantoti vattabbataṃ labhati. Tenāha <hi rend="bold">‘‘gatāti vuttaṃ hotī’’</hi>ti, upagatāti attho. <hi rend="bold">Upasaṅkamitvā</hi>ti pubbakālakiriyāniddesoti āha <hi rend="bold">‘‘upasaṅkamanapariyosānadīpana’’</hi>nti. <hi rend="bold">Tato</hi>ti yaṃ ṭhānaṃ pattā ‘‘upasaṅkamī’’ti vuttā, tato upagataṭṭhānato.</p>

<p rend="bodytext">Gatinivattiatthato sāmaññato āsanampi ṭhānaggahaṇena gayhatīti vuttaṃ <hi rend="bold">‘‘āsanakusalatāya ekamantaṃ tiṭṭhantī’’</hi>ti. Nisinnāpi hi gamanato nivattā nāma honti ṭhatvā nisīditabbattā, yathāvuttaṭṭhānādayopi āsaneneva saṅgahitāti. Atidūraaccāsannapaṭikkhepena nātidūranaccāsannaṃ nāma gahitaṃ. Taṃ pana avakaṃsato ubhinnaṃ pasāritahatthasaṅghaṭṭanena daṭṭhabbaṃ. <hi rend="bold">Gīvaṃ pasāretvā</hi>ti gīvaṃ parivattanavasena pasāretvā.</p>

<p rend="bodytext">Kāmaṃ ‘‘katha’’nti ayamākārapucchā, taraṇākāro idha pucchito. So pana taraṇākāro atthato kāraṇamevāti āha <hi rend="bold">‘‘kathaṃ nūti kāraṇapucchā’’</hi>ti? <hi rend="bold">Pākaṭo</hi> abhisambodhiyaṃ mahāpathavīkampanādianekacchariyapātubhāvādinā.</p>

<p rend="bodytext">Marisanaṭṭhena pāpānaṃ rogādianatthānaṃ abhibhavanaṭṭhena <hi rend="bold">māriso,</hi> dukkharahito. Tenāha <hi rend="bold">‘‘niddukkhāti vuttaṃ hotī’’</hi>ti. Nirayapakkhe piyālapanavacanavasena upacāravacanañcetaṃ yathā ‘‘devānaṃ piyā’’ti. Tenevāha <hi rend="bold">‘‘yadi eva’’</hi>ntiādi. <hi rend="bold">Saṅkunā saṅkū</hi>ti matthakato samakoṭṭitena yāva hadayapadesā nibbijjhitvā otiṇṇena saṅkunā pādatalato samakoṭṭito saṅku nibbijjhitvā ārohanto <hi rend="bold">hadaye</hi> hadayassa padese samāgaccheyya, atha nesaṃ saṅkūnaṃ samāgamasamakāle <hi rend="bold">naṃ</hi> yathātikkantasaṅkukaraṇakālaṃ jāneyyāsi. Kiñci nimittaṃ upādāya kismiñci atthe pavattassa saddassa tannimittarahite pavatti ruḷhī nāma gamanakiriyārahite sāsanādimati paṭipiṇḍe yathā gosaddassa.</p>

<p rend="bodytext"><hi rend="bold">Oghamatarī</hi>ti <pb ed="V" n="1.0040" /> yesaṃ oghānaṃ taraṇaṃ pucchitaṃ, te gaṇanaparicchedato sarūpato ca dassetuṃ <hi rend="bold">‘‘cattāro’’</hi>tiādi vuttaṃ. Kasmā panettha cattāro <pb ed="M" n="1.0045" /> eva oghā vuttā, te ca kāmādayo evāti? Na codetabbametaṃ, yasmā dhammānaṃ sabhāvakiccavisesaññunā bhagavatā sabbaṃ ñeyyaṃ yāthāvato abhisambujjhitvā ettakāva oghā desitā, ime eva ca desitāti. Vaṭṭasmiṃ ohananti osīdāpentīti oghā, ohananti heṭṭhā katvā hananti gāmenti, tathābhūtā satte adho gāmenti nāma. Ayañca attho ‘‘sabbopi cesā’’tiādinā parato aṭṭhakathāyameva āgamissati. Kāmanaṭṭhena <hi rend="bold">kāmo,</hi> kāmo ca so yathāvuttenatthena ogho cāti, kāmesu oghoti vā <hi rend="bold">kāmogho</hi>. Bhavogho nāma bhavarāgoti dassetuṃ <hi rend="bold">‘‘rūpārūpabhavesu chandarāgo jhānanikanti cā’’</hi>ti vuttaṃ. <hi rend="bold">Sumaṅgalavilāsinī</hi>ādīsu (dī. ni. aṭṭha. 3.312) pana ‘‘sassatadiṭṭhisahagatarāgo cā’’ti vuttaṃ. Tattha paṭhamo upapattibhavesu rāgo, dutiyo kammabhave. Bhavadiṭṭhivinimuttassa diṭṭhigatassa abhāvato. <hi rend="bold">‘‘Dvāsaṭṭhidiṭṭhiyo diṭṭhogho’’</hi>ti vuttaṃ, catusaccantogadhattā sabbassa ñeyyassa <hi rend="bold">‘‘catūsu saccesu aññāṇaṃ avijjogho’’</hi>ti āha.</p>

<p rend="bodytext">Idāni tesaṃ oghasaṅkhātānaṃ pāpadhammānaṃ uppattiṭṭhānaṃ dassetuṃ <hi rend="bold">‘‘tatthā’’</hi>tiādi vuttaṃ, pavattiṭṭhānaṃ pana kāmaguṇādayo dassitā eva. ‘‘Pañcasu kāmaguṇesu chandarāgo kāmogho’’ti ettha bhavoghaṃ ṭhapetvā sabbo lobho kāmoghoti yuttaṃ siyā. Sassatadiṭṭhisahagato rāgo bhavadiṭṭhisampayuttattā bhavoghoti aṭṭhakathāsu vutto, bhavogho pana diṭṭhigatavippayuttesu eva uppajjatīti pāḷiyaṃ vutto. Tenevāha – <hi rend="bold">‘‘bhavogho catūsu diṭṭhivippayuttalobhasahagatacittuppādesu uppajjatī’’</hi>ti. Tasmā diṭṭhisahagatalobhopi kāmoghoti yuttaṃ siyā. Diṭṭhadhammikasamparāyikadukkhānañhi kāraṇabhūtā kāmāsavādayopi dvidhā vuttā, āsavā eva ca oghā. Kāmāsavaniddese ca kāmesūti kāmarāgadiṭṭhirāgādīnaṃ ārammaṇabhūtesu tebhūmakesu vatthukāmesūti attho sambhavati. Tattha hi uppajjamānā sāyaṃ taṇhā sabbāpi na kāmacchandādināmaṃ na labhatīti.</p>

<p rend="bodytext">Yadi pana pañcakāmaguṇiko ca rāgo kāmoghoti vuttoti katvā brahmānaṃ vimānādīsu rāgassa diṭṭhirāgassa ca kāmoghabhāvo paṭisedhitabbo siyā, evaṃ sati kāmoghabhavoghavinimuttena nāma lobhena bhavitabbaṃ <pb ed="M" n="1.0046" />. So yadā diṭṭhigatavippayuttesu uppajjati, tadā tena sampayutto avijjogho oghavippayuttoti domanassavicikicchuddhaccasampayuttassa viya tassapi oghavippayuttatā vattabbā siyā ‘‘catūsupi diṭṭhigatavippayuttalobhasahagatesu cittuppādesu uppanno moho siyā oghasampayutto siyā oghavippayutto’’ti. ‘‘Kāmogho aṭṭhasu lobhasahagatesu <pb ed="V" n="1.0041" /> cittuppādesu uppajjatī’’ti, ‘‘kāmoghaṃ paṭicca diṭṭhogho avijjogho’’ti ca vacanato diṭṭhisahagato kāmogho na hotīti na sakkā vattuṃ. Tathā hettha ‘‘rūpārūpabhavesu chandarāgo jhānanikanti ca bhavogho nāmāti ettakameva vuttaṃ, na vuttaṃ sassatadiṭṭhisahagato rāgo’’ti.</p>

<p rend="bodytext"><hi rend="bold">Adhogamanaṭṭhenā</hi>ti heṭṭhāpavattanaṭṭhena. Heṭṭhāpavattanañcettha na kevalaṃ apāyagamaniyabhāvena, atha kho saṃsāratarakāvarodhanenapīti dassetuṃ <hi rend="bold">‘‘uparibhavañcā’’</hi>tiādi vuttaṃ. Kāmaṃ nibbānaṃ arūpibhāvā adesaṃ, na tassa ṭhānavasena uparigahaṇaṃ, sabbasaṅkhatavinissaṭattā pana sabbassapi bhavassa uparīti vattabbataṃ arahatīti katvā vuttaṃ <hi rend="bold">‘‘uparibhavaṃ nibbāna’’</hi>nti. ‘‘Mahāudakogho’’tiādīsu rāsaṭṭho ogha-saddoti ‘‘mahā heso kilesarāsī’’ti vuttaṃ <hi rend="bold">sesesupī</hi>ti bhavoghādīsupi.</p>

<p rend="bodytext">Appatiṭṭhahantoti kilesādīnaṃ vasena asantiṭṭhanto, asaṃsīdantoti attho. <hi rend="bold">Anāyūhanto</hi>ti abhisaṅkhārādivasena na āyūhanto majjhimaṃ paṭipadaṃ vilaṅghitvā nibbuyhanto. Tenāha – <hi rend="bold">‘‘avāyamanto’’</hi>ti, micchāvāyāmavasena avāyamantoti adhippāyo. Gūḷhanti saṃvutaṃ. <hi rend="bold">Paṭicchanna</hi>nti tasseva vevacanaṃ. Atthavasena vā saṃvuttaṃ <hi rend="bold">gūḷhaṃ,</hi> saddavasenapi apākaṭaṃ <hi rend="bold">paṭicchannaṃ</hi> antaradīpādike <hi rend="bold">ṭhātabbaṭṭhāne. Āyūhantā</hi>ti hatthehi ca pādehi ca vāyamantā. <hi rend="bold">Etaṃ</hi> atthajātaṃ, <hi rend="bold">etaṃ</hi> vā vissajjanaṃ.</p>

<p rend="bodytext">Idāni yenādhippāyena bhagavatā tathāgūḷhaṃ katvā pañho kathito, taṃ dassetuṃ <hi rend="bold">‘‘kiṃ panā</hi>tiādi vuttaṃ. <hi rend="bold">Niggahamukhenā</hi>ti veneyyānaṃ vinayaupāyabhūtaniggahavasena. Tenāha <hi rend="bold">ye paṇḍitamānino’’</hi>tiādi. <hi rend="bold">Pavayha pavayhā</hi>ti ophuṇitvā ophuṇitvā.</p>

<p rend="bodytext"><hi rend="bold">So</hi>ti <pb ed="M" n="1.0047" /> devaputto <hi rend="bold">nihatamāno</hi> ahosi yathāvissajjitassa atthassa ajānanto. <hi rend="bold">Yathā</hi>ti aniyamavacanaṃ niyamaniddiṭṭhaṃ hoti, taṃsambandhañca kathanti pucchāvacananti tadubhayassa atthaṃ dassento <hi rend="bold">‘‘yathāhaṃ jānāmi, evaṃ me kathehī’’</hi>ti āha.</p>

<p rend="bodytext"><hi rend="bold">Yadāsvāha</hi>nti yadā su ahaṃ, su-kāro nipātamattaṃ ‘‘yadidaṃ kathaṃ sū’’tiādīsu viya. <hi rend="bold">Sabbapadesū</hi>ti ‘‘tadāssu saṃsīdāmī’’tiādīsu tīsupi padesu. <hi rend="bold">Ataranto</hi>ti oghānaṃ atikkamanatthaṃ taraṇappayogaṃ akaronto. <hi rend="bold">Tatthevā</hi>ti oghaniyaoghesu eva. <hi rend="bold">Osīdāmī</hi>ti nimujjāmi <pb ed="V" n="1.0042" /> oghehi ajjhotthaṭo homi. <hi rend="bold">Nibbuyhāmī</hi>ti oghehi nibbūḷho homi. <hi rend="bold">Ṭhātuṃ asakkonto</hi> asaṃsīdanto. <hi rend="bold">Ativattāmī</hi>ti anupayogaṃ atikkamāmi, apanidhānavasena sammāpaṭipattiṃ virādhemīti attho. <hi rend="bold">Ṭhāne ca vāyāme cā</hi>ti vakkhamānavibhāge patiṭṭhahane vāyāme ca <hi rend="bold">dosaṃ disvā</hi>ti patiṭṭhānāyūhanesu saṃsīdananibbuyhanasaṅkhātaṃ taraṇassa vibandhanabhūtaṃ ādīnavaṃ disvāna. Idaṃ bhagavatā bodhimūle attanā pavattita-pubbabhāga-manasikāravasena vuttaṃ. <hi rend="bold">Atiṭṭhanto avāyamanto</hi>ti patiṭṭhānāyūhanakaraṇakilesādīnaṃ parivajjanena asaṃsīdanto anibbuyhanto. <hi rend="bold">Devatāyapi paṭividdho</hi> tadattho upanissayasampannatāya vimuttiparipācanīyadhammānaṃ paripakkattā. <hi rend="bold">Na pana pākaṭo</hi> vipañcitaññūādīnaṃ, ugghaṭitaññūnaṃ pana yathā tassā devatāya, tathā pākaṭo evāti. <hi rend="bold">Satta dukā</hi> idāni vuccamānarūpā <hi rend="bold">dassitā</hi> porāṇaṭṭhakathāyaṃ. <hi rend="bold">Kilesavasena santiṭṭhanto</hi>ti lobhādīhi abhibhūtatāya saṃsāre patiṭṭhahanto sammā appaṭipajjanena tattheva saṃsīdati nāma. <hi rend="bold">Abhisaṅkhāravasenā</hi>ti tatthevābhisaṅkhāracetanāya cetento sammāpaṭipattiyogyassa khaṇassa ativattanena nibbuyhati nāma. Iminā nayena sesadukesupi attho veditabbo.</p>

<p rend="bodytext">Ettha ca vaṭṭamūlakā kilesāti tesaṃ vasena saṃsāre avaṭṭhānaṃ taṃtaṃkammunā tattha tattha bhave abhinibbatti, kilesā pana tesaṃ paccayamattaṃ. Tattha tattha bhave aparāparaṃ nibbattento saṃsāre nibbuyhati nāmāti imassa atthassa dassanavasena <hi rend="bold">paṭhamaduko</hi> vutto. Ime sattā saṃsāre paribbhamantā duvidhā taṇhācaritā diṭṭhicaritā cāti tesaṃ saṃsāranāyikabhūtānaṃ dhammānaṃ vasena santiṭṭhanaṃ, tadaññesaṃ pavattipaccayānaṃ vasena <pb ed="M" n="1.0048" /> āyūhananti imassa atthassa dassanavasena <hi rend="bold">dutiyaduko</hi> vutto. Saṃyojaniyesu dhammesu assādadassanasabhāvāya taṇhāya vasena visesato patiṭṭhānaṃ, amuttimagge muttimaggaparāmāsato tathā āyūhanampi diṭṭhiyā vasena hotīti dassetuṃ <hi rend="bold">tatiyaduko</hi> vutto. <hi rend="bold">Catutthaduke</hi> pana adhippāyo aṭṭhakathāya eva vibhāvito. Yasmā ‘‘sassato attā’’ti abhinivisanto arūparāgaṃ, asaññūpagaṃ vā avimokkhaṃyeva vimokkhoti gahetvā saṃsāre eva olīyati. Tenāha <hi rend="bold">‘‘olīyanābhinivesā hi bhavadiṭṭhī’’</hi>ti. Yasmā pana kāmabhavādīsu yaṃ vā taṃ vā bhavaṃ patvā attā ucchijjati vinassati, na hoti paraṃ maraṇāti abhinivisanto bhavavippamokkhāvahāya sammāpaṭipattiyā appaṭipajjanena taṃ ativattati. Tena vuttaṃ <hi rend="bold">‘‘atidhāvanābhinivesā vibhavadiṭṭhī’’</hi>ti.</p>

<p rend="bodytext"><hi rend="bold">Līnavasena santiṭṭhanto</hi>ti kosajjādivasena saṃkocāpajjanena sammā appaṭipajjanto. <hi rend="bold">Uddhaccavasena āyūhanto</hi>ti sammāsamādhino abhāvena vikkhepavasena <hi rend="bold">pañcamo duko</hi> vutto. Yathā kāmasukhaṃ paviṭṭhassa samādhānaṃ natthi cittassa upakkiliṭṭhattā, evaṃ attaparitāpanamanuyuttassa kāyassa <pb ed="V" n="1.0043" /> upakkiliṭṭhattā. Iti cittakāyaparikkilesakarā dve antā taṇhādiṭṭhinissayatāya saṃsīdananibbuyhananimittā vuttā <hi rend="bold">chaṭṭhaduke</hi>. Pubbe sappadesatova saṃkilesadhammā ‘‘saṃsīdananimitta’’nti dassitāti idāni nippadesato dassanavasena, pubbe ca sādhāraṇato abhisaṅkhāradhammā ‘‘nibbuyhananimitta’’nti dassitāti idāni puññāneñjābhisaṅkhāre eva ‘‘āyūhananimitta’’nti dassanavasena <hi rend="bold">sattamaduko</hi> vutto. Evañhi duggatisugatūpapattivasena saṃsīdananibbuyhanāni vibhajja dassitāni hontīti. Tenevāha <hi rend="bold">‘‘vuttampi ceta’’</hi>ntiādi. Adhobhāgaṃ duggatiṃ gamentīti <hi rend="bold">adhobhāgaṅgamanīyā</hi> anunāsikalopaṃ akatvā. Tathā uparibhāgaṃ gamentīti <hi rend="bold">uparibhāgaṅgamanīyā</hi>.</p>

<p rend="bodytext">Ettha ca oghataraṇaṃ pucchitena bhagavatā <hi rend="bold">‘‘appatiṭṭhaṃ anāyūha’’</hi>nti tassa pahānaṅgameva dassitaṃ, na sampayogaṅganti? Na evaṃ daṭṭhabbaṃ, yāvatā yena patiṭṭhānaṃ hoti, yena ca āyūhanaṃ, tadubhayapaṭikkhepamukhena tappaṭipakkhadhammadassanametanti. Na hesa a-kāro kevalaṃ paṭisedhe, atha <pb ed="M" n="1.0049" /> kho paṭipakkhe ‘‘akusalā dhammā, ahito, adhammo’’tiādīsu viya, tasmā <hi rend="bold">appatiṭṭhaṃ anāyūha</hi>nti patiṭṭhānāyūhanānaṃ paṭipakkhavasena pavattamāno tathāpavattihetūvāti ayamettha attho. <hi rend="bold">Kho</hi>ti ca avadhāraṇatthe nipāto ‘‘assosi kho’’tiādīsu (pārā. 1) viya. Tena appatiṭṭhānassa ekaṃsikataṃ dasseti. Soyaṃ kho-saddo ‘‘anāyūha’’nti etthāpi ānetvā vattabbo. Anāyūhanampi hi ekaṃsikamevāti tassa paṭipakkho saha vipassanāya ariyamaggo. Tena hi oghataraṇaṃ hoti, na aññathā. Evamayaṃ yathānusandhidesanā katā, devatā ca sahavipassanaṃ maggaṃ paṭivijjhīti paṭhamaphale patiṭṭhāsi. Tena vuttaṃ <hi rend="bold">‘‘imaṃ pañhavissajjana’’</hi>ntiādi.</p>

<p rend="bodytext">‘‘Cirassā’’ti iminā samānatthaṃ padantarametanti āha <hi rend="bold">‘‘cirassa kālassā’’</hi>ti yathā ‘‘mamaṃ vā, bhikkhave’’ti (dī. ni. 1.5-6) ettha ‘‘mamā’’ti iminā samānatthaṃ padantaraṃ mamanti. <hi rend="bold">Na diṭṭhapubbā</hi>ti adassāvī. Adassāvitā ca disvā kattabbakiccassa asiddhatāya veditabbā. Aññathā kā nāma sā devatā, yā bhagavantaṃ na diṭṭhavatī? Tenāha <hi rend="bold">‘‘kiṃ panimāyā’’</hi>tiādi. <hi rend="bold">Dassanaṃ upādāya evaṃ vattuṃ vattatī</hi>ti yadā kadāci kañci piyajātikaṃ disvā taṃ dassanaṃ upādāya ‘‘cirena vata mayaṃ āyasmantaṃ passāmā’’ti adiṭṭhapubbaṃ diṭṭhapubbaṃ vā evaṃ vattuṃ yujjati, ayaṃ loke niruḷhe samudācāroti dasseti. Brahmaṃ vā vuccati ariyamaggo, tassa aṇanato jānanato paṭivijjhanato <hi rend="bold">brāhmaṇo</hi>. <hi rend="bold">Kilesanibbānenā</hi>ti kilesānaṃ <pb ed="V" n="1.0044" /> accantasamucchedasaṅkhātena nibbānena <hi rend="bold">nibbutaṃ</hi> sammadeva vūpasanta-sabbakilesadaratha-pariḷāhaṃ. <hi rend="bold">Āsattavisattādīhī</hi>ti <hi rend="bold">ādi</hi>-saddena visatādiākāre saṅgaṇhāti. Vuttañhetaṃ –</p>

<p rend="indent">‘‘Visatāti visattikā, visaṭāti visattikā, visālāti visattikā, visakkatīti visattikā, visaṃvādikāti visattikā, visaṃ haratīti visattikā, visamūlāti visattikā, visaphalāti visattikā, visaparibhogoti visattikā, visālā vā pana sā taṇhā rūpe sadde gandhe rase phoṭṭhabbe dhamme kule gaṇe visatā vitthatāti visattikā’’ti (mahāni. 3).</p>

<p rend="bodytext">Tattha <pb ed="M" n="1.0050" /><hi rend="bold">visatā</hi>ti vitthatā rūpādīsu tebhūmakadhammesu abhibyāpanavasena <hi rend="bold">visaṭā</hi>ti purimavacanameva ta-kārassa ṭa-kāraṃ katvā vuttaṃ. <hi rend="bold">Visālā</hi>ti vipulā. <hi rend="bold">Visakkatī</hi>ti parisakkati, sahati vā. Ratto hi rāgavatthunā pādena tāḷiyamānopi sahatīti. Osakkanaṃ vipphandanaṃ vā <hi rend="bold">‘‘visakkana’’</hi>ntipi vadanti. Aniccādiṃ niccādito. Gaṇhātīti <hi rend="bold">visaṃvādikā</hi> hoti. <hi rend="bold">Visaṃ haratī</hi>ti tathā tathā kāmesu ānisaṃsaṃ passantī vividhehi ākārehi nekkhammābhimukhappavattito cittaṃ saṃharati saṃkhipati, visaṃ vā dukkhaṃ, taṃ harati, vahatīti attho. Dukkhanibbattakakammassa hetubhāvato <hi rend="bold">visamūlā</hi>. Visaṃ vā dukkhābhibhūtā vedanā mūlaṃ etissāti <hi rend="bold">visamūlā</hi>. Dukkhasamudayattā visaṃ phalaṃ etissāti <hi rend="bold">visaphalā</hi>. Taṇhāya rūpādikassa dukkhasseva paribhogo hoti, na amatassāti <hi rend="bold">visaparibhogo</hi>ti vuttā, sabbattha niruttivasena padasiddhi veditabbā. Yo panettha padhāno attho, taṃ dassetuṃ puna ‘‘visālā vā panā’’tiādi vuttanti evamettha visattikāpadassa attho veditabbo. <hi rend="bold">Tiṇṇaṃ</hi> paṭhamadutiyamaggehi. <hi rend="bold">Nittiṇṇaṃ</hi> tatiyamaggena. <hi rend="bold">Uttiṇṇaṃ</hi> catutthamaggena.</p>

<p rend="bodytext"><hi rend="bold">Samanuñño</hi>ti sammadeva katānuñño. Tenāha <hi rend="bold">‘‘ekajjhāsayo ahosī’’</hi>ti. <hi rend="bold">Antaradhāyī</hi>ti adassanaṃ agamāsi. Yathā pana antaradhāyi, taṃ dassetuṃ <hi rend="bold">‘‘abhisaṅkhatakāya’’</hi>ntiādi vuttaṃ. <hi rend="bold">Mālehī</hi>ti liṅgavipallāsena vuttaṃ, ‘‘mālāhī’’ti keci paṭhanti, ‘‘malyehī’’ti vattabbe ya-kāralopaṃ katvā niddeso. Ayaṃ tāva aṭṭhakathāya līnatthavaṇṇanā.</p>

<p rend="subhead">Nettinayavaṇṇanā</p>

<p rend="bodytext">Idāni pakaraṇanayena pāḷiyā atthavaṇṇanaṃ karissāma. Sā pana atthavaṇṇanā yasmā desanāya <pb ed="V" n="1.0045" /> samuṭṭhānappayojanabhājanesu piṇḍatthesu ca niddhāritesu sukarā hoti suviññeyyā ca, tasmā suttadesanāya samuṭṭhānādīni paṭhamaṃ niddhārayissāma. Tattha <hi rend="bold">samuṭṭhānaṃ</hi> tāva desanānidānaṃ, taṃ sādhāraṇaṃ asādhāraṇanti duvidhaṃ. Tattha sādhāraṇampi abbhantarabāhirabhedato duvidhaṃ. Tattha <hi rend="bold">sādhāraṇaṃ abbhantarasamuṭṭhānaṃ</hi> nāma lokanāthassa mahākaruṇā. Tāya hi samussāhitassa bhagavato veneyyānaṃ dhammadesanāya cittaṃ udapādi, yaṃ sandhāya vuttaṃ – ‘‘sattesu ca <pb ed="M" n="1.0051" /> kāruññataṃ paṭicca buddhacakkhunā lokaṃ volokesī’’tiādi (ma. ni. 1.283; saṃ. ni. 1.172; mahāva. 9). Ettha ca hetuavatthāyapi mahākaruṇāya saṅgaho daṭṭhabbo yāvadeva saṃsāramahoghato saddhammadesanāhatthadānehi sattasantāraṇatthaṃ taduppattito. Yathā ca mahākaruṇā, evaṃ sabbaññutaññāṇaṃ dasabalañāṇādīni ca desanāya abbhantarasamuṭṭhānabhāvena vattabbāni. Sabbañhi ñeyyadhammaṃ tesaṃ desetabbappakāraṃ sattānañca āsayānusayādiṃ yāthāvato jānanto bhagavā ṭhānāṭṭhānādīsu kosallena veneyyajjhāsayānurūpaṃ vicittanayadesanaṃ pavattesīti. <hi rend="bold">Bāhiraṃ</hi> pana <hi rend="bold">sādhāraṇaṃ samuṭṭhānaṃ</hi> dasasahassamahābrahmaparivāra-sahampatimahābrahmuno ajjhesanaṃ. Tadajjhesanuttarakālañhi dhammagambhīratāpaccavekkhaṇājanitaṃ appossukkataṃ paṭippassambhetvā dhammassāmī dhammadesanāya ussāhajāto ahosi. Asādhāraṇampi abbhantarabāhirabhedato duvidhameva. Tattha <hi rend="bold">abbhantaraṃ</hi> yāya mahākaruṇāya yena ca desanāñāṇena idaṃ suttaṃ pavattitaṃ, tadubhayaṃ veditabbaṃ <hi rend="bold">bāhiraṃ</hi> pana tassā devatāya pucchā, pucchāvasiko hesa suttanikkhepo. Tayidaṃ pāḷiyaṃ āgatameva.</p>

<p rend="bodytext"><hi rend="bold">Payojanampi</hi> sādhāraṇāsādhāraṇato duvidhaṃ. Tattha <hi rend="bold">sādhāraṇaṃ</hi> anukkamena yāva anupādāparinibbānaṃ vimuttirasattā bhagavato desanāya. Tenevāha ‘‘etadatthā kathā, etadatthā mantanā’’tiādi (pari. 366). <hi rend="bold">Asādhāraṇaṃ</hi> pana tassā devatāya dassanamaggasamadhigamo, ubhayampetaṃ bāhirameva. Sace pana veneyyasantānagatampi desanābalasiddhisaṅkhātaṃ payojanaṃ adhippāyasamijjhanabhāvato yathādhippetatthasiddhiyā mahākāruṇikassa bhagavatopi payojanamevāti gaṇheyya, iminā pariyāyenassa abbhantaratāpi siyā.</p>

<p rend="bodytext">Apica tassā devatāya oghataraṇākārassa yāthāvato anavabodho imissā desanāya samuṭṭhānaṃ, tadavabodho payojanaṃ. So hi imāya desanāya bhagavantaṃ payojeti tannipphādanaparāyaṃ desanāti katvā. Yañhi desanāya sādhetabbaṃ phalaṃ, taṃ ākaṅkhitabbattā desakaṃ desanāya payojetīti payojananti vuccati. Tathā devatāya tadaññesañca vineyyānaṃ patiṭṭhānāyūhanavissajjanañcettha payojanaṃ <pb ed="M" n="1.0052" />. Tathā saṃsāracakkanivatti-saddhammacakkappavattisassatādimicchācāra-nirākaraṇaṃ <pb ed="V" n="1.0046" /> sammāvādapurekkhāro akusalamūlasamūhananaṃ kusalamūlasamāropanaṃ apāyadvārapidahanaṃ saggamokkhadvāravivaraṇaṃ pariyuṭṭhānavūpasamanaṃ anusayasamugghātanaṃ ‘‘mutto mocessāmī’’ti purimapaṭiññāavisaṃvādanaṃ tappaṭipakkhamāramanorathavisaṃvādanaṃ titthiyasamayanimmathanaṃ buddhadhammapatiṭṭhāpananti evamādīnipi payojanāni idha veditabbāni.</p>

<p rend="bodytext">Yathā devatā oghataraṇe saṃsayapakkhandā, tādisā aññe ca saṅkhātadhammānaṃ sammāsambuddhassa ca paṭipattiṃ ajānantā asaddhammassavana-dhāraṇa-paricaya-manasikāravipallatthabuddhikā saddhammassavana-dhāraṇa-paricayavimukhā ca bhavavimokkhesino vineyyā imissā desanāya <hi rend="bold">bhājanaṃ</hi>.</p>

<p rend="bodytext"><hi rend="bold">Piṇḍatthā</hi> pana ‘‘appatiṭṭhaṃ anāyūha’’nti padadvaye catusaccakammaṭṭhānānuyogavasena yonisomanasikārabahulīkāro kusalamūlasamāyogo olīyanātidhāvanāvissajjanaṃ upāyavinibandhavidhamanaṃ micchābhinivesadūrībhāvo taṇhāvijjāvisodhanaṃ vaṭṭattayavicchedanupāyo āsavogha-yoga-ganthāgati-taṇhuppādupādānaviyogo cetokhilavivecanaṃ abhinandananivāraṇaṃ saṃsaggātikkamo vivādamūlapariccāgo akusalakammapathaviddhaṃsanaṃ micchattātivattanaṃ anusayamūlacchedo. Sabbakilesa-darathapariḷāha-sārambhapaṭippassambhanaṃ dassanasavananiddeso vijjūpamavajirūpamadhammāpadeso apacayagāmidhammavibhāvanā pahānattayadīpanā sikkhattayānuyogo samathavipassanānuṭṭhānaṃ bhāvanāsacchikiriyāsiddhi sīlakkhandhādipārisuddhīti evamādayo veditabbā.</p>

<p rend="bodytext">Tattha yesaṃ kilesādīnaṃ vasena patiṭṭhāti saṃsīdati, yesañca abhisaṅkhārādīnaṃ vasena āyūhati nibbuyhati, ubhayametaṃ samudayasaccaṃ, tappabhāvitā tadubhayanissitā ca khandhā dukkhasaccaṃ, tadubhayamattho, ‘‘appatiṭṭhaṃ anāyūha’’nti adhippetassa atthassa paṭicchannaṃ katvā desanā upāyo mānaniggaṇhanavasena tassā devatāya saccābhisamayakāraṇabhāvato patiṭṭhānāyūhanapaṭikkhepopadesena caturoghanirattharaṇatthikehi antadvayarahitā majjhimā paṭipatti paṭipajjitabbāti ayamettha bhagavato āṇattīti ayaṃ <hi rend="bold">desanāhāro</hi>.</p>

<p rend="bodytext">Parasaṃsayapakkhandanatāya <pb ed="M" n="1.0053" /> ñātukāmatāya ca <hi rend="bold">kathaṃ nū</hi>ti pucchāvasena vuttaṃ? Abhimukhabhāvato ekapuggalabhāvato ca ‘‘tva’’nti vuttaṃ. Paramukkaṃsagatassa garubhāvassa anaññayogyassa saddhammadhurassa paridīpanato sādhūti marisasīlādiguṇatāya <hi rend="bold">‘‘mārisā’’</hi>ti vuttaṃ <pb ed="V" n="1.0047" />. Avahananato rāsibhāvato ca <hi rend="bold">‘‘ogha’’</hi>nti vuttaṃ. Ñātuṃ icchitassa atthassa katattā pariyosāpitattā <hi rend="bold">‘‘itī’’</hi>ti vuttaṃ. Saṃsīdanalakkhaṇassa patiṭṭhānassa akātabbato sabbaso ca akatattā. <hi rend="bold">‘‘Appatiṭṭha’’</hi>nti vuttaṃ. Tayidaṃ akaraṇaṃ ekaṃsikanti <hi rend="bold">kho</hi>ti avadhāraṇavasena vuttaṃ. Tassa ca appatiṭṭhānassa sasantatigatattā ‘‘tva’’nti ca pucchitattā <hi rend="bold">‘‘aha’’</hi>nti vuttaṃ. Devatāya sambodhanato piyālapanato ca, <hi rend="bold">‘‘āvuso’’</hi>ti vuttaṃ. Nibbuyhanalakkhaṇassa āyūhanassa akātabbato sabbaso ca akatattā <hi rend="bold">anāyūha</hi>nti vuttaṃ. Tiṇṇākārassa oghānaṃ anicchitabhāvato eva tattha saṃsayassa anapagatattā oghataraṇassa ca avisesattā <hi rend="bold">‘‘yathā kathaṃ panā’’</hi>ti vuttaṃ. Tathā saṃsīdanalakkhaṇaṃ patiṭṭhānaṃ saṃsāre ca saṇṭhānanti anatthantarattā abhinnakālikaṃ. Tathā nibbuyhanalakkhaṇaṃ āyūhanaṃ sammāpaṭipattiyā ativattananti anatthantarattā abhinnakālikanti vuttaṃ <hi rend="bold">‘‘yadā svāhaṃ…pe… tadāssu nibbuyhāmī’’</hi>ti. Tadubhayassa paṭipakkhabhāvato paṭibāhanato ca oghātiṇṇāti vuttaṃ <hi rend="bold">‘‘evaṃ khvāhaṃ…pe… oghamatari’’</hi>nti.</p>

<p rend="bodytext">Ekabuddhantarantarikattā sudūrakālikatāya <hi rend="bold">‘‘cirassa’’</hi>nti vuttaṃ. Antarā adiṭṭhapubbatāya vimhayanīyatāya ca <hi rend="bold">‘‘vatā’’</hi>ti vuttaṃ. Tadā upalabbhamānatāya attapaccakkhatāya ca <hi rend="bold">‘‘passāmī’’</hi>ti vuttaṃ. Bāhitapāpato brahmassa ca ariyamaggassa aṇanato paṭivijjhanato <hi rend="bold">‘‘brāhmaṇa’’</hi>nti vuttaṃ. Kilesasantāpavūpasamanato dukkhasantāpavūpasamanato ca sabbaso nibbutattā <hi rend="bold">‘‘parinibbuta’’</hi>nti vuttaṃ. Taraṇapayogassa nibbattitattā upari taritabbābhāvato ca <hi rend="bold">‘‘tiṇṇa’’</hi>nti vuttaṃ. Ñāṇacakkhunā oloketabbato lujjanato palujjanato ca ‘‘loke’’ti vuttaṃ. Visayesu sañjanato jātabhāvato <hi rend="bold">‘‘visattika’’</hi>nti vuttaṃ. Ñāṇassa paccakkhabhāvato nigamanato ca <hi rend="bold">‘‘ida’’</hi>nti vuttaṃ. Bhāsitattā parisamattattā ca <hi rend="bold">‘‘avocā’’</hi>ti vuttaṃ. Paṭhamaṃ gahitattā paccāmasanato ca ‘‘sā devatā’’ti vuttaṃ. Paṭikkhepassa abhāvato atthassa anumoditabbato <hi rend="bold">‘‘samanuñño’’</hi>ti vuttaṃ. Vineyyānaṃ <pb ed="M" n="1.0054" /> sāsanato paramatthasampattito ca <hi rend="bold">‘‘satthā’’</hi>ti vuttaṃ. Cakkhupathātikkamena tirobhāvūpagamanato <hi rend="bold">‘‘antaradhāyī’’</hi>ti vuttanti ayaṃ anupadavicayato <hi rend="bold">vicayahāro</hi>.</p>

<p rend="bodytext">Appatiṭṭhānānāyūhanehi oghataraṇaṃ yujjati kilesābhisaṅkhāravijahanena pārasampattisamijjhanato. Sabbakilesa-taṇhādiṭṭhi-taṇhāyatana-sassatādivasena santiṭṭhato saṃsāre saṃsīdanaṃ hotīti yujjati kāraṇassa suppatiṭṭhitabhāvato. Abhisaṅkharaṇakicce kilesābhisaṅkhāre vijjamāne sabbadiṭṭhābhinivesa-atidhāvanābhinivesādīnaṃ vasena āyūhantassa saṃsāramahoghena nibbuyhanaṃ <pb ed="V" n="1.0048" /> hotīti yujjati sammāpaṭipattiyā ativattanato. Brahmassa ariyamaggassa aṇanato paṭivijjhanato brāhmaṇabhāvo yujjjati bāhitapāpattā. Sammadeva santadhammasamadhigamato parinibbutabhāvo yujjati sabbaso savāsanapahīnakilesattā. Tathā ca visattikāya tiṇṇabhāvo yujjati yathā yāya lesopi na dissati, evaṃ aggamaggena tassā samucchinnattāti ayaṃ <hi rend="bold">yuttihāro</hi>.</p>

<p rend="bodytext">Kilesavaṭṭavasena patiṭṭhānaṃ visesato kammavaṭṭassa padaṭṭhānaṃ. Abhisaṅkhāravasena āyūhanañca vipākavaṭṭassa padaṭṭhānaṃ. Appatiṭṭhānānāyūhanāni oghataraṇassa padaṭṭhānaṃ, oghataraṇaṃ anupādisesanibbānassa. Taṇhāvasena patiṭṭhānassa assādānupassitā padaṭṭhānaṃ. Tenāha bhagavā – ‘‘saṃyojaniyesu, bhikkhave, dhammesu assādānupassino taṇhā pavaḍḍhatī’’ti (saṃ. ni. 2.52, 56).</p>

<p rend="bodytext">Khandhāvijjā-phassa-saññā-vitakkāyonisomanasikāra-pāpamittaparatoghosā diṭṭhivasena patiṭṭhānassa padaṭṭhānaṃ. Yathāha – <hi rend="bold">paṭisambhidāmagge</hi> (paṭi. ma. 1.124) ‘‘khandhāpi diṭṭhiṭṭhānaṃ, avijjāpi diṭṭhiṭṭhāna’’ntiādi. Taṇhādiṭṭhābhinandanaavasesakilesābhisaṅkhāravasena āyūhanassa padaṭṭhānaṃ. Iminā nayena yathārahaṃ taṇhādiṭṭhādivasena patiṭṭhānāyūhanānaṃ padaṭṭhānabhāvo vattabbo. Sesamettha pāḷito eva suniddhāriyaṃ. Ayaṃ <hi rend="bold">padaṭṭhānahāro</hi>.</p>

<p rend="bodytext"><hi rend="bold">Appatiṭṭhaṃ anāyūha</hi>nti patiṭṭhānāyūhanapaṭikkhepena vissajjentena niyyānāvahā sammāpaṭipatti gahitā ekantato oghanittharaṇūpāyabhāvato. Taggahaṇena ca sabbepi sattatiṃsa bodhipakkhiyadhammā gahitā honti niyyānalakkhaṇena ekalakkhaṇattāti ayaṃ <hi rend="bold">lakkhaṇahāro</hi>.</p>

<p rend="bodytext"><hi rend="bold">Nidāna</hi>massā <pb ed="M" n="1.0055" /> devatāya oghataraṇākārassa yāthāvato anavabodhoti vuttovāyamattho. Aññepi ye imaṃ desanaṃ nissāya oghataraṇūpāyaṃ paṭivijjhanti, tepi imissā desanāya nidānanti daṭṭhabbā. ‘‘Kathaṃ nu kho imaṃ desanaṃ nissāya sammadeva paṭivijjhantā catubbidhampi oghaṃ tarantā sakalasaṃsāramahoghato nitthareyyuṃ, pare ca tattha patiṭṭhapeyyu’’nti ayamettha bhagavato <hi rend="bold">adhippāyo</hi>. Padanibbacanaṃ <hi rend="bold">niruttaṃ,</hi> taṃ ‘‘eva’’ntiādinidānapadānaṃ ‘‘katha’’ntiādipāḷipadānañca aṭṭhakathāya tassā līnatthavaṇṇanāya ca vuttanayānusārena sukarattā ativitthārabhayena na vitthārayimha.</p>

<p rend="bodytext">Pada-padattha-desanā-nikkhepa-suttasandhi-vasena pañcavidhā <hi rend="bold">sandhi</hi>. Tattha padassa padantarena sambandho <pb ed="V" n="1.0049" /><hi rend="bold">padasandhi</hi>. Tathā padatthassa padatthantarena sambandho <hi rend="bold">padatthasandhi,</hi> yo ‘‘kiriyākārakasambandho’’ti vutto. Nānānusandhikassa taṃtaṃanusandhīti sambandho, ekānusandhikassa pana pubbāparasambandho <hi rend="bold">desanāsandhi,</hi> yā aṭṭhakathāyaṃ ‘‘pucchānusandhi ajjhāsayānusandhi yathānusandhī’’ti tidhā vibhattā. Ajjhāsayo cettha attajjhāsayo parajjhāsayoti dvidhā veditabbo. <hi rend="bold">Nikkhepasandhi</hi> catunnaṃ suttanikkhepānaṃ vasena veditabbā. Yaṃ panettha vattabbaṃ, taṃ <hi rend="bold">papañcasūdanīṭīkāyaṃ</hi> vuttanayena gahetabbaṃ. <hi rend="bold">Suttasandhi</hi> idha paṭhamanikkhepavasena veditabbā.</p>

<p rend="bodytext">‘‘Kasmā panettha oghataraṇasuttameva paṭhamaṃ nikkhitta’’nti nāyamanuyogo katthaci na pavattati? Apica ‘‘appatiṭṭhaṃ anāyūhaṃ oghamatari’’nti patiṭṭhānāyūhanapaṭikkhepavasena antadvayavivajjanamukhena vā majjhimāya paṭipadāya vibhāvanato sabbapaṭhamamidaṃ suttaṃ idha nikkhittaṃ. Antadvayaṃ anupagamma majjhimāya paṭipattiyā saṅkāsanaparañhi buddhānaṃ sāsananti. Yaṃ pana ekissā desanāya desanantarena saddhiṃ saṃsandanaṃ, ayampi desanāsandhi. Sā idha evaṃ veditabbā –</p>

<p rend="bodytext">‘‘Appatiṭṭhaṃ…pe… anāyūhaṃ oghamatari’’nti ayaṃ desanā –</p>

<p rend="gatha1">‘‘Sabbadā sīlasampanno, paññavā susamāhito;</p>

<p rend="gathalast">Āraddhavīriyo pahitatto, oghaṃ tarati duttaraṃ.</p>

<p rend="gatha1">‘‘Virato kāmasaññāya, rūpasaṃyojanātigo;</p>

<p rend="gatha2">Nandīrāgaparikkhīṇo, so gambhīre na sīdati; (Saṃ. ni. 1.96);</p>

<p rend="gathalast">Saddhāya <pb ed="M" n="1.0056" /> tarati oghaṃ, appamādena aṇṇavaṃ. (saṃ. ni. 1.246; su. ni. 186);</p>

<p rend="gatha1">‘‘Pañca chinde pañca jahe, pañca cuttari bhāvaye;</p>

<p rend="gathalast">Pañcasaṅgātigo bhikkhu, oghatiṇṇoti vuccati. (saṃ. ni. 1.5; dha. pa. 370);</p>

<p rend="gatha1">‘‘Tasmā <pb ed="V" n="1.0050" /> jantu sadā sato, kāmāni parivajjaye;</p>

<p rend="gathalast">Te pahāya tare oghaṃ, nāvaṃ sitvāva pāragū. (su. ni. 777; mahāni. 6; netti. 5);</p>

<p rend="gatha1">‘‘Ekāyanaṃ jātikhayantadassī, maggaṃ pajānāti hitānukampī;</p>

<p rend="gathalast">Etena maggena tariṃsu pubbe, tarissanti ye ca taranti ogha’’nti. (saṃ. ni. 5.384, 409; mahāni. 191; cūḷani. pārāyanānugītigāthāniddesa 107; paṭhamavagga 121; netti. 170) –</p>

<p rend="unindented">Evamādīhi desanāhi saṃsandatīti ayaṃ <hi rend="bold">catubyūho hāro</hi>.</p>

<p rend="bodytext"><hi rend="bold">Appatiṭṭhaṃ anāyūha</hi>nti ettha saṃkilesavasena patiṭṭhānaṃ āyūhanañca. Tena ayonisomanasikāro dīpito, santakilesavasena anāyūhanena yonisomanasikāro. Tattha ayonisomanasikaroto taṇhāvijjā pavaḍḍhati. Tesu taṇhāgahaṇena ca taṇhāmūlakā dhammā āvattanti. Avijjāgahaṇena avijjāmūlakaṃ sabbaṃ bhavacakkaṃ āvattati. Yonisomanasikāraggahaṇena ca yonisomanasikāramūlakā dhammā āvattanti catubbidhañca sampatticakkaṃ. Patiṭṭhānāyūhanapaṭikkhepena pana sammāpaṭipatti dīpitā, sā ca saṅkhepato sīlādisaṅgahā. Tattha sīlaggahaṇena ekādasa sīlānisaṃsā āvattanti, samādhiggahaṇena pañcaṅgiko sammāsamādhi pañcaññāṇiko sammāsamādhi samādhiparikkhārā ca āvattanti. Paññāgahaṇena paññā ca sammādiṭṭhīti sammādiṭṭhisudassanā sabbepi ariyamaggadhammā āvattantīti ayaṃ <hi rend="bold">āvatto hāro</hi>.</p>

<p rend="bodytext">Patiṭṭhānaṃ kilesādivasena sattavidhaṃ. Āyūhanaṃ abhisaṅkhārādivasena sattavidhaṃ. Tathā tappaṭipakkhato appatiṭṭhānaṃ anāyūhanañca. Ayamettha dhammavibhatti. Padaṭṭhānabhūmivibhattiyo pana heṭṭhā vuttanayānusārena veditabbā. Ayaṃ <hi rend="bold">vibhattihāro</hi>.</p>

<p rend="bodytext">Pubbabhāgappaṭipadaṃ sammadeva sampādetvā samathavipassanaṃ yuganaddhaṃ katvā bhāvanaṃ ussakkento kilesādīnaṃ dūrīkaraṇato tesaṃ vasena asaṃsīdanto <pb ed="M" n="1.0057" /> anibbuyhanto appatiṭṭhaṃ anāyūhaṃ oghaṃ tarati. Kilesādīnaṃ vasena pana saṃsīdanto nibbuyhanto saṃsāre patiṭṭhānato āyatiṃ punabbhavābhinibbattiyā āyūhanato oghaṃ na taratīti ayaṃ <hi rend="bold">parivatto hāro</hi>.</p>

<p rend="bodytext">Appatiṭṭhaṃ <pb ed="V" n="1.0051" /> asantiṭṭhanto asaṃsīdanto anibbisaṃ anavinibbisanti pariyāyavacanaṃ, anāyūhaṃ anibbuyhanto acetento apakappentoti pariyāyavacanaṃ, oghaṃ kilesasamuddanti pariyāyavacanaṃ, atari atikkami accavāyīti pariyāyavacanaṃ. Iminā nayena sesapadesupi pariyāyavacanaṃ veditabbanti ayaṃ <hi rend="bold">vevacano hāro</hi>.</p>

<p rend="bodytext"><hi rend="bold">Appatiṭṭhaṃ anāyūha</hi>nti ettha patiṭṭhaṃ āyūhanti kilesānaṃ kiccakaraṇapaññatti. Pariyuṭṭhānānaṃ vibhāvanapaññatti. Abhisaṅkhārānaṃ viruhanapaññatti. Taṇhāya assādapaññatti. Diṭṭhiyā parinipphandanapaññatti. Bhavadiṭṭhiyā bhavābhinivesapaññatti. Vibhavadiṭṭhiyā vipallāsapaññatti. Kāmasukhānuyogassa kāmesu anugijjhanapaññatti. Attakilamathānuyogassa attaparitāpanapaññatti. Appatiṭṭhaṃ anāyūhanti pana abhiññeyyadhammānaṃ abhiññāpaññatti. Pariññeyyadhammānaṃ pariññāpaññatti. Oghamatarinti pahātabbadhammānaṃ pahānapaññatti. Maggassa bhāvanāpaññatti. Nirodhassa sacchikiriyāpaññattīti ayaṃ <hi rend="bold">paññattihāro</hi>.</p>

<p rend="bodytext"><hi rend="bold">Appatiṭṭhaṃ anāyūha</hi>nti ettha patiṭṭhānāyūhanaggahaṇena oghaggahaṇena ca samudayasaccaṃ gahitaṃ. Appatiṭṭhaṃ anāyūhaṃ atarinti pana padattayena maggasaccaṃ gahitaṃ, hetugahaṇena ca hetumato gahaṇaṃ siddhamevāti dukkhanirodhasaccāni atthato gahitānevāti ayaṃ saccehi otaraṇā. Tattha ye lokiyā pañcakkhandhā, yesaṃ vasena patiṭṭhānāyūhanasiddhi. Ye lokuttarā cattāro khandhā, yesaṃ vasena oghataraṇasiddhi. Ayaṃ khandhamukhena otaraṇā. Ye eva pañcakkhandhā dvādasāyatanāni aṭṭhārasa dhātuyo, te cattāro khandhā dvāyatanāni dve dhātuyoti ayaṃ āyatanamukhena dhātumukhena ca otaraṇā. Tathā appatiṭṭhaṃ anāyūhanti ettha patiṭṭhānāyūhanaggahaṇena kilesābhisaṅkhārādīnaṃ gahaṇaṃ. Kilesābhisaṅkhārādayo oghā ca saṅkhārakkhandhā dhammāyatanaṃ dhammadhātu ca, appatiṭṭhānānāyūhanaggahaṇena oghataraṇavacanena ca saha vipassanāya maggo kathito. Evañca saṅkhārakkhandho dhammāyatanaṃ dhammadhātu ca <pb ed="M" n="1.0058" /> gahitāti evampi khandhamukhena āyatanamukhena dhātumukhena otaraṇā. Vipassanā ce aniccānupassanā, animittamukhena vimokkhamukhaṃ, dukkhānupassanā ce, appaṇihitavimokkhamukhaṃ, anattānupassanā ce, suññatavimokkhamukhanti evaṃ vimokkhamukhena otaraṇaṃ. Magge sekkhā sīlakkhandhādayo dhammāyatanadhammadhātū anāsavā ca evampi kho khandhādimukhena otaraṇāti ayaṃ <hi rend="bold">otaraṇo hāro</hi>.</p>

<p rend="bodytext"><hi rend="bold">Appatiṭṭha</hi>nti ārambho. <hi rend="bold">Anāyūha</hi>nti padasuddhi, no ārambhasuddhi, tathā <hi rend="bold">ogha</hi>nti. <hi rend="bold">Atari</hi>nti pana padasuddhi ceva ārambhasuddhi cāti ayaṃ <hi rend="bold">sodhano hāro</hi>.</p>

<p rend="bodytext"><hi rend="bold">Appatiṭṭhaṃ</hi><pb ed="V" n="1.0052" /><hi rend="bold">anāyūha</hi>nti sāmaññato adhiṭṭhānaṃ taṇhādiṭṭhiādivasena patiṭṭhānāyūhanānaṃ sādhāraṇato paṭikkhepacodanāti katvā <hi rend="bold">oghamatari</hi>nti taṃ vikappetvā visesavacanaṃ. Oghataraṇañhi cattāro ariyamaggā. Tattha paṭhamadutiyamaggā avisesena diṭṭhoghataraṇaṃ, tatiyamaggo kāmoghataraṇaṃ, aggamaggo sesoghataraṇanti ayaṃ <hi rend="bold">adhiṭṭhāno hāro</hi>.</p>

<p rend="bodytext">Kilesavasena patiṭṭhānassa ayonisomanasikāro hetu. Abhisaṅkhāravasena āyūhanassa kilesā hetū. Appatiṭṭhānānāyūhanānaṃ pana yathākkamaṃ yonisomanasikārapahānāni hetū. Saṃyojaniyesu dhammesu assādānupassanā taṇhāvasena yathārahaṃ tassa hetū. Tenāha bhagavā – ‘‘saṃyojaniyesu, bhikkhave, dhammesu assādānupassino taṇhā pavaḍḍhatī’’ti. Khandhāvijjāphassasaññāvitakkāyonisomanasikārapāpamittaparatoghosā diṭṭhivasena patiṭṭhānassa hetū. Tenāha – <hi rend="bold">paṭisambhidāmagge</hi> ‘‘khandhāpi diṭṭhiṭṭhānaṃ, avijjāpi diṭṭhiṭṭhāna’’ntiādi. Taṇhābhinandanā avasesakilesābhisaṅkhāravasena āyūhanassa hetū. Iminā nayena yathārahaṃ taṇhādiṭṭhivasena patiṭṭhānāyūhanānaṃ hetuvibhāgo niddhāretabbo, tabbipariyāyena appatiṭṭhānānāyūhanānaṃ. Kilesuppādane hi sammadeva ādīnavadassanaṃ appatiṭṭhānassa hetū, abhisaṅkharaṇe ādīnavadassanaṃ anāyūhanassa hetū, vipassanāya ussukkāpanaṃ oghataraṇassa hetūti ayaṃ <hi rend="bold">parikkhāro hāro</hi>.</p>

<p rend="bodytext">Yathāvuttavibhāgehi <pb ed="M" n="1.0059" /> patiṭṭhānāyūhanehi catubbidhassapi oghassa parisuddhi. Appatiṭṭhānānāyūhanehi pana sotānaṃ saṃvaro sabbaso pidhānañcāti catubbidhassapi oghassa visesato pidhānaṃ appavattikaraṇaṃ. Ariyamaggassa bhāvanāya hi kilesavasena patiṭṭhānaṃ abhisaṅkhāravasena āyūhanaṃ upacchinnaṃ, tassa sabbepi oghā tiṇṇā sammatiṇṇā pahīnā hontīti ayaṃ <hi rend="bold">samāropano hāro</hi>.</p>

<p rend="bodytext"><hi rend="bold">Appatiṭṭhaṃ anāyūha</hi>nti ettha patiṭṭhāgahaṇena taṇhāvijjā gahitā. Tāsaṃ hi vasena satto tattha tattha bhave patiṭṭhāti. Āyūhanaggahaṇena tappaccayā abhisaṅkhāradhammā gahitā. Tattha taṇhāya visesato rūpadhammā adhiṭṭhānaṃ, avijjāya arūpadhammā. Tesaṃ yathākkamaṃ samatho ca vipassanā ca paṭipakkhā, te ‘‘appatiṭṭhaṃ anāyūhaṃ oghamatari’’nti padehi pakāsitā honti, tesu samathassa cetovimutti phalaṃ, vipassanāya paññāvimutti. Tathā hi sā ‘‘rāgavirāgā avijjāvirāgā’’ti visesetvā vuccati. Tattha taṇhāvijjā abhisaṅkhāro ca samudayasaccaṃ, tesaṃ adhiṭṭhānabhūtā rūpārūpadhammā dukkhasaccaṃ, tesaṃ appavatti nirodhasaccaṃ, nirodhapajānanā paṭipadā oghataraṇapariyāyena vuttā maggasaccaṃ. Taṇhāgahaṇena cettha māyā-sāṭheyyamānātimāna-madappamāda-pāpicchatā-pāpamittatā-ahirikānottappādivasena <pb ed="V" n="1.0053" /> akusalapakkho netabbo. Avijjāgahaṇena viparītamanasikāra-kodhūpanāha-makkhapaḷāsa-issāmacchariya-sārambha- dovacassatā-bhavadiṭṭhiādivasena akusalapakkho netabbo. Vuttavipariyāyena amāyāasāṭheyyādiaviparītamanasikārādivasena. Tathā samathapakkhiyānaṃ saddhindriyānaṃ vipassanāpakkhiyānaṃ aniccasaññādīnañca vasena vodānapakkho netabboti ayaṃ <hi rend="bold">nandiyāvattassa nayassa bhūmi</hi>.</p>

<p rend="bodytext">Tathā vuttanayena gahitesu taṇhāvijjātappakkhiyadhammesu taṇhā lobho, avijjā moho, avijjāya sampayutto lohite sati pubbo viya taṇhāya sati sijjhamāno āghāto doso iti tīhi akusalamūlehi gahitehi, tappaṭipakkhato ‘‘appatiṭṭha’’ntiādivacanehi ca tīṇi akusalamūlāni tīṇi kusalamūlāni ca siddhāni eva honti. Idhāpi lobho sabbāni sāsavakusalamūlāni āyūhanadhammā ca samudayasaccaṃ, tannibbattā tesaṃ adhiṭṭhānagocarabhūtā ca upādānakkhandhā dukkhasaccantiādinā saccayojanā yojetabbā. Phalaṃ panettha vimokkhattayavasena <pb ed="M" n="1.0060" /> niddhāretabbaṃ, tīhi akusalamūlehi tividhaduccarita-saṃkilesamalavisamaakusalasaññā-vitakkādivasena akusalapakkho netabbo, tathā tīhi kusalamūlehi tividhasucarita-samakusalasaññā-vitakka-samādhi-vimokkhamukhādivasena vodānapakkho netabboti ayaṃ <hi rend="bold">tipukkhalassa nayassa bhūmi</hi>.</p>

<p rend="bodytext">Tathā vuttanayena gahitesu taṇhāvijjātappakkhiyadhammesu visesato taṇhādiṭṭhīnaṃ vasena asubhe ‘‘subha’’nti, dukkhe ‘‘sukha’’nti ca vipallāsā, avijjādiṭṭhīnaṃ vasena ‘‘anicce nicca’’nti anattani ‘‘attā’’ti vipallāsā veditabbā. Tesaṃ paṭipakkhato ‘‘appatiṭṭha’’ntiādivacanehi ca laddhehi sativīriyasamādhipaññindriyehi cattāri satipaṭṭhānāni siddhāneva honti.</p>

<p rend="bodytext">Tattha catūhi indriyehi cattāro puggalā niddisitabbā. Kathaṃ? Duvidho hi taṇhācarito mudindriyo tikkhindriyoti, tathā diṭṭhicarito. Tesu paṭhamo asubhe ‘‘subha’’nti vipariyesaggāhī satibalena yathābhūtaṃ kāyasabhāvaṃ sallakkhento bhāvanābalena taṃ vipallāsaṃ samugghātetvā sammattaniyāmaṃ okkamati. Dutiyo asukhe ‘‘sukha’’nti vipariyesaggāhī ‘‘uppannaṃ kāmavitakkaṃ nādhivāsetī’’tiādinā vuttena vīriyasaṃvarabhūtena vīriyabalena paṭipakkhaṃ vinodento bhāvanābalena taṃ vipallāsaṃ viddhaṃsetvā sammattaniyāmaṃ okkamati. Tatiyo <pb ed="V" n="1.0054" /> anicce ‘‘nicca’’nti ayāthāvaggāhī samathabalena samāhitacitto saṅkhārānaṃ taṅkhaṇikabhāvaṃ sallakkhento bhāvanābalena taṃ vipallāsaṃ samugghātetvā sammattaniyāmaṃ okkamati. Catuttho santati-samūha-kiccārammaṇa-ghanavañcitatāya phassādidhammapuñjamatte anattani ‘‘attā’’ti micchābhinivesī catukoṭikasuññatāmanasikārena taṃ micchābhinivesaṃ viddhaṃsetvā sāmaññaphalaṃ sacchikaroti. Subhasaññāsukhasaññādīhi catūhi vā vipallāsehi samudayasaccaṃ, tesamadhiṭṭhānārammaṇabhūtā pañcupādānakkhandhā dukkhasaccantiādinā saccayojanā veditabbā. Phalaṃ panettha cattāri sāmaññaphalāni, catūhi cettha vipallāsehi caturāsavoghayoga-kāyagantha-agati-taṇhuppādupādāna-sattaviññāṇaṭṭhiti-apariññādivasena akusalapakkho netabbo, tathā catūhi satipaṭṭhānehi catubbidhajhāna-vihārādhiṭṭhāna-sukhabhāgiyadhamma-appamaññāsammappadhāniddhipādādivasena vodānapakkho netabboti ayaṃ <hi rend="bold">sīhavikkīḷitassa nayassa bhūmi</hi>.</p>

<p rend="bodytext">Imesaṃ <pb ed="M" n="1.0061" /> pana tiṇṇaṃ atthanayānaṃ siddhiyā vohāranayadvayaṃ siddhameva hoti. Tathā hi atthanayānaṃ disābhūtadhammālocanaṃ <hi rend="bold">disālocanaṃ,</hi> tesaṃ samānayanaṃ <hi rend="bold">aṅkuso</hi>ti pañcapi nayā idha niyuttāti veditabbā. Idañca suttaṃ soḷasavidhe suttantapaṭṭhāne nibbedhasekkhabhāgiyaṃ byatirekamukhena patiṭṭhānāyūhanāni gahitānīti saṃkilesanibbedhasekkhabhāgiyaṃ cāti daṭṭhabbaṃ. Aṭṭhavīsatividhe pana suttantapaṭṭhāne lokiyalokuttaraṃ sattādhiṭṭhānaṃ ñāṇañeyyaṃ dassanabhāvanaṃ sakavacanaṃ vissajjanīyaṃ kusalaṃ anuññātanti veditabbaṃ.</p>

<p rend="centre">Oghataraṇasuttavaṇṇanā niṭṭhitā.</p>

<p rend="subhead">2. Nimokkhasuttavaṇṇanā</p>

<p rend="bodytext" n="2"><hi rend="paranum">2</hi><hi rend="dot">.</hi><hi rend="bold">Paṭhamamāgata</hi>nti saṃvaṇṇanāvasena paṭhamasuttādīsu paṭhamaṃ āgatapadaṃ. <hi rend="bold">Uttānattha</hi>nti pākaṭatthaṃ. Apubbaṃyeva hi duviññeyyatthañca padaṃ saṃvaṇṇetabbaṃ. <hi rend="bold">No</hi>ti pucchāyaṃ <hi rend="bold">nu</hi>-saddena samānattho nipātoti āha <hi rend="bold">‘‘jānāsi noti jānāsi nū’’</hi>ti. Vaṭṭato nimuccanti tena sattāti <hi rend="bold">nimokkho,</hi> maggo. So ca pamuccanti tenāti <hi rend="bold">pamokkho,</hi> pamuccanante pana adhigantabbattāphalaṃ ‘‘pamokkho’’ti vuttaṃ, yathā arahattaṃ ‘‘rāgakkhayo dosakkhayo mohakkhayo’’ti vuttaṃ. <hi rend="bold">Te</hi>ti sattā. <hi rend="bold">Viviccatī</hi>ti visuṃ asammisso hoti, vigacchatīti attho. Viviccati dukkhaṃ etasmāti <hi rend="bold">viveko</hi>. Dutiyavikappe pana sakalavaṭṭadukkhato sattā nimuccanti ettha pamuccanti viviccanti cāti <hi rend="bold">nimokkho pamokkho viveko,</hi> nibbānanti attho <pb ed="V" n="1.0055" /> veditabbo. <hi rend="bold">Etthā</hi>ti ca nimittatthe bhummavacanaṃ daṭṭhabbaṃ. Avadhāraṇattho <hi rend="bold">kho</hi>-kāro ‘‘assosi kho’’tiādīsu viya.</p>

<p rend="bodytext">Nandīmūlako bhavo <hi rend="bold">nandībhavo</hi> purimapade uttarapadalopena ‘‘sākabhakkho patthavo sākapatthavo’’ti yathā. Paṭhamaṃ kammavaṭṭapadhānaṃ atthaṃ vatvā puna kilesakammānaṃ vasena ubhayappadhānaṃ atthaṃ vadanto <hi rend="bold">‘‘nandiyā cā’’</hi>tiādimāha. <hi rend="bold">Purimanaye</hi>ti nandīmūlako kammabhavo nandībhavoti etasmiṃ pakkhe. <hi rend="bold">Nandībhavenā</hi>ti nandībhavapadena. <hi rend="bold">Tividhakammābhisaṅkhāravasenā</hi>ti puññābhisaṅkhārādivasena kāyasaṅkhārādivasena ca tippakārassa kammābhisaṅkhārassa <pb ed="M" n="1.0062" /> vasena. <hi rend="bold">Saṅkhārakkhandho gahito</hi> cetanāpadhānattā saṅkhārakkhandhassa. <hi rend="bold">Saññāviññāṇehī</hi>ti ‘‘saññāviññāṇasaṅkhayā’’ti evaṃ vuttasaññāviññāṇapadehi. <hi rend="bold">Taṃsampayuttā cā</hi>ti tena yathāvuttasaṅkhārakkhandhena samaṃ yuttā eva. <hi rend="bold">Dve khandhā</hi>ti saññāviññāṇakkhandhā.</p>

<p rend="bodytext">Nanu ettha vedanākkhandho na gahitoti? No na gahitoti dassento <hi rend="bold">‘‘tehi panā’’</hi>tiādimāha. <hi rend="bold">Tīhi khandhehī</hi>ti saññāsaṅkhāraviññāṇakkhandhehi. <hi rend="bold">Gahitāva</hi> avinābhāvato. Na hi vedanārahito koci cittuppādo atthi. <hi rend="bold">Anupādiṇṇakāna</hi>nti kusalākusalānaṃ. Na hettha kiriyākhandhānaṃ appavatti adhippetā. <hi rend="bold">Appavattivasenā</hi>ti anuppattidhammatāpattivasena. Nibbattanavasena kammakilesehi upādīyatīti <hi rend="bold">upādi,</hi> pañcakkhandhā. Upādino seso <hi rend="bold">upādiseso,</hi> saha upādisesenāti <hi rend="bold">saupādisesaṃ</hi>. <hi rend="bold">Nibbānaṃ kathitaṃ</hi> sakalakammakilesavūpasamatthassa jotitattā. Heṭṭhā dvīhi padehi anupādiṇṇakakkhandhā gahitāti ‘‘vedanāna’’nti ettha upādiṇṇakaggahaṇaṃ yuttanti āha <hi rend="bold">‘‘upādiṇṇakavedanāna’’</hi>nti. <hi rend="bold">Nirodhenā</hi>ti tappaṭibaddhachandarāganirodhavasena nirujjhanena. <hi rend="bold">Upasamenā</hi>ti accantūpasamena appavattanena. Evañca katvā ca-saddaggahaṇaṃ samatthitaṃ hoti. <hi rend="bold">Tesa</hi>nti tassā vedanāya taṃsampayuttānañca tiṇṇaṃ khandhānaṃ. <hi rend="bold">Vatthārammaṇavasenā</hi>ti vatthubhūtānaṃ channaṃ ārammaṇabhūtānañca sabbesampi upādiṇṇakarūpadhammānaṃ vasena.</p>

<p rend="bodytext">Kasmā pana heṭṭhā cattāro arūpakkhandhāyeva vuttā, rūpakkhandho na gahitoti? Visesabhāvato. Saupādisesanibbānappattiyañhi upādiṇṇakarūpadhammānaṃ viya anupādiṇṇakarūpadhammānaṃ appavattiyeva natthi. <hi rend="bold">Dutiyanaye</hi>ti nandiyā ca bhavassa cāti etamhi pakkhe. Nandiggahaṇena saṅkhārakkhandho gahito taṃsahacaraṇato. <hi rend="bold">Upapattibhavasaṅkhāto rūpakkhandho</hi>ti upādiṇṇakarūpadhammameva vadati. Taggahaṇeneva ca tannimittakāni utuāhārajāni, viññāṇaggahaṇena <pb ed="V" n="1.0056" /> cittajānīti catusantatirūpassapettha gahitatā veditabbā. <hi rend="bold">Saññādīhī</hi>ti saññāviññāṇavedanāgahaṇehi tayo khandhā gahitā, tañca kho upādiṇṇā anupādiṇṇāti vibhāgaṃ akatvā avisesato. Avisesena hi pañcannaṃ khandhānaṃ appavatti nibbānaṃ. Tenāha <hi rend="bold">‘‘evaṃ…pe… nibbānaṃ kathitaṃ hotī’’</hi>ti. ‘‘Nibbāna’’nti hi idha amatamahānibbānaṃ adhippetaṃ. <hi rend="bold">Imameva ca naya</hi>nti idaṃ yathāvuttaṃ dutiyameva. Cattāro <pb ed="M" n="1.0063" /> mahānikāye dhāretīti <hi rend="bold">catunikāyiko</hi>. Bhaṇḍikanāmako thero <hi rend="bold">bhaṇḍikatthero. Itī</hi>ti vuttappakāraparāmasanaṃ. <hi rend="bold">Nibbānavasenevā</hi>ti paṭhamanaye saupādisesanibbānassa anupādisesanibbānassa ca, dutiye pana ‘‘amatamahānibbānassā’’ti sabbathāpi nibbānasseva vasena bhagavā desanaṃ niṭṭhapesi samāpesīti.</p>

<p rend="centre">Nimokkhasuttavaṇṇanā niṭṭhitā.</p>

<p rend="subhead">3. Upanīyasuttavaṇṇanā</p>

<p rend="bodytext" n="3"><hi rend="paranum">3</hi><hi rend="dot">.</hi> Anekatthattā dhātusaddānaṃ upasaggavasena atthavisesavācako hotīti āha <hi rend="bold">‘‘upanīyatīti parikkhīyati nirujjhatī’’</hi>ti. Vinassatīti attho. Upanīyatīti vā saraseneva jīvitassa maraṇūpagamanaṃ vuttanti āha – <hi rend="bold">‘‘upagacchati vā, anupubbena maraṇaṃ upetīti attho’’</hi>ti. Kāmañcettha ‘‘upanīyatī’’ti padaṃ apākaṭakammavisesaṃ vuttaṃ. Yathā pana ‘‘sabbaṃ ārogyaṃ byādhipariyosānaṃ, sabbaṃ yobbanaṃ jarāpariyosānaṃ, sabbaṃ jīvitaṃ maraṇapariyosāna’’nti, ‘‘upanīyati jīvita’’nti vuttattā <hi rend="bold">‘‘maraṇaṃ upetī’’</hi>ti vuttaṃ. Kammakattuvasena hetaṃ vuttaṃ.</p>

<p rend="bodytext">Idāni kammasādhanavasena atthaṃ dassetuṃ <hi rend="bold">‘‘yathā vā’’</hi>tiādi vuttaṃ. <hi rend="bold">Gopālena gogaṇo nīyati</hi> yathicchitaṃ ṭhānaṃ. Jīvanti tena sattā, sahajātadhammā vāti <hi rend="bold">jīvitaṃ,</hi> tadeva tesaṃ anupālane ādhipaccasabbhāvato <hi rend="bold">indriya</hi>nti āha <hi rend="bold">‘‘jīvitanti jīvitindriya’’</hi>nti <hi rend="bold">paritta</hi>nti ittaraṃ. Tenāha <hi rend="bold">‘‘thoka’’</hi>nti. Pabandhānupacchedassa paccayabhāvo idha jīvitassa maraṇakiccanti adhippetanti āha <hi rend="bold">‘‘sarasaparittatāya cā’’</hi>tiādi. <hi rend="bold">Āyū</hi>ti ca paramāyu idhādhippetaṃ, tañca ajjakālavasena veditabbaṃ.</p>

<p rend="bodytext">Imasmiñhi buddhuppāde ayaṃ kathāti jīvitassa atiittarabhāvadīpanaparā ayaṃ desanā. Jīvitindriyavasena jīvitakkhayaṃ niyamento <hi rend="bold">‘‘ekacittappavattimattoyevā’’</hi>ti āha, ekassa cittuppādassa <pb ed="V" n="1.0057" /> pavattikkhaṇamatto evāti attho. Idāni tamatthaṃ upamāya vibhāvetuṃ <hi rend="bold">‘‘yathā nāmā’’</hi>tiādi vuttaṃ. Tattha <hi rend="bold">pavattamāna</hi>nti nemirathīsā vattantī ekeneva nemippadesena <pb ed="M" n="1.0064" /> pavattati ekasmiṃ khaṇeti adhippāyo. <hi rend="bold">‘‘Ekeneva tiṭṭhatī’’</hi>ti etthāpi eseva nayo. <hi rend="bold">Ekacittakkhaṇika</hi>nti ekacittakkhaṇamattavantaṃ. <hi rend="bold">Tasmiṃ citte</hi>ti tasmiṃ yasmiṃ kismiñci ekasmiṃ citte. <hi rend="bold">Niruddhamatte</hi>ti niruddhabhāvappattamatte. <hi rend="bold">Niruddhoti vuccatī</hi>ti matoti vuccati taṃsamaṅgī satto paramatthato. Avisesaviduno pana aviññāyamānantarena anusandhānassa niruddhanaṃ nirodhaṃ sallakkhenti. Yathāvuttamatthaṃ suttena vibhāvetuṃ <hi rend="bold">‘‘yathāhā’’</hi>tiādi vuttaṃ. Tena tīsupi kālesu sattānaṃ paramatthato jīvanaṃ maraṇaṃ cittakkhaṇavasenevāti dasseti.</p>

<p rend="bodytext"><hi rend="bold">Jīvita</hi>nti jīvitindriyaṃ. <hi rend="bold">Attabhāvo</hi>ti jīvitavedanāviññāṇāni ṭhapetvā avasiṭṭhadhammā adhippetā. <hi rend="bold">Sukhadukkhā</hi>ti sukhadukkhā vedanā, upekkhāpi idha sukhadukkhāsveva antogadhā iṭṭhāniṭṭhabhāvato. <hi rend="bold">Kevalā</hi>ti attanā, niccabhāvena vā avomissā. <hi rend="bold">Ekacittasamāyuttā</hi>ti ekakena cittena sahitā. <hi rend="bold">Lahuso vattate khaṇo</hi>ti vuttanayena ekacittakkhaṇikatāya lahuko atiittaro jīvitādīnaṃ khaṇo vattati.</p>

<p rend="bodytext"><hi rend="bold">Ye niruddhā marantassā</hi>ti cavantassa sattassa cutito uddhaṃ niruddhāti vattabbā ye khandhā. <hi rend="bold">Tiṭṭhamānassa vā idhā</hi>ti ye vā idha pavattiyaṃ tiṭṭhamānassa dharantassa bhaṅgappattiyā niruddhā khandhā, <hi rend="bold">sabbepi sadisā</hi> te sabbepi ekasadisā <hi rend="bold">gatā</hi> atthaṅgatā <hi rend="bold">appaṭisandhiyā</hi> puna āgantvā paṭisandhānābhāvena vigatā. Yathā hi cutikhandhā na nibbattanti, evaṃ tato pubbepi khandhā. Tasmā ekacittakkhaṇikaṃ sattānaṃ jīvitanti adhippāyo.</p>

<p rend="bodytext"><hi rend="bold">Anibbattena na jāto</hi>ti anuppannena cittena jāto na hoti ‘‘anāgate cittakkhaṇe na jīvittha na jīvati jīvissatī’’ti vattabbato. <hi rend="bold">Paccuppannena</hi> vattamānena cittena <hi rend="bold">jīvati</hi> jīvamāno nāma hoti, na jīvittha na jīvissati. <hi rend="bold">Cittabhaṅgā mato loko</hi>ti cuticittassa viya sabbassapi tassa tassa cittassa bhaṅgappattiyā ayaṃ loko paramatthato mato nāma hoti ‘‘atīte cittakkhaṇe jīvittha na jīvati na jīvissatī’’ti vattabbato, niruddhassa appaṭisandhikattā. Evaṃ santepi <hi rend="bold">paññatti paramatthiyā,</hi> yāyaṃ taṃ taṃ pavattaṃ cittaṃ upādāya ‘‘tisso jīvati, phusso jīvatī’’ti vacanappavattiyā <pb ed="M" n="1.0065" /> visayabhūtā santānapaññatti, sā ettha paramatthiyā paramatthabhūtā. Tathā hi vuttaṃ ‘‘nāmagottaṃ na jīratī’’ti (saṃ. ni. 1.76).</p>

<p rend="bodytext"><hi rend="bold">Na</hi><pb ed="V" n="1.0058" /><hi rend="bold">santi tāṇā</hi>ti jaraṃ upagatassa tato taṃnimittaṃ yaṃ vā pāpakārino pāpakammānaṃ upaṭṭhānavasena puññakārino piyavippayogavasena cittadukkhaṃ ubhayesampi bandhanacchedanādivasena vitujjamānaṃ anappakaṃ sarīradukkhaṃ sammohappatti ca hoti, tato tāyantā na santi. Tenāha – <hi rend="bold">‘‘tāṇaṃ leṇaṃ saraṇaṃ bhavituṃ samatthā nāma keci natthī’’</hi>ti. Bhāyati etasmāti <hi rend="bold">bhayaṃ,</hi> bhayanimittanti āha <hi rend="bold">‘‘bhayavatthū’’</hi>ti. Taggahaṇena ca cittutrāsalakkhaṇaṃ bhayaṃ gahitameva, sati nimitte nemittaṃ santamevāti. <hi rend="bold">Pubbacetana</hi>nti ekāvajjanavīthiyaṃ nānāvajjanavīthiyaṃ sampavattaṃ upacārajjhānacetanaṃ. <hi rend="bold">Aparacetana</hi>nti vasībhāvāpādanavasena parato samāpajjanavasena ca pavattaṃ samāpatticetanaṃ. <hi rend="bold">Muñcacetana</hi>nti vikkhambhanavasena pavattaṃ paṭhamappanācetanaṃ. Kusalajjhānassa vipākajjhāneva labbhamānaṃ sukhaṃ <hi rend="bold">jhānasukhaṃ</hi>. Iṭṭhapariyāyo cettha sukha-saddo. Jhāne apekkhā <hi rend="bold">jhānanikanti</hi>. Jhānassa assādavasena pavatto lobho <hi rend="bold">jhānassādo</hi>. Yena te te brahmāno jhānato vuṭṭhāya ‘‘aho sukhaṃ aho sukha’’nti vācaṃ nicchāresunti. Yathā devā sukhabahulā tihetupaṭisandhikāvāti paṭipajjantā jhānaṃ adhigantuṃ bhabbā, na itareti <hi rend="bold">‘‘kāmāvacaradevesū’’</hi>ti vuttaṃ. Kāmāvacarā ca uparidevā ca <hi rend="bold">kāmāvacaradevā</hi>ti ekadesasarūpekaseso daṭṭhabbo. Tena manussānampi ekaccānaṃ sabbesampi vā saṅgaho siddho hoti patthanāparikappanāya visayabhāvato. Tenāha <hi rend="bold">‘‘aho vatime ca…pe… tiṭṭheyyu’’</hi>nti. Thullāni phusitāni vipphurāni etthāti thullaphusitako, kālo, deso vā. Tasmiṃ <hi rend="bold">thullaphusitake</hi>.</p>

<p rend="bodytext">‘‘Puññāni kayirātha sukhāvahānī’’ti vuttattā <hi rend="bold">‘‘aniyyānikaṃ vaṭṭakathaṃ kathetī’’</hi>ti vuttaṃ. Lujjanapalujjanaṭṭhena loko, kilesehi āmasitabbato āmisañcāti <hi rend="bold">lokāmisaṃ</hi>. Nippariyāyāmisaṃ pana loke āmisantipi <hi rend="bold">lokāmisaṃ</hi>. Pariyāyeti sabhāvato parivattetvā ñāpeti etenāti pariyāyo, leso, kāraṇaṃ vāti āha <hi rend="bold">‘‘nippariyāyena cattāro paccayā’’</hi>ti, vaṭṭassa ekantato bālalokeheva <pb ed="M" n="1.0066" /> āmasitabbabhāvato pariyāyāmisatā vuttā. <hi rend="bold">Idha pari..pe… adhippetaṃ</hi> vivaṭṭapaṭiyogino icchitattā. Catupaccayāpekkhañhi pahānaṃ. Ekaccassa sakalavaṭṭāpekkhappahānassapi paccayo hotīti <hi rend="bold">‘‘vaṭṭatiyevā’’</hi>ti sāsaṅkaṃ vadati. Vūpasamati ettha sakalavaṭṭadukkhanti <hi rend="bold">santi,</hi> asaṅkhatadhātūti āha <hi rend="bold">‘‘nibbānasaṅkhāta’’</hi>nti.</p>

<p rend="centre">Upanīyasuttavaṇṇanā niṭṭhitā.</p>

<p rend="subhead">4. Accentisuttavaṇṇanā</p>

<p rend="bodytext" n="4"><hi rend="paranum">4</hi><hi rend="dot">.</hi> Kālayanti <pb ed="V" n="1.0059" /> khepentīti <hi rend="bold">kālā</hi>. Purebhattādayo hi kālā dhammappavattimattatāya paramatthato avijjamānāpi lokasaṅketamattasiddhā tassāyeva dhammappavattiyā gatagatāya anivattanato taṃ taṃ dhammappavattiṃ khepentā vināsayantā viya sayañca tāhi saddhiṃ accentā viya honti. Tenāha – ‘‘kālo ghasati bhūtāni, sabbāneva sahattanā’’ti (jā. 1.2.190). <hi rend="bold">‘‘Tarayanti rattiyo’’</hi>ti etthāpi vuttanayeneva attho veditabbo. ‘‘Etaṃ bhayaṃ maraṇe pekkhamāno’’ti vuccamānattā puggalaṃ maraṇūpagamanāya tarayantīti attho vutto. <hi rend="bold">Vayoguṇā</hi>ti ettha koṭṭhāsā guṇā. Titthiyānaṃ hi carimacittena sakalacitte vayasamūhe vayasamaññāti āha – <hi rend="bold">‘‘paṭhamamajjhimapacchimavayānaṃ guṇā, rāsayoti attho’’</hi>ti. <hi rend="bold">Ānisaṃsaṭṭho guṇaṭṭho</hi> ‘‘vākaciraṃ nivāsesiṃ, dvādasaguṇamupāgata’’ntiādīsu (bu. vaṃ. 2.30) viya. ‘‘Tandiguṇāhaṃ karissāmi, diguṇaṃ diguṇaṃ vaddheyyā’’ti ca evamādīsu pana <hi rend="bold">tabbhāvavuttiattho guṇaṭṭho</hi>.</p>

<p rend="gatha1">‘‘Asaṅkhyeyyāni nāmāni, saguṇena mahesino;</p>

<p rend="gathalast">Guṇena nāmamuddheyyaṃ, api nāma sahassato’’ti. (dha. sa. aṭṭha. 1313; udā. 53; paṭi. ma. aṭṭha. 1.1.76) –</p>

<p rend="unindented">Ādīsu <hi rend="bold">pasaṃsaṭṭho guṇaṭṭho</hi> daṭṭhabbo. ‘‘Vayoguṇā anupubbaṃ jahantī’’ti ettha attho ‘‘accenti kālā’’ti ettha vuttanayo eva. <hi rend="bold">Paṭhamamajjhimavayā</hi>ti paṭhamaggahaṇañcettha vayassa gatassa apunarāvattidassanatthaṃ kataṃ. Tenevāha – <hi rend="bold">‘‘maraṇakkhaṇe pana tayopi vayā jahantevā’’</hi>ti.</p>

<p rend="bodytext">Ettha <pb ed="M" n="1.0067" /> ca pāḷiyaṃ ‘‘accenti kālā’’ti sāmaññato kālassa apagamanaṃ dassitaṃ, puna taṃ visesatopi dassetuṃ itaradvayaṃ vuttaṃ. Aṭṭhakathāyaṃ pana mudindriyassa vasena ‘‘vayoguṇā anupubbaṃ jahantī’’ti vuttaṃ, majjhimindriyassa vasena ‘‘tarayanti rattiyo’’ti vuttanti adhippāyena <hi rend="bold">‘‘kālāti purebhattādayo kālā’’</hi>ti vuttaṃ. Tasmā tattha <hi rend="bold">ādi</hi>-saddena pacchābhattapaṭhamayāma-muhuttakālādi-kālakoṭṭhāso eva aṇupabhedo kālavibhāgo gahitoti veditabbo. <hi rend="bold">Sesa</hi>nti idha dvīsu gāthāsu pacchimaddho. So hi idha atthato adhigatattā anantarasutte ca vuttattā atidisito.</p>

<p rend="bodytext">Accentisuttavaṇṇanā niṭṭhitā.</p>

<p rend="subhead">5. Katichindasuttavaṇṇanā</p>

<p rend="bodytext" n="5"><hi rend="paranum">5</hi><hi rend="dot">.</hi><hi rend="bold">Chindanto</hi>ti <pb ed="V" n="1.0060" /> samucchindanto. <hi rend="bold">Kati chindeyyā</hi>ti kittake pāpadhamme samucchindeyya, anuppattidhammataṃ pāpeyya. <hi rend="bold">Sesapadesupī</hi>ti sesesupi dvīsu padesu. Jahanto kati jaheyya, bhāvento kati uttari bhāveyyāti imamatthaṃ <hi rend="bold">‘‘eseva nayo’’</hi>ti iminā atidisati. Catutthapadassa pana attho sarūpeneva dassito. <hi rend="bold">Atthato eka</hi>nti bhāvatthato ekaṃ. Yadi evaṃ kimatthaṃ pariyāyantaraṃ gahitanti āha <hi rend="bold">‘‘gāthābandhassa panā’’</hi>tiādi. Atthato ettha punarutti atthevāti āha <hi rend="bold">‘‘saddapunaruttiṃ vajjayantī’’</hi>ti. Saṅgaṃ atikkamayatīti <hi rend="bold">saṅgātigo</hi>ti āha <hi rend="bold">‘‘ayamevattho’’</hi>ti.</p>

<p rend="bodytext">Oraṃ vuccati kāmadhātu, paṭisandhiyā paccayabhāvena tañca bhajantīti <hi rend="bold">orambhāgiyāni</hi>. Tattha ca kammaṃ tabbipākaṃ satte dukkhaṃ, kammunā vipākaṃ, sattena dukkhaṃ saṃyojentīti <hi rend="bold">saṃyojanāni,</hi> sakkāyadiṭṭhi-vicikicchā-sīlabbataparāmāsa-kāmarāga-paṭighā. Uddhaṃ vuccati catasso arūpadhātuyo, vuttanayena taṃ bhajantīti <hi rend="bold">uddhambhāgiyāni, saṃyojanāni</hi> rūpārūparāgamānuddhaccāvijjā. <hi rend="bold">Āropitavacanānurūpeneva evamāhā</hi>ti ‘‘pañca chinde pañca jahe’’ti evaṃ kathesi tassā devatāya sukhaggahaṇatthaṃ. Na kevalaṃ tāya devatāya vuttavacanānurūpato eva, atha kho tesu saṃyojanesu <pb ed="M" n="1.0068" /> vattabbākāratopīti dassetuṃ <hi rend="bold">‘‘atha vā’’</hi>tiādi vuttaṃ. Tena orambhāgiyasaṃyojanāni nāma garūni ducchedāni gāḷhabandhanabhāvato, tasmā tāni sandhāya <hi rend="bold">‘‘pañca chinde’’</hi>ti vuttaṃ.</p>

<p rend="bodytext">Uddhambhāgiyasaṃyojanāni pana lahūni succhedāni heṭṭhā pavattitānukkamena bhāvanānayena pahātabbato, tasmā tāni sandhāya <hi rend="bold">‘‘pañca jahe’’</hi>ti vuttaṃ. Tenāha <hi rend="bold">‘‘pādesu baddhapāsasakuṇo viyā’’</hi>tiādi. <hi rend="bold">Visesa</hi>nti bhāvanānaṃ visesaṃ vipassanābhāvanaṃ <hi rend="bold">bhāvento</hi> uppādento vipaccento vaḍḍhento ca. Saṃsārapaṅke sañjanaṭṭhena rāgo eva saṅgo <hi rend="bold">‘‘rāgasaṅgo’’</hi>. Esa nayo sesesupi. Yasmā ettha rāga-moha-diṭṭhi-tabbhāgiyasakkāyadiṭṭhi-sīlabbataparāmāsa-kāmarāgāvijjā atthato oghā eva, itare tadekaṭṭhā, tasmā bhagavā saṃyojanappahānasaṅgātikkamehi oghataraṇaṃ kathesi. <hi rend="bold">Lokiyalokuttarāni kathitāni</hi> ‘‘bhāvaye’’ti pubbabhāgāya maggabhāvanāya adhippetattā.</p>

<p rend="centre">Katichindasuttavaṇṇanā niṭṭhitā.</p>

<p rend="subhead">6. Jāgarasuttavaṇṇanā</p>

<p rend="bodytext" n="6"><hi rend="paranum">6</hi><hi rend="dot">.</hi><hi rend="bold">Jāgarata</hi>nti <pb ed="V" n="1.0061" /> anādare sāmivacanaṃ. Tenāha <hi rend="bold">‘‘indriyesu jāgarantesū’’</hi>ti. ‘‘Vissajjanagāthāyaṃ panā’’ti imassa padassa ‘‘ayamattho veditabbo’’ti iminā sambandho. Pucchāgāthāya pana attho imināva nayena viññāyatīti adhippāyo. <hi rend="bold">Pañca jāgarataṃ suttā</hi>ti ettha ‘‘suttā’’ti padaṃ apekkhitvā <hi rend="bold">pañcā</hi>ti paccattavacanaṃ ‘‘jāgarata’’nti padaṃ apekkhitvā sāmivasena pariṇāmetabbaṃ ‘‘pañcannaṃ jāgarata’’nti. Tenāha – <hi rend="bold">‘‘pañcasu indriyesu jāgarantesū’’</hi>ti, jāgarantesu baddhābhāvena sakiccappasutatāya sakiccasamatthatāya cāti attho. Sottaṃva <hi rend="bold">suttā</hi> pamādaniddābhāvato. Tameva suttabhāvaṃ puggalādhiṭṭhānāya kathāya dassetuṃ <hi rend="bold">‘‘kasmā’’</hi>tiādi vuttaṃ. Pamajjati, pamādo vā etassa atthīti pamādo, tassa bhāvo <hi rend="bold">pamādatā,</hi> tāya, pamattabhāvenāti attho.</p>

<p rend="bodytext">Evaṃ <pb ed="M" n="1.0069" /> gāthāya paṭhamassa pādassa atthaṃ vatvā dutiyassa vattuṃ <hi rend="bold">‘‘evaṃ suttesū’’</hi>tiādi vuttaṃ. Tassattho vuttanayena veditabbo. Yasmā appahīnasupanakiriyāvasena sanīvaraṇassa puggalassa anuppannarāgarajādayo uppajjanti, uppannā pavaḍḍhanti, tasmā vuttaṃ <hi rend="bold">‘‘nīvaraṇeheva kilesarajaṃ ādiyatī’’</hi>ti. Tenevāha <hi rend="bold">‘‘purimā’’</hi>tiādi. Purimānaṃ pacchimānaṃ aparāparuppattiyā paccayabhāvo hettha ādiyanaṃ. <hi rend="bold">Pañcahi indriyehi parisujjhatī</hi>ti maggapariyāpannehi saddhādīhi pañcahi indriyehi sakalasaṃkilesato visujjhati. Paññindriyameva hi anaññātaññassāmītindriyādīni, itarāni ca anvayānīti.</p>

<p rend="centre">Jāgarasuttavaṇṇanā niṭṭhitā.</p>

<p rend="subhead">7. Appaṭividitasuttavaṇṇanā</p>

<p rend="bodytext" n="7"><hi rend="paranum">7</hi><hi rend="dot">.</hi> Pavattinivattitadubhayahetuvibhāgassa dhammassapi catusaccantogadhattā āha <hi rend="bold">‘‘dhammāti catusaccadhammā’’</hi>ti. Cattāripi hi ariyasaccāni catusaccantogadhāni. <hi rend="bold">Appaṭividdhā</hi>ti pariññābhisamayādivasena anabhisamitā. <hi rend="bold">Diṭṭhigatavādesū</hi>ti diṭṭhigatasaññitesu vādesu. Diṭṭhigatehi te pavattitā. <hi rend="bold">Ito paresa</hi>nti ito sāsanikehi paresaṃ aññesaṃ. <hi rend="bold">Dhammatāyā</hi>ti sabhāvena, sayamevāti attho. <hi rend="bold">Gacchantī</hi>ti pavattanti diṭṭhivādaṃ paggayha tiṭṭhanti. <hi rend="bold">Parenā</hi>ti diṭṭhigatikena. <hi rend="bold">Nīyantī</hi>ti diṭṭhivādasaṅgaṇhane uyyojīyanti. Tenāha <hi rend="bold">‘‘tatthā’’</hi>tiādi. <hi rend="bold">Pabujjhitu</hi>nti <pb ed="V" n="1.0062" /> pamādaniddāya paṭibujjhituṃ. <hi rend="bold">Paṭipadā</hi> yathādesitassa dhammassa kathitatāya, paṭibujjhituṃ yoniso pavattiyamānattā <hi rend="bold">bhaddikā</hi>.</p>

<p rend="bodytext"><hi rend="bold">Hetunā</hi>ti ñāyena. <hi rend="bold">Kāraṇenā</hi>ti catusaccānaṃ sambodhayuttiyā. Hatthatale āmalakaṃ viya sabbaṃ ñeyyaṃ jānātīti sabbaññū, teneva sabbaññutābhisambodhena buddhoti <hi rend="bold">sabbaññubuddho</hi>. Paccekaṃ parehi asādhāraṇatāya visuṃ sayambhuñāṇena saccāni buddhavāti <hi rend="bold">paccekabuddho</hi>. Paropadesena catusaccaṃ bujjhatīti <hi rend="bold">catusaccabuddho</hi>. Tathā hi so sayambhutāya abhāvato kevalaṃ catusaccabuddhoti vuccati. Sutena sutamayañāṇena khandhādibhedaṃ ñeyyaṃ buddhavāti <hi rend="bold">sutabuddho</hi>. Sabbaññubuddhapaccekabuddhe <pb ed="M" n="1.0070" /> ṭhapetvā avasesā aggasāvakamahāsāvakāpi pakatisāvakāpi vītarāgā <hi rend="bold">avasesā khīṇāsavā. Tayopi purimā vaṭṭanti</hi> sambuddhātiādivacanato. Sannivasati etenāti sannivāso, caritaṃ. Lokassa sannivāso <hi rend="bold">lokasannivāso,</hi> tasmiṃ. Kāyaduccaritādibhede <hi rend="bold">visame</hi>. Satisammosena <hi rend="bold">visame vā sattanikāye</hi>. So hi visamayogato visamo. Rāgavisamādike <hi rend="bold">visame vā kilesajāte</hi>. Taṃ visamaṃ pahāya taṃ visamaṃ ajjhupekkhitvā <hi rend="bold">samaṃ</hi> sadisaṃ yuttarūpaṃ, purimakehi vā sambuddhehi <hi rend="bold">samaṃ</hi> sadisaṃ <hi rend="bold">caranti</hi> vattanti.</p>

<p rend="centre">Appaṭividitasuttavaṇṇanā niṭṭhitā.</p>

<p rend="subhead">8. Susammuṭṭhasuttavaṇṇanā</p>

<p rend="bodytext" n="8"><hi rend="paranum">8</hi><hi rend="dot">.</hi><hi rend="bold">Susammuṭṭhā</hi>ti suṭṭhu ativiya sammuṭṭhā. Satta sekkhā hi susammusitā vinaṭṭhā. Kathaṃ pana te anadhigatā naṭṭhā nāma hontīti āha <hi rend="bold">‘‘yathā hī’’</hi>tiādi. <hi rend="bold">Adhigatassā</hi>ti adhigato assa. So vadantoti sambandho. <hi rend="bold">Sesa</hi>nti ‘‘dhammā’’tiādi. <hi rend="bold">Purimasadisamevā</hi>ti anantaragāthāya vuttasadisameva.</p>

<p rend="centre">Susammuṭṭhasuttavaṇṇanā niṭṭhitā.</p>

<p rend="subhead">9. Mānakāmasuttavaṇṇanā</p>

<p rend="bodytext" n="9"><hi rend="paranum">9</hi><hi rend="dot">.</hi> Seyyādibhedaṃ mānaṃ appahāya taṃ paggayha vicaranto kāmento nāma hotīti āha <hi rend="bold">‘‘mānaṃ kāmentassa icchantassā’’</hi>ti. Damati cittaṃ etenāti <hi rend="bold">damo,</hi> satisambojjhaṅgādiko samādhipakkhiko damo. Manacchaṭṭhāni indriyāni dametīti <hi rend="bold">damo,</hi> indriyasaṃvaro. Kilese dameti pajahatīti <hi rend="bold">damo,</hi> paññā. Upavasanavasena kāyakammādiṃ dametīti <hi rend="bold">damo,</hi> uposathakammaṃ. Kodhūpanāhamakkhamānādike <pb ed="V" n="1.0063" /> dameti vinetīti <hi rend="bold">damo,</hi> adhivāsanakhanti. <hi rend="bold">Tenevā</hi>ti ‘‘damo’’ti samādhipakkhikadhammānaṃ eva adhippetattā <pb ed="M" n="1.0071" />. ‘‘Na monaṃ atthī’’ti ca pāṭho. <hi rend="bold">Asamāhitassā</hi>ti samādhipaṭikkhepo jotito.</p>

<p rend="bodytext">Maccudheyyassa pārataraṇassa vuccamānattā <hi rend="bold">‘‘monanti catumaggañāṇa’’</hi>nti vuttaṃ. Na hi tato aññena taṃ sambhavati. <hi rend="bold">Jānāti</hi> asammohapaṭivedhavasena paṭivijjhatīti attho. Maccu dhīyati etthāti <hi rend="bold">maccudheyyaṃ,</hi> khandhapañcakaṃ maraṇadhammattā. <hi rend="bold">Tassevā</hi>ti maccudheyyasseva. <hi rend="bold">Pāraṃ</hi> paratīrabhūtaṃ nibbānaṃ. <hi rend="bold">Tareyyā</hi>ti ettha taraṇaṃ nāma ariyamaggabyāpāroti āha <hi rend="bold">‘‘paṭivijjheyya pāpuṇeyyā’’</hi>ti. Tathā hi vakkhati ‘‘paṭivedhataraṇaṃ nāma vutta’’nti. ‘‘Na tareyya na paṭivijjheyya na pāpuṇeyya vā’’ti ayamettha pāṭho yutto. Aññathā ‘‘idaṃ vuttaṃ hotī’’tiādivacanaṃ virujjheyya. <hi rend="bold">Eko araññe viharanto</hi>ti ekākī hutvā araññe viharantoti attho.</p>

<p rend="bodytext">Kāmaṃ heṭṭhimamaggehipi ekaccassa mānassa pahānaṃ labbhati. Aggamaggeneva pana tassa anavasesato pahānanti āha – <hi rend="bold">‘‘arahattamaggena navavidhamānaṃ pajahitvā’’</hi>ti. Upacārasamādhipubbako appanāsamādhīti vuttaṃ <hi rend="bold">‘‘upacārappanāsamādhīhī’’</hi>ti, na upacārasamādhimattena samādhimattaṃ sandhāya paccekaṃ vākyaparisamāpanassa ayujjanato. Na hi appanaṃ appattaṃ lokuttarajjhānaṃ atthi. <hi rend="bold">‘‘Sucetaso’’</hi>ti cittassa ñāṇasahitatāya lakkhaṇavacananti āha <hi rend="bold">‘‘ñāṇasampayuttatāyā’’</hi>tiādi. Tathā hi vakkhati ‘‘sucetasoti ettha cittena paññā dassitā’’ti. <hi rend="bold">‘‘Sabbadhi vippamutto’’</hi>ti sabbesu bhavādīsu visaṃsaṭṭhacitto sabbaso khandhādīhi visaṃyutto hotīti vuttaṃ <hi rend="bold">‘‘sabbesu khandhāyatanādīsu vippamutto hutvā’’</hi>ti. Pariññāpaṭivedho sacchikiriyapaṭivedhena vinā natthīti āha <hi rend="bold">‘‘tebhūmaka…pe… vutta’’</hi>nti.</p>

<p rend="bodytext">Mānaṃ nissāya duccaritacaraṇato <hi rend="bold">māno nāmāyaṃ sīlabhedano</hi>. <hi rend="bold">Tasmā</hi>ti mānassa sīlapaṭipakkhabhāvato. <hi rend="bold">Iminā</hi> paṭipakkhappahānakittanena. <hi rend="bold">Adhicittasikkhā kathitā</hi> sarūpato evāti adhippāyo. Ettha <hi rend="bold">cittenā</hi>ti su-saddena visesitacittena. <hi rend="bold">Tasmā</hi>ti paññāya dassitattā. <hi rend="bold">Iminā</hi>ti ‘‘sucetaso’’ti iminā padena. Adhisīlasikkhā adhicittasikkhā adhipaññāsikkhāti sīlādīnipi visesetvā vuttāni. Sambhave byabhicāre ca visesanavisesitabbatāti taṃ dassento <hi rend="bold">‘‘adhisīlañca nāma sīle sati hotī’’</hi>tiādiṃ vatvā tadubhayaṃ <pb ed="M" n="1.0072" /> vibhāgena dassetuṃ <hi rend="bold">‘‘tasmā’’</hi>tiādi vuttaṃ. Paṭhamanayo saṅkaravasena pavattoti asaṅkaravasena dassetuṃ <hi rend="bold">‘‘apicā’’</hi>tiādinā <pb ed="V" n="1.0064" /> dutiyanayo vutto. <hi rend="bold">‘‘Samāpannā’’</hi>ti etthāpi ‘‘nibbānaṃ patthayantenā’’ti ānetvā sambandho. Vipassanāya pādakabhāvaṃ anupagatāpi tadatthaṃ nibbattanādivasena samāpannāti ayamattho purimanayato viseso. Adhipaññāya panettha purimanayato viseso natthīti sā anuddhaṭā. <hi rend="bold">Samodhānetvā</hi>ti pariyāyato sarūpato ca saṅgahetvā. <hi rend="bold">Sakalasāsana</hi>nti tissannaṃ kathitattā eva sikkhattayasaṅgahaṃ sakalasāsanaṃ kathitaṃ hotīti.</p>

<p rend="centre">Mānakāmasuttavaṇṇanā niṭṭhitā.</p>

<p rend="subhead">10. Araññasuttavaṇṇanā</p>

<p rend="bodytext" n="10"><hi rend="paranum">10</hi><hi rend="dot">.</hi><hi rend="bold">Santakilesāna</hi>nti vūpasantakilesapariḷāhānaṃ. Yasmā sīlādiguṇasambhavaṃ tato eva bhayasantañca upādāya paṇḍitā ‘‘santo’’ti vuccanti, tasmā vuttaṃ <hi rend="bold">‘‘paṇḍitānaṃ vā’’</hi>ti. Tenāha <hi rend="bold">‘‘santo have’’</hi>tiādi. <hi rend="bold">Seṭṭhacārīna</hi>nti seṭṭhacariyaṃ carantānaṃ. Yasmā puthujjanakalyāṇato paṭṭhāya bhikkhu maggabrahmacariyavāsaṃ vasati nāma, tasmā āha <hi rend="bold">‘‘maggabrahmacariyavāsaṃ vasantāna’’</hi>nti. Ariyānaṃ pana mukhavaṇṇassa pasīdane vattabbameva natthi. <hi rend="bold">Mūlakammaṭṭhāna</hi>nti pārihāriyakammaṭṭhānaṃ. <hi rend="bold">Visabhāgasantatī</hi>ti nānārammaṇesu pavattacittasantati. Sā hi vikkhepabyākulatāya appasannā samāhitacittasantatiyā visabhāgasantati. <hi rend="bold">Okkamatī</hi>ti samādhisabhāgā cittasantati samathavīthiṃ anupavisati. <hi rend="bold">Cittaṃ pasīdatī</hi>ti kammaṭṭhānanirataṃ bhāvanācittaṃ sandhāyāha, taṃ pasannaṃ hutvā pavattati. <hi rend="bold">Lohitaṃ pasīdatī</hi>ti cittakālussiyassābhāvato lohitaṃ anāvilaṃ hoti. <hi rend="bold">Parisuddhāni honti</hi> kāraṇassa parisuddhabhāvato. <hi rend="bold">Tālaphalamukhassa viya mukhassa vaṇṇo hotī</hi>ti mukha-saddassa ādimhi pamuttapadena yojetabbo. Evañhi cassa pamuttaggahaṇaṃ samatthitaṃ hoti tālaphalamukhassa vaṇṇasampadāsadisattā. Tibhūmako <hi rend="bold">eva tebhūmako</hi>.</p>

<p rend="bodytext"><hi rend="bold">Atītaṃ nānusocanti</hi> atītaṃ paccayalābhaṃ lakkhaṇaṃ katvā na socanti na anutthunanti. Jappanataṇhāya vasena na parikappantīti āha <hi rend="bold">‘‘na patthentī’’</hi>ti <pb ed="M" n="1.0073" />. <hi rend="bold">Yena kenacī</hi>ti itarītarena. <hi rend="bold">Taṅkhaṇe laddhenā</hi>ti sannidhikāraparibhogābhāvamāha. <hi rend="bold">Tividhenapi kāraṇenā</hi>ti tippakārena hetunā, tilakkhaṇasantosanimittanti attho.</p>

<p rend="bodytext"><hi rend="bold">Vināsa</hi>nti vināsanahetuṃ. Vinassanti etehīti <hi rend="bold">vināso,</hi> lobhadosā tadekaṭṭhā ca pāpadhammā <pb ed="V" n="1.0065" />. Arūpakāyassa viya rūpakāyassapi visesato sukkhabhāvakāraṇanti āha <hi rend="bold">‘‘etena kāraṇadvayenā’’</hi>ti. <hi rend="bold">Luto</hi>ti lūno.</p>

<p rend="centre">Araññasuttavaṇṇanā niṭṭhitā.</p>

<p rend="centre">Naḷavaggavaṇṇanā niṭṭhitā.</p>

<p rend="title">2. Nandanavaggo</p>

<p rend="subhead">1. Nandanasuttavaṇṇanā</p>

<p rend="bodytext" n="11"><hi rend="paranum">11</hi><hi rend="dot">.</hi> ‘‘Tatra bhagavā’’ti vutte na tathā byañjanānaṃ siliṭṭhatā, yathā ‘‘tatra kho bhagavā’’ti vutteti āha <hi rend="bold">‘‘byañjanasiliṭṭhatāvasenā’’</hi>ti. <hi rend="bold">Parisajeṭṭhake</hi>ti parisāya jeṭṭhake, ye tassā desanāya visesato bhājanabhūtā. <hi rend="bold">Parisajeṭṭhake bhikkhū</hi>ti catuparisajeṭṭhake bhikkhū. Catunnaṃ hi parisānaṃ jeṭṭhā bhikkhuparisā paṭhamuppannattā. <hi rend="bold">Āmantesī</hi>ti sambodhesi, sambodhanañca jānāpananti āha <hi rend="bold">‘‘jānāpesī’’</hi>ti. <hi rend="bold">Bhadante</hi>ti garugāravasappatissavavacanametaṃ, atthato pana <hi rend="bold">bhadante</hi>ti bhaddaṃ tava hotu attano niṭṭhānapariyosānattā paresañca santatāvahattā. <hi rend="bold">Bhagavato paccassosu</hi>nti ettha <hi rend="bold">bhagavato</hi>ti sāmivacanaṃ āmantanameva sambandhiatthapadaṃ apekkhatīti adhippāyenāha <hi rend="bold">‘‘bhagavato vacanaṃ patiassosu’’</hi>nti. <hi rend="bold">Bhagavato</hi>ti pana idaṃ patissavanasambandhena sampadānavacanaṃ yathā ‘‘devadattassa paṭissuṇātī’’ti. Yaṃ panettha vattabbaṃ, taṃ nidānavaggassa ādisuttavaṇṇanāyaṃ āgamissati.</p>

<p rend="bodytext"><hi rend="bold">Tāvatiṃsakāyo</hi>ti tāvatiṃsasaññito devanikāyo. <hi rend="bold">Dutiyadevaloko</hi>ti chasu kāmalokesu dutiyo devaloko. Tettiṃsa janā sahapuññakārino tattha uppannā, taṃsahacaritaṭṭhānaṃ <hi rend="bold">tāvatiṃsaṃ</hi><pb ed="M" n="1.0074" />, tannivāsinopi tāvatiṃsanāmakā sahacaraṇañāyenāti āha <hi rend="bold">‘‘maghena māṇavenā’’</hi>tiādi. Ayaṃ pana kecivādo byāpanno hotīti taṃ arocentena <hi rend="bold">‘‘vadantī’’</hi>ti vuttaṃ. Byāpannataṃ dassento <hi rend="bold">‘‘yasmā panā’’</hi>tiādimāha. Tathā hi vakkhati ‘‘evaṃ hi niddosaṃ padaṃ hotī’’ti. <hi rend="bold">Nāmapaṇṇattiyevā</hi>ti atthanirapekkhattā niruḷhasamaññā eva.</p>

<p rend="bodytext"><hi rend="bold">Taṃ vana</hi>nti taṃ upavanaṃ. Paviṭṭhe paviṭṭhe dukkhappattepi attano sampattiyā nandayati, pageva <pb ed="V" n="1.0066" /> adukkhappatteti dassetuṃ <hi rend="bold">‘‘pañcasu hī’’</hi>tiādi vuttaṃ. <hi rend="bold">Pavesitāna</hi>nti pakoṭṭhavārena pavesitānampīti adhippāyo. Cavanakāleyeva thokaṃ dissamānavikārā hutvā cavanti, te sandhāya <hi rend="bold">‘‘himapiṇḍo viya vilīyantī’’</hi>ti vuttaṃ. Ye pana adissamānavikārā sahasā antaradhāyanti, te sandhāya <hi rend="bold">‘‘dīpasikhā viya vijjhāyantī’’</hi>ti vuttanti vadanti. <hi rend="bold">Nandayati</hi> pakatiyā somanassitaṃ domanassitañca. <hi rend="bold">Nandane</hi>ti evaṃanvatthanāmake uyyāne. <hi rend="bold">Parivutā</hi>ti ‘‘devatā’’ti vacanaṃ upādāya itthiliṅgavasena vuttaṃ. Devaputto hi so.</p>

<p rend="bodytext">Divi bhavattā dibbāti āha <hi rend="bold">‘‘devaloke nibbattehī’’</hi>ti. Kāmetabbatāya <hi rend="bold">kāmabandhanehi,</hi> tathā aññamaññaṃ asaṃkiṇṇasabhāvatāya <hi rend="bold">kāmakoṭṭhāsehi</hi>. <hi rend="bold">Upetā</hi>ti upagatā samannāgatā. <hi rend="bold">Paricārayamānā</hi>ti pariramamānā. Idañhi padaṃ apekkhitvā ‘‘kāmaguṇehī’’ti kattari karaṇavacanaṃ, purimāni apekkhitvā sahayoge. Ramamānā carantīti katvā vuttaṃ <hi rend="bold">‘‘ramamānā’’</hi>ti. <hi rend="bold">Paricārayamānā</hi>ti vā parito samantato cārayamānāti atthoti āha <hi rend="bold">‘‘indriyāni sañcārayamānā’’</hi>ti. Paṭhamanaye hi anubhavanattho paricaraṇasaddo, dutiyanaye parivattanattho. <hi rend="bold">So panā</hi>ti ‘‘tāyaṃ velāya’’nti vuttakālo. <hi rend="bold">Adhunā</hi>ti sampati. So vicarīti sambandho. <hi rend="bold">Kāmaguṇehī</hi>ti hetumhi karaṇavacanaṃ. <hi rend="bold">Ovuto</hi>ti yathā taṃ na ñāyati, evaṃ pihitacitto. <hi rend="bold">Nivuto pariyonaddho</hi>ti tasseva vevacanaṃ. Tenāha <hi rend="bold">‘‘lokābhibhūto’’</hi>ti. <hi rend="bold">Āsabhi</hi>nti seṭṭhaṃ ‘‘aggohamasmi lokassā’’tiādinā (dī. ni. 2.31; ma. ni. 3.207) <hi rend="bold">bhāsanto</hi> bodhisatto viya.</p>

<p rend="bodytext">Kevalaṃ <pb ed="M" n="1.0075" /> dassanaṃ kimatthiyanti āha – <hi rend="bold">‘‘ye…pe… vasenā’’</hi>ti, tasmiṃ nandanavane avaṭṭhitakāmabhāgānubhavanavasenāti attho. <hi rend="bold">Naradevāna</hi>nti purisabhūtadevatānaṃ. Tenāha <hi rend="bold">‘‘devapurisāna’’</hi>nti. Appakaṃ adhikaṃ ūnaṃ vā gaṇanūpagaṃ nāma na hotīti <hi rend="bold">‘‘tikkhattuṃ dasanna’’</hi>nti vuttaṃ. ‘‘Tettiṃsāna’’nti hi vattabbe ayaṃ ruḷhī. <hi rend="bold">Parivārasaṅkhātena,</hi> na kittisaṅkhātenāti adhippāyo. Sīlācārādiguṇanemittikā hi kitti. ‘‘Tāvatiṃsā devā dīghāyukā vaṇṇavanto sukhabahulā’’ti evamādivacanena yase icchite avisesetvāva <hi rend="bold">‘‘yasena sampannāna’’</hi>nti sakkā vattuṃ.</p>

<p rend="bodytext"><hi rend="bold">Ariyasāvikā</hi>ti sotāpannā. ‘‘Sakadāgāminī’’ti keci. <hi rend="bold">Adhippāyaṃ vivaṭṭetvā</hi>ti yathā tvaṃ andhabāle maññasi, dhammasabhāvo evaṃ na hotīti tassā devatāya adhippāyaṃ viparivattetvā. Ekantato sukhaṃ nāma nibbānameva. Kāmā hi dukkhā vipariṇāmadhammāti iminā <pb ed="V" n="1.0067" /> adhippāyena <hi rend="bold">tassā adhippāyaṃ paṭikkhipitvā</hi>. Kāmaṃ catutthabhūmakāpi saṅkhārā aniccā eva, te pana sammasanūpagā na hontīti <hi rend="bold">tebhūmaka</hi>ggahaṇaṃ sammasanayoggena. <hi rend="bold">Hutvā</hi>ti pubbe avijjamānā paccayasamavāyena bhavitvā uppajjitvā. Etena nesaṃ bhāvabhāgo dassito. <hi rend="bold">Abhāvatthenā</hi>ti sarasanirodhabhūtena viddhaṃsanabhāvena.</p>

<p rend="bodytext"><hi rend="bold">Aniccā</hi> addhuvā, tato eva ‘‘mayhaṃ ime sukhā’’ti vā na iccāti <hi rend="bold">aniccā</hi>. <hi rend="bold">Uppādavayasabhāvā</hi>ti khaṇe khaṇe uppajjananirujjhanasabhāvā. Tenāha <hi rend="bold">‘‘uppa…pe… vevacana’’</hi>nti. Purimassa vā pacchimaṃ kāraṇavevacananti āha <hi rend="bold">‘‘yasmā vā’’</hi>tiādi. <hi rend="bold">Tadanantarā</hi>ti tesaṃ uppādavayānaṃ antare. <hi rend="bold">Vemajjhaṭṭhāna</hi>nti ṭhitikkhaṇaṃ vadati. Ye pana ‘‘saṅkhārānaṃ ṭhiti natthī’’ti vadanti, tesaṃ taṃ micchā. Yathā hi tasseva dhammassa uppādāvatthāya bhinnā bhaṅgāvatthā icchitā, aññathā aññaṃ uppajjati, aññaṃ nirujjhatīti āpajjati, evaṃ uppannassa bhaṅgābhimukhāvatthā icchitabbā, sāva ṭhitikkhaṇo. Na hi uppajjamāno bhijjatīti sakkā viññātunti. <hi rend="bold">Vūpasamasaṅkhāta</hi>nti accantaṃ vūpasamasaṅkhātaṃ <hi rend="bold">nibbānameva sukhaṃ,</hi> na tayā adhippetā kāmāti adhippāyo.</p>

<p rend="centre">Nandanasuttavaṇṇanā niṭṭhitā.</p>

<p rend="subhead">2. Nandatisuttavaṇṇanā</p>

<p rend="bodytext" n="12"><hi rend="paranum">12</hi><hi rend="dot">.</hi><hi rend="bold">Nandatī</hi>ti <pb ed="M" n="1.0076" /> ettha nandanaṃ sappītikakāmataṇhākiccanti āha – <hi rend="bold">‘‘tussatī’’</hi>ti, tasmā kāmaparitosena haṭṭhatuṭṭho hotīti attho. <hi rend="bold">Puttimā</hi>ti puttavā. Pahūte cāyaṃ mā-saddoti āha <hi rend="bold">‘‘bahuputto’’</hi>ti. Bahuputtatāgahaṇena idaṃ payojananti dassento <hi rend="bold">‘‘tassa hī’’</hi>tiādimāha. <hi rend="bold">Pūrentī</hi>ti padaṃ apekkhitvā <hi rend="bold">dhaññassā</hi>ti sāmivacanaṃ. <hi rend="bold">Iti āhā</hi>ti imamatthaṃ sandhāyāha, evaṃadhippāyo hutvāti attho. <hi rend="bold">Gosāmiko</hi>ti gomā. Idhāpi pahūte mā-saddo. <hi rend="bold">Gorasasampatti</hi>nti gorasehi nipphajjanasampattiṃ. <hi rend="bold">Upadhī</hi>ti paccattabahuvacanaṃ. <hi rend="bold">Hī</hi>ti hetuatthe nipāto. Nandayanti pītisomanassaṃ janayantīti <hi rend="bold">nandanā</hi>. Kāmaṃ dukkhassa adhiṭṭhānabhāvato nippariyāyato kāmā ‘‘upadhī’’ti vattabbataṃ arahanti, tassā pana devatāya adhippāyavasenāha <hi rend="bold">‘‘sukhassa adhiṭṭhānabhāvato’’</hi>ti. Kilesavatthuhetukattā sesapadadvayassa kiñcāpi sabbaṃ saṃsāradukkhaṃ kilesahetukaṃ, visesato pana pāpadhammā apāyūpapattiṃ nibbattentīti āha – <hi rend="bold">‘‘kilesāpi apāyadukkhassa adhiṭṭhānabhāvato’’</hi>ti. <hi rend="bold">Upasaṃharamānā</hi>ti upanentā uppādentā. Manussajātikopi dullabhaghāsacchādanatāya <pb ed="V" n="1.0068" /> dukkhabahulo peto viyāti <hi rend="bold">manussapeto</hi>. Manussajātikopi vuttarūpo anatthapātito parehi hiṃsito samāno nerayiko viyāti <hi rend="bold">manussanerayiko</hi>.</p>

<p rend="bodytext"><hi rend="bold">Phalena</hi> rukkhato <hi rend="bold">phalaṃ</hi> pātento viya. <hi rend="bold">Tatheva navahākārehī</hi>ti yathā tīsu kālesu nāsamaraṇabhedanavasena puttimā puttanimittaṃ, tatheva gomā gonimittaṃ socati navappakārehi. Pañca kāmaguṇopadhīpi naraṃ socentīti yojanā. <hi rend="bold">Tassā</hi>ti yo uttari anugijjhati tassa. <hi rend="bold">Kāmayānassā</hi>ti jātakāmacchandassa. <hi rend="bold">Jantuno</hi>ti sattassa. <hi rend="bold">Parihāyanti ce</hi> vinassanti ce. <hi rend="bold">Sallaviddhovā</hi>ti sallena viddho viya. <hi rend="bold">Ruppatī</hi>ti vikāraṃ āpajjati, socatīti attho. <hi rend="bold">Narassa socanā</hi> sokaghaṭṭanapaccayo. <hi rend="bold">Upadhayo natthī</hi>ti kāmaṃ kilesābhisaṅkhārūpadhayo tāva khīṇāsavassa nattheva maggādhigamena nirodhitattā, khandhūpadhayo pana kathanti? Tepi tassa saupādisesakālepi aṭṭhuppattihetubhūtā na santeva, ayañca anupādisesakāle. Tenāha <hi rend="bold">‘‘so nirupadhi mahākhīṇāsavo’’</hi>ti.</p>

<p rend="centre">Nandatisuttavaṇṇanā niṭṭhitā.</p>

<p rend="subhead">3. Natthiputtasamasuttavaṇṇanā</p>

<p rend="bodytext" n="13"><hi rend="paranum">13</hi><hi rend="dot">.</hi> Puttapemaṃ <pb ed="M" n="1.0077" /> puttaggahaṇena gahitaṃ uttarapadalopenāti āha <hi rend="bold">‘‘puttapemasama’’</hi>nti. <hi rend="bold">Gosamita</hi>nti gohi samaṃ kataṃ. Tenāha <hi rend="bold">‘‘gohi sama’’</hi>nti. Sūriyassa samāti <hi rend="bold">sūriyasamā</hi>. Avayavasambandhe cetaṃ sāmivacanaṃ. Avayavo cettha ābhā evāti viññāyati ‘‘anantaraṃ ābhā’’ti vuccamānattāti āha <hi rend="bold">‘‘sūriyābhāya samā’’</hi>tiādi. Mahoghabhāvena saranti savantīti <hi rend="bold">sarā,</hi> mahantā jalāsayā. <hi rend="bold">Sabbe te samuddaparamā</hi> orimajanehi adiṭṭhaparatīrattā tassa.</p>

<p rend="bodytext"><hi rend="bold">Natthi attasamaṃ pema</hi>nti gāthāya paṭhamagāthāyaṃ vuttanayena attho veditabbo. Attapemena samaṃ pemaṃ nāma natthīti ayamattho. Anudakakantāre ghammasantāpaṃ asahantiyā aṅke ṭhapitaputtakaṃ kandantaṃ bhūmiyaṃ nipajjāpetvā tassa upari ṭhatvā mataitthivatthunā dīpetabbaṃ. Tenāha – <hi rend="bold">‘‘mātāpitādayo hi chaḍḍetvāpi puttadhītādayo’’</hi>ti. Tathā cāha –</p>

<p rend="gatha1">‘‘Sabbā disā anuparigamma cetasā,</p>

<p rend="gatha2">Nevajjhagā piyataramattanā kvaci;</p>

<p rend="gatha3">Evaṃ <pb ed="V" n="1.0069" /> piyo puthu attā paresaṃ,</p>

<p rend="gathalast">Tasmā na hiṃse paramattakāmo’’ti. (saṃ. ni. 1.119; udā. 41; netti. 113);</p>

<p rend="bodytext"><hi rend="bold">Dhaññena samaṃ dhanaṃ nāma natthi,</hi> yasmā tappaṭibaddhā āhārūpajīvīnaṃ sattānaṃ jīvitavutti. <hi rend="bold">Tathārūpe kāle</hi>ti dubbhikkhakāle. <hi rend="bold">Ekadesaṃyeva obhāsantī</hi>ti ekasmiṃ khaṇe catūsu mahādīpesu obhāsaṃ pharituṃ asamatthattā sūriyassapi, pageva itaresaṃ. Bodhisattassa udayabbayassa ñāṇānubhāvena sakalajātikhettaṃ ekālokaṃ ahosīti āha <hi rend="bold">‘‘paññā…pe… sakkotī’’</hi>ti. <hi rend="bold">Tamaṃ vidhamatī</hi>ti pubbenivāsañāṇādayo paññā yattha pavattanti, tamanavasesaṃ byāpetvā ekappahārena pavattanato. <hi rend="bold">‘‘Vuṭṭhiyā pana pavattamānāya yāva ābhassarabhavanā’’</hi>ti pacuravasena vuttaṃ.</p>

<p rend="centre">Natthiputtasamasuttavaṇṇanā niṭṭhitā.</p>

<p rend="subhead">4. Khattiyasuttavaṇṇanā</p>

<p rend="bodytext" n="14"><hi rend="paranum">14</hi><hi rend="dot">.</hi> Khettato <pb ed="M" n="1.0078" /> vivādā satte tāyatīti <hi rend="bold">khattiyo</hi>. <hi rend="bold">Vadati</hi> devatā attano ajjhāsayavasena. <hi rend="bold">Dvipadādīna</hi>nti <hi rend="bold">ādi</hi>-saddena catuppadabhariyaputtā gahitā. <hi rend="bold">Buddhādayo</hi>ti <hi rend="bold">ādi</hi>-saddena ājānīyasussūsabhariyassavaputtā. <hi rend="bold">Dvipadānaṃ seṭṭho</hi>ti ettha dvipadānaṃ eva seṭṭhoti nāyaṃ niyamo icchito, seṭṭho evāti pana icchito, tasmā sambuddho dvipadesu aññesu tattha ca uppajjanato seṭṭho eva sabbesampi uttaritarassa abhāvatoti ayamettha attho. Tenāha <hi rend="bold">‘‘uppajjamāno panesā’’</hi>tiādi. Kāraṇākāraṇaṃ ājānātīti <hi rend="bold">ājānīyo. Gaṇhāpethā</hi>ti yathā udako na temissati, evaṃ vāḷaṃ gaṇhāpetha. ‘‘Asussūsā’’ti keci paṭhanti. <hi rend="bold">Āsuṇamāno</hi>ti sappaṭissavo hutvā vacanasampaṭicchako.</p>

<p rend="centre">Khattiyasuttavaṇṇanā niṭṭhitā.</p>

<p rend="subhead">5. Saṇamānasuttavaṇṇanā</p>

<p rend="bodytext" n="15"><hi rend="paranum">15</hi><hi rend="dot">.</hi><hi rend="bold">Ṭhite majjhanhike</hi>ti pubbaddhaṃ nikkhamitvā aparaddhaṃ appatvā ṭhitamajjhanhe. <hi rend="bold">Sannisīvesū</hi>ti parissamavinodanatthaṃ sabbaso sannisīdantesu. Da-kārassa hi va-kāraṃ katvā niddeso. Tenāha <hi rend="bold">‘‘sannisinnesu vissamamānesū’’</hi>ti. <hi rend="bold">Sabbasattāna</hi>nti sabbesañca āhārūpajīvitasattānaṃ <pb ed="V" n="1.0070" /> ghammatāpane santattakāyānaṃ <hi rend="bold">iriyāpathadubbalyakālo</hi>ti ṭhānādiiriyāpathassa asamatthakālo. <hi rend="bold">Saṇati viyā</hi>ti saddaṃ karoti viya, yathā taṃ aññampi mahāvanaṃ vakkhamānanayena. Tenāha <hi rend="bold">‘‘tappaṭibhāgaṃ nāmeta’’</hi>nti <hi rend="bold">chiddaveṇupabbāna</hi>nti randhajātakīcakamahāveḷupabbānaṃ. <hi rend="bold">Dutiyakaṃ</hi> sahāyaṃ alabhantī anabhiratiparitassanāya evamāha. <hi rend="bold">Anappakaṃ sukha</hi>nti vipulaṃ uḷāraṃ vivekasukhaṃ.</p>

<p rend="bodytext">Ekavihāratāya <hi rend="bold">suññāgāraṃ paviṭṭhassa</hi>. Tena kāyavivekaṃ dasseti. Aniccānupassanādīhi niccasaññādippahānena <hi rend="bold">santacittassa</hi>. Tena cittavivekaṃ dasseti. Saṃsāre bhayaṃ ikkhanato <hi rend="bold">bhikkhuno</hi> ubhayavivekasampannassa, tato <pb ed="M" n="1.0079" /> eva uttariṃ manussadhammato ratiṃ lābhino. <hi rend="bold">Amānusī ratī</hi>ti bhāvanārati. <hi rend="bold">Purato</hi>ti purimabhāge. <hi rend="bold">Pacchato</hi>ti pacchimabhāge. <hi rend="bold">Aparo</hi>ti añño. <hi rend="bold">Purato</hi>ti vā anāgate, anāgataṃ ārabbhāti attho. <hi rend="bold">Pacchato</hi>ti atīte atītaṃ ārabbha paṭipattiyā vibādhanato. <hi rend="bold">Paro</hi>ti kodho cittapaṭidussanatāya. Na paroti <hi rend="bold">aparo,</hi> lobho, so <hi rend="bold">ce na vijjati</hi>. Etena anāgatappajappanāya atītānusocanāya ca abhāvaṃ dasseti. <hi rend="bold">Atīva phāsu bhavatī</hi>ti nīvaraṇajeṭṭhakassa kāmacchandassa vigamena vikkhambhitanīvaraṇassa jhānassa vasena ativiya phāsuvihāro hoti. <hi rend="bold">Ekassa vasato vane</hi>ti taṇhādutiyikābhāvena ekassa araññe vivekavāsaṃ vasato. <hi rend="bold">Sesaṃ tādisamevā</hi>ti sesamettha yaṃ vattabbaṃ, taṃ paṭhamagāthāyaṃ vuttasadisameva.</p>

<p rend="centre">Saṇamānasuttavaṇṇanā niṭṭhitā.</p>

<p rend="subhead">6. Niddātandīsuttavaṇṇanā</p>

<p rend="bodytext" n="16"><hi rend="paranum">16</hi><hi rend="dot">.</hi> Pacchime māse pacchābhattaṃ piṇḍapātappaṭikkanto catugguṇaṃ saṅghāṭiṃ paññapetvā dakkhiṇena passena sato sampajānoti ettakaṃ pāṭhaṃ saṅkhipitvā <hi rend="bold">‘‘niddaṃ okkamitā’’</hi>ti vuttaṃ. Kiriyāmayacittehi avomisso bhavaṅgasoto <hi rend="bold">abyākataniddā</hi>. Sā hi khīṇāsavānaṃ uppajjanārahā, tassā pubbabhāgāparabhāgesu…pe… uppannaṃ thinamiddhaṃ idhādhippetā niddā, sā akhīṇāsavānaṃ yebhuyyena aniyatakālā, tabbidhuraniyatasabbhāvaṃ dassento <hi rend="bold">‘‘aticchāta…pe… āgantukaṃ ālasiya’’</hi>nti āha. Kāyālasiyapaccayā vīriyassa paṭipakkhabhūtā cattāro akusalakkhandhā <hi rend="bold">tandī</hi> nāma. <hi rend="bold">Tandī</hi>ti sabhāvaniddeso. <hi rend="bold">Tandiyanā</hi>ti ākāraniṃddeso. <hi rend="bold">Tandīmanatā</hi>ti tandībhūtacittatā. <hi rend="bold">Ālasya</hi>nti alasabhāvāharaṇaṃ. <hi rend="bold">Ālasyāyitatta</hi>nti alasabhāvappatti. <hi rend="bold">Kāyavijambhanā</hi>ti kāyassa vināmanā. <hi rend="bold">Akusalapakkhā ukkaṇṭhitatā</hi>ti akusalapakkhiyā <pb ed="V" n="1.0071" /> anabhirati. <hi rend="bold">Bhattakilamatho</hi>ti yathāvuttassa bhattavatthukassa āhārassa vasena sarīre uppajjanakakhedo. <hi rend="bold">Upakkiliṭṭho</hi>ti paññāya dubbalīkaraṇena upakkiliṭṭhacitto. Cittassa asamāhitattā <hi rend="bold">nivāritapātubhāvo</hi>. Ariyamaggassa jotanaṃ nāma uppajjanamevāti āha <hi rend="bold">‘‘na jotati</hi><pb ed="M" n="1.0080" />, <hi rend="bold">na pātubhavatīti attho’’</hi>ti. Na hi ariyamaggo jotiajotināmo pavattati.</p>

<p rend="bodytext"><hi rend="bold">Maggasahajātavīriyenā</hi>ti lokiyalokuttaramaggasahajātavīriyena. Missakamaggo hi idha adhippeto. <hi rend="bold">Nīharitvā</hi>ti nīharaṇahetu. Hetuattho hi ayaṃ <hi rend="bold">tvā</hi>-saddo ‘‘paññāya cassa disvā’’tiādīsu (ma. ni. 1.271) viya. Tena ‘‘maggo visujjhatī’’ti vacanaṃ samatthitaṃ hoti. ‘‘Ariyamaggaṃ visujjhatī’’ti keci paṭhanti.</p>

<p rend="centre">Niddātandīsuttavaṇṇanā niṭṭhitā.</p>

<p rend="subhead">7. Dukkarasuttavaṇṇanā</p>

<p rend="bodytext" n="17"><hi rend="paranum">17</hi><hi rend="dot">.</hi> Dukkhaṃ titikkhanti <hi rend="bold">duttitikkhaṃ</hi>. Tañca dukkhamaṃ dussahanaṃ ārambhavasena dukkaraṃ, anuyuñjanavasena duttitikkhanti. <hi rend="bold">Abyattenā</hi>ti sāmaññassa upakārānupakāre dhamme jānanasamatthāya veyyattiyasaṅkhātāya paññāya abhāvato na byattena. Tenāha <hi rend="bold">‘‘bālenā’’</hi>ti. Yasmiṃ dhamme sati samaṇoti vuccati, taṃ sāmaññanti āha <hi rend="bold">‘‘samaṇadhammo’’</hi>ti. <hi rend="bold">Iminā</hi>ti ‘‘dukkaraṃ duttitikkhañca, abyattena ca sāmañña’’nti iminā gāthaddhena <hi rend="bold">idaṃ dassetī</hi>ti idaṃ idāni vuccamānaṃ atthajātaṃ dasseti. <hi rend="bold">Abhidanta</hi>nti abhibhavanadantaṃ, uparidantanti attho. So hi itaraṃ musalaṃ viya udukkhalaṃ visesato kassaci khādanakāle abhibhuyya vattati. <hi rend="bold">Ādhāyā</hi>ti nippīḷanavaseneva ṭhapetvā. <hi rend="bold">Tāluṃ āhaccā</hi>ti tālupadesamāhanitvā viya. <hi rend="bold">Cetasā</hi>ti kusalacittena. <hi rend="bold">Citta</hi>nti akusalacittaṃ. <hi rend="bold">Abhiniggaṇhitvā</hi>ti yathā atisamudācāro na hoti, evaṃ vibādhanavasena niggahetvā. <hi rend="bold">Āpāṇakoṭika</hi>nti pāṇakoṭipariyosānaṃ, parijīvanti attho. Sambādhetīti <hi rend="bold">sambādho,</hi> antarāyiko. <hi rend="bold">Bahū parissayā</hi>ti ayoniso kāmavitakkādivasena.</p>

<p rend="bodytext">Pajjati cittametthāti padaṃ, ārammaṇaṃ. Iriyāpathaṃ eva padaṃ <hi rend="bold">iriyāpathapadaṃ</hi>.</p>

<p rend="bodytext">Gīvā <pb ed="M" n="1.0081" /> cattāro pādāti <hi rend="bold">gīvapañcamāni. Samodaha</hi>nti vā samodhānahetūti ayamettha atthoti āha – <hi rend="bold">‘‘samodahitvā vā’’</hi>ti, sammā odhāya anto pavesetvāti attho. <hi rend="bold">Sake ārammaṇakapāle</hi>ti gocarajjhattaṃ vadati. <hi rend="bold">Samodaha</hi>nti samodahanto. <hi rend="bold">Anissito</hi>ti tebhūmakadhammesu kañcipi <pb ed="V" n="1.0072" /> dhammaṃ taṇhādiṭṭhābhinivesavasena anissito. <hi rend="bold">Avihiṃsamāno</hi> vihiṃsānimittānaṃ pajahanena. <hi rend="bold">Ullumpanasabhāvasaṇṭhitenā</hi>ti sīlabyasanato uddharaṇarūpe saṇṭhitena, karuṇāyuttenāti attho. Tenāha <hi rend="bold">‘‘kāruññataṃ paṭiccā’’</hi>ti.</p>

<p rend="centre">Dukkarasuttavaṇṇanā niṭṭhitā.</p>

<p rend="subhead">8. Hirīsuttavaṇṇanā</p>

<p rend="bodytext" n="18"><hi rend="paranum">18</hi><hi rend="dot">.</hi><hi rend="bold">Nisedhetī</hi>ti nivāreti pavattituṃ na deti. <hi rend="bold">Pucchati</hi> devatā. <hi rend="bold">Apaharanto</hi>ti apanento, yathā sabbena sabbaṃ akkosavatthu na hoti, evaṃ pariharantoti attho. <hi rend="bold">Bujjhati</hi> sārathividhaṃ. <hi rend="bold">Attani nipātaṃ na deti,</hi> ājānīyo hi yuttaṃ pajānāti. Abhūtena <hi rend="bold">abhūtakkosena parimutto nāma natthi</hi> bālānañca janānaṃ parāpavāde yuttapayuttabhāvato. Tenāha bhagavā –</p>

<p rend="gatha1">‘‘Nindanti tuṇhimāsīnaṃ, nindanti bahubhāṇinaṃ;</p>

<p rend="gathalast">Mitabhāṇimpi nindanti, natthi loke anindito’’ti. (dha. pa. 227);</p>

<p rend="bodytext"><hi rend="bold">Tanuyā</hi>ti vā katipayā. Tenāha <hi rend="bold">‘‘appakā’’</hi>ti. <hi rend="bold">Sadā satā</hi>ti hirinisedhabhāve kāraṇavacanaṃ. <hi rend="bold">Pappuyyā</hi>ti patvā adhigantvā. Vānato nikkhantattā <hi rend="bold">nibbānaṃ,</hi> asaṅkhatadhātu.</p>

<p rend="centre">Hirīsuttavaṇṇanā niṭṭhitā.</p>

<p rend="subhead">9. Kuṭikāsuttavaṇṇanā</p>

<p rend="bodytext" n="19"><hi rend="paranum">19</hi><hi rend="dot">.</hi><hi rend="bold">Anto</hi>ti kucchiabbhantare. <hi rend="bold">Vasanaṭṭhānaṭṭhenā</hi>ti vasanabhāvena. <hi rend="bold">Kulapaveṇi</hi>nti kulācāraṃ kulatantiṃ. <hi rend="bold">Santānakaṭṭhenā</hi>ti kulasantatiyā bandhanabhāvena <pb ed="M" n="1.0082" />. Evaṃ sabbapadehi pucchitatthassa anujānanavasena <hi rend="bold">‘‘ekaṃsavacane nipāto’’</hi>ti vuttaṃ. Āpādikā posikā mātucchā mahāpajāpati mātā evāti katvā <hi rend="bold">‘‘pahāya pabbajitattā’’</hi>ti avisesato vuttaṃ. Pahāya pabbajitattā natthīti ānetvā sambandho. Puna mātukucchivāsādīnaṃ abhāvavacaneneva vaṭṭamhi bandhanassa abhāvo dīpito hotīti na gahito. Ayaṃ kira devatā yathā puthujjanā buddhānaṃ guṇe na jānanti, evaṃ na jānāti, tasmā <hi rend="bold">‘‘mayā sannāhaṃ bandhitvā’’</hi>tiādimāha.</p>

<p rend="centre">Kuṭikāsuttavaṇṇanā niṭṭhitā.</p>

<p rend="subhead">10. Samiddhisuttavaṇṇanā</p>

<p rend="bodytext" n="20"><hi rend="paranum">20</hi><hi rend="dot">.</hi> Tapanabhāvena <pb ed="V" n="1.0073" /> tapanodakattā <hi rend="bold">tapodā</hi>ti tassa rahadassa nāmaṃ. Tenāha <hi rend="bold">‘‘tattodakassa rahadassā’’</hi>ti. <hi rend="bold">Tato</hi>ti nāgabhavane udakarahadato tapodā nāma nadī sandati. Sā hi nadī bhūmitalaṃ ārohati. ‘‘Edisā jātā’’ti vacanaseso. <hi rend="bold">Petaloko</hi>ti lohakumbhinirayā idhādhippetāti vadanti. Rahadassa pana ādito pabbatapādavanantaresu bahū petā viharanti, svāyamattho <hi rend="bold">petavatthupāḷiyā</hi><hi rend="bold">lakkhaṇasaṃyuttena</hi> ca dīpetabbo. <hi rend="bold">Yatāya</hi>nti yato rahadato ayaṃ. <hi rend="bold">Sātodako</hi>ti madhurodako. <hi rend="bold">Setodako</hi>ti parisuddhodako, anāvilodakoti attho. <hi rend="bold">Tato</hi>ti tapodānadito.</p>

<p rend="bodytext"><hi rend="bold">Samiddho</hi>ti avayavānaṃ sampuṇṇatāya saṃsiddhiyāva sammā iddho. Tenāha <hi rend="bold">‘‘abhirūpo’’</hi>tiādi. Padhāne sammasanadhamme niyutto, taṃ vā ettha atthīti <hi rend="bold">padhāniko</hi>. Senāsanaṃ suṭṭhapitadvāravātapānaṃ, tesaṃ pidahanena <hi rend="bold">utuṃ gāhāpetvā</hi>.</p>

<p rend="bodytext"><hi rend="bold">Pubbāpayamāno</hi>ti nhānato pubbabhāge viya vodakabhāvaṃ āpajjamāno gamento. Avattaṃ paṭikkhipitvā vattaṃ dassetuṃ <hi rend="bold">‘‘tattha…pe… na otaritabba’’</hi>nti paṭhamaṃ vuttaṃ. <hi rend="bold">Sabbadisāpalokanaṃ</hi> yathā nhāyanaṭṭhānassa manussehi vivittabhāvajānanatthaṃ. <hi rend="bold">Khāṇuādivavatthāpanaṃ</hi> cīvarādīnaṃ ṭhapanatthaṃ udakasamīpeti <pb ed="M" n="1.0083" /> adhippāyo. <hi rend="bold">Ukkāsanaṃ</hi> amanussānaṃ apagamanatthaṃ. <hi rend="bold">Avakujjaṭṭhānaṃ</hi> taṅkhaṇepi uparimakāyassa ujukaṃ avivaṭakaraṇatthaṃ. <hi rend="bold">Cīvarapiṭṭheyeva ṭhapetabbaṃ</hi> yattha vā tattha vā aṭṭhapetvā. <hi rend="bold">Udakante</hi>ti udakasamīpe. <hi rend="bold">Sinnaṭṭhāna</hi>nti sedagatapadeso. <hi rend="bold">Pasāretabbaṃ</hi> tassa sukkhāpanatthaṃ. <hi rend="bold">Saṃharitvā ṭhapanaṃ</hi> puna sukhena gahetvā nivāsanatthaṃ. <hi rend="bold">Nābhippamāṇamattaṃ</hi><hi rend="bold">otaraṇaṃ</hi> tāvatā udakapaṭicchādilakkhaṇappattato. <hi rend="bold">Vīciṃ anuṭṭhāpentenā</hi>tiādi saṃyatakāritādassanaṃ. <hi rend="bold">Nivāsanaṃ parikkhipitvā</hi>ti antaravāsakaṃ kaṭippadesassa yathā parito hoti, evaṃ khipitvā parivasitvā.</p>

<p rend="bodytext"><hi rend="bold">Sarīravaṇṇopi vippasīdi</hi> sammadeva bhāvanānussatimpi vindantassāti adhippāyo. <hi rend="bold">Samanaṃ niggahetu</hi>nti kilesavasaṃ gataṃ attano cittaṃ niggaṇhituṃ. <hi rend="bold">Kāmūpanītā</hi>ti kāmaṃ upagatacittā. Atha vā kilesakāmena there upanītacittā.</p>

<p rend="bodytext"><hi rend="bold">Aparibhuñjitvā</hi>ti ananubhotvā. Anubhavitabbanti atthato āpannamevāti āha <hi rend="bold">‘‘pañcakāmaguṇe’’</hi>ti <pb ed="V" n="1.0074" />. <hi rend="bold">Bhikkhasī</hi>ti yācasi. Tañca bhikkhācariyavasenāti āha <hi rend="bold">‘‘piṇḍāya carasī’’</hi>ti. Kāmaparibhogagarugamanakālo nāma visesato paṭhamayobbanāvatthāti āha <hi rend="bold">‘‘daharayobbanakālo’’</hi>ti. <hi rend="bold">Obhaggenā</hi>ti majjhe saṃbhaggakāyena. Jiṇṇakāle hi sattānaṃ kaṭiyaṃ kāyo obhaggo hoti.</p>

<p rend="bodytext"><hi rend="bold">Vo</hi>ti nipātamattaṃ ‘‘ye hi vo ariyā’’tiādīsu viya. <hi rend="bold">Sattāna</hi>nti sāmaññavacanaṃ, na manussānaṃ eva. <hi rend="bold">Dehanikkhepana</hi>nti kaḷevaraṭṭhapitaṭṭhānaṃ. Natthi etesaṃ nimittanti <hi rend="bold">animittā,</hi> ‘‘ettakaṃ ayaṃ jīvatī’’tiādinā sañjānananimittarahitāti attho. <hi rend="bold">Na nāyare</hi>ti na ñāyanti. <hi rend="bold">Ito para</hi>nti ettha <hi rend="bold">para</hi>nti aññaṃ kālaṃ. Tena orakālassapi saṅgaho siddho hoti. Paramāyuno orakāle eva cettha paranti adhippetaṃ tato paraṃ sattānaṃ jīvitassa abhāvato. <hi rend="bold">Vavatthānābhāvato</hi>ti kālavasena vavatthānābhāvato. <hi rend="bold">Vavatthāna</hi>nti cettha paricchedo veditabbo, na asaṅkarato vavatthānaṃ, nicchayo vā. <hi rend="bold">Abbudapesī</hi>tiādīsu abbudakālo pesikālotiādinā kāla-saddo paccekaṃ yojetabbo. <hi rend="bold">Kālo</hi>ti idha pubbaṇhādivelā adhippetā. Tenāha <hi rend="bold">pubbaṇhepi hī</hi>tiādi <pb ed="M" n="1.0084" />. Idheva dehena patitabbanti sambandho. <hi rend="bold">Anekappakārato</hi>ti nagare jātānaṃ gāme, gāme jātānaṃ nagare, vane jātānaṃ janapade, janapade jātānaṃ vanetiādinā anekappakārato. <hi rend="bold">Ito cutenā</hi>ti ito gatito cutena. <hi rend="bold">Idha</hi> imissaṃ gatiyaṃ. <hi rend="bold">Yante yuttagoṇo viyā</hi>ti yathā yante yuttagoṇo yantaṃ nātivattati, evaṃ kālo gatipañcakanti evaṃ upamāsaṃsandanaṃ veditabbaṃ.</p>

<p rend="bodytext"><hi rend="bold">Ayaṃ kālo</hi>ti ayaṃ maraṇakālo. <hi rend="bold">Pacchime kāle</hi>ti pacchime vaye. <hi rend="bold">Tisso vayosīmā</hi>ti. Paṭhamādikā tisso vayassa sīmā atikkantena. Purimānaṃ hi dvinnaṃ vayānaṃ sabbaso sīmā atikkamitvā pacchimassa ādisīmaṃ atikkanto tathā vutto. <hi rend="bold">‘‘Ayañhi samaṇadhammo…pe… na sakkā kātu’’</hi>nti vatvā tamatthaṃ vitthārato dassetuṃ <hi rend="bold">‘‘tadā hī’’</hi>tiādi vuttaṃ. <hi rend="bold">Gaṇhitu</hi>nti pāḷito atthato ca hadaye ṭhapanavasena gaṇhituṃ. <hi rend="bold">Paribhuñjitu</hi>nti vuttadhammapariharaṇasukhaṃ anubhavituṃ. Ekassa kathanato paṭhamaṃ gāthaṃ suttaṃ vā ussāreti, tasmiṃ niṭṭhite itaro dhammakathiko taṃyeva vitthārento dhammaṃ katheti, ayaṃ <hi rend="bold">sarabhāṇadhammakathā</hi>. Suttageyyānusārena yāva pariyosānā ussāraṇaṃ <hi rend="bold">sarabhaññadhammakathā</hi>. <hi rend="bold">‘‘Mā maṃ kālo upaccagā’’</hi>ti vadanto ‘‘samaṇadhammassa karaṇassa ayaṃ me kālo’’ti katheti, tato paro ‘‘pacchimavayo añño kālo’’ti katheti. <hi rend="bold">‘‘Kālaṃ vohaṃ…pe… tasmā abhutvā bhikkhāmī’’</hi>ti vadanto attanā kataṃ paṭipattiñca sahetukaṃ sānisaṃsaṃ katheti.</p>

<p rend="bodytext"><hi rend="bold">Taṃ</hi><pb ed="V" n="1.0075" /> gāravakāraṇaṃ sandhāya. <hi rend="bold">Eta</hi>nti ‘‘atha kho sā devatā pathaviyaṃ patiṭṭhahitvā’’ti etaṃ vuttaṃ. <hi rend="bold">Daharo tvantiādimāha</hi> lobhābhibhūtatāya adhigatattā. <hi rend="bold">Sabbasampattiyutto</hi>ti bhogasampadā parivārasampadāti sabbasampattīhi yutto. <hi rend="bold">Alaṅkāraparihāra</hi>nti alaṅkārakaraṇaṃ. <hi rend="bold">Anikkīḷitāvī</hi>ti akīḷitapubbo. Kīḷanañcettha kāmānaṃ paribhogoti āha <hi rend="bold">‘‘abhuttāvī’’</hi>ti. <hi rend="bold">Akatakāmakīḷo</hi>ti akatakāmānubhavanappayogo. Sayaṃ attanā eva dissantīti sandiṭṭhā, sandiṭṭhā <hi rend="bold">eva sandiṭṭhikā,</hi> attapaccakkhato sandiṭṭhikā. Pakaṭṭho kālo patto etesanti kālikā, te <hi rend="bold">kālike</hi>.</p>

<p rend="bodytext"><hi rend="bold">Cittānantara</hi>nti <pb ed="M" n="1.0085" /> icchitacittānantaraṃ, icchiticchitārammaṇākāreti attho. Tenevāha <hi rend="bold">‘‘cittānantaraṃ icchiticchitārammaṇānubhavanaṃ na sampajjatī’’</hi>tiādi. <hi rend="bold">Cittānantaraṃ laddhabbatāyā</hi>ti anantaritasamādhicittānantaraṃ laddhabbaphalatāya. <hi rend="bold">Samohitesupī</hi>ti sambhatesupi. <hi rend="bold">Sampannakāmassā</hi>ti samiddhakāmassa. <hi rend="bold">Cittakārā</hi> rūpalābhena, <hi rend="bold">potthakārā</hi> paṭimākārakā, <hi rend="bold">rūpakārā</hi> dantarūpakaṭṭharūpa-loharūpādikārakā. <hi rend="bold">Ādi</hi>saddena nānārūpavesadhārīnaṃ naṭādīnaṃ saṅgaho. <hi rend="bold">Sesadvāresū</hi>ti ettha gandhabbamālākārasūpakārādayo vattabbā.</p>

<p rend="bodytext"><hi rend="bold">So</hi>ti samiddhitthero. <hi rend="bold">Samohitasampattinā</hi>ti saṅgāhabhogūpakaraṇasampattinā. <hi rend="bold">Pattabbadukkhassā</hi>ti kāmānaṃ āpajjanarakkhaṇavasena laddhabbassa kāyikacetasikadukkhassa. <hi rend="bold">Upāyāsassā</hi>ti daḷhaparissamassa viratassa. ‘‘Vissātassā’’ti keci. <hi rend="bold">‘‘Paccavekkhaṇañāṇenā’’</hi>ti keci paṭhanti. Asukasmiṃ nāma kāle phalaṃ hotīti evaṃ udikkhitabbo nassa kāloti <hi rend="bold">akālo. Etthā</hi>ti etesu navasu lokuttaradhammesu. <hi rend="bold">Ehipassavidhi</hi>nti ‘‘ehi passā’’ti evaṃ pavattavidhivacanaṃ. Upanetabboti vā upaneyyo, so eva <hi rend="bold">opaneyyiko. Viññūhī</hi>ti vidūhi paṭividdhasaccehi. Te ekaṃsato ugghaṭitaññūādayo hontīti āha <hi rend="bold">‘‘ugghaṭitaññūādīhī’’</hi>ti. ‘‘Paccatta’’nti etassa patiattanīti bhummavasena attho gahetabboti āha <hi rend="bold">‘‘attani attanī’’</hi>ti.</p>

<p rend="bodytext"><hi rend="bold">Sabbapadehi sambandho</hi>ti ‘‘kathaṃ ādīnavo ettha bhiyyo, kathaṃ akāliko’’tiādinā sabbehi paccekaṃ sambandho veditabbo.</p>

<p rend="bodytext"><hi rend="bold">Navo</hi>ti taruṇo na ciravasso. Ye bhikkhunovādakalakkhaṇappattā, te sandhāya <hi rend="bold">‘‘vīsativassato paṭṭhāya thero’’</hi>ti vuttaṃ. Idha sāsanaṃ nāma sikkhattayasaṅgahaṃ piṭakattayanti āha <hi rend="bold">‘‘dhammena</hi><pb ed="V" n="1.0076" /><hi rend="bold">hī’’</hi>tiādi. Tattha dhammena vinayo ettha vinā daṇḍasatthehīti <hi rend="bold">dhammavinayo</hi>. Dhammāya vinayo ettha na āmisatthanti dhammavinayo. Dhammato vinayo na adhammatoti dhammavinayo. Dhammo vā bhagavā dhammassāmī dhammakāyattā, tassa dhammasaññitassa satthu vinayo, na takkikānanti dhammavinayo. Dhamme vinayo na adhamme vinayo. Dhammo ca so yathānusiṭṭhaṃ paṭipajjamāne satte apāyesu apatamāne dhāretīti, sabbe saṃkilesato vinetīti vinayo cāti dhammavinayo. Tenāha <hi rend="bold">‘‘ubhayampetaṃ sāsanasseva nāma’’</hi>nti.</p>

<p rend="bodytext"><hi rend="bold">Dhammavinayo</hi>ti <pb ed="M" n="1.0086" /> dhammena yutto vinayoti dhammavinayo ājaññaratho viya. Dhammo ca vinayo cāti vā dhammavinayo, taṃ <hi rend="bold">dhammavinayaṃ</hi>. Dhammavinayānañhi satthubhāvavacanato dhammavinayattasaṃsiddhi dhammavinayānaṃ aññamaññaṃ visesanato. Abhidhammepi vinayavacananti dhammavinayadvayasiddhi, desitapaññattavacanato dhammavinayasiddhi. Dhammo catudhā desito sandassana-samādāpana-samuttejana-sampahaṃsanavasena, vinayo catudhā paññatto sīlācārato parājitavasena. Dhammacariyā sakavisayo, vinayapaññatti buddhavisayo. Pariyāyena desito dhammo, nippariyāyena paññatto vinayo. Dhammadesanā adhippāyatthappadhānā, vinayapaññatti vacanatthappadhānā. Paramatthasaccappadhāno dhammo, sammutisaccappadhāno vinayo. Āsayasuddhipadhāno dhammo, payogasuddhipadhāno vinayo.</p>

<p rend="bodytext">Kiriyadvayasiddhiyā dhammavinayasiddhi. Dhammena hi anusāsanasiddhi, vinayena ovādasiddhi. Dhammena dhammakathāsiddhi, vinayena ariyatuṇhībhāvasiddhi. Sāvajjadvayaparivajjanato dhammavinayasiddhi. Dhammena hi visesato pakatisāvajjapariccāgasiddhi, vinayena paññattisāvajjapariccāgasiddhi. Gahaṭṭhapabbajitānaṃ sādhāraṇāsādhāraṇaguṇadvayasiddhi. Bahussutasutapasannadvayato pariyatti-pariyāpuṇana-dhammavihāra-vibhāgato dhammadharavinayadharavibhāgato ca dhammavinayadvayasiddhi, saraṇadvayasiddhiyā dhammavinayadvayasiddhi. Idha sattānaṃ duvidhaṃ saraṇaṃ dhammo attā ca. Tattha dhammo suciṇṇo saraṇaṃ. ‘‘Dhammo have rakkhati dhammacāri’’nti (theragā. 303; jā. 1.10.102; 1.15.385) hi vuttaṃ. Sudanto attāpi saraṇaṃ ‘‘attā hi attano nātho’’ti (dha. pa. 160, 380) vacanato. Tena vuttaṃ ‘‘saraṇadvayasiddhiyā dhammavinayasiddhī’’ti. Tattha yatassa dhammasiddhi, yato ca vinayasiddhi, tadubhayaṃ dassento āha – <hi rend="bold">‘‘dhammena hettha dve piṭakāni vuttāni, vinayena vinayapiṭaka’’</hi>nti. <hi rend="bold">Adhunā āgato</hi> idāneva na cirasseva upagato.</p>

<p rend="bodytext"><hi rend="bold">Mahante</hi><pb ed="V" n="1.0077" /><hi rend="bold">ṭhāne ṭhapetvā</hi>ti mahesakkhatādassanatthaṃ attano parivārena mahantaṭṭhāne ṭhapitabhāvaṃ pavedetvā. <hi rend="bold">Mahatiyā</hi>ti upasaṅkamanavandanādivacanāpajjanavasena samāciṇṇāya. Sabbepi kira nisīdantā taṃ ṭhānaṃ ṭhapetvāva nisīdanti. <hi rend="bold">Thirakaraṇavasenā</hi>ti daḷhīkaraṇavasena. Ayaṃ kira devatā ñāṇasampannā mānajātikā, tasmā nāyaṃ mānaṃ appahāya <pb ed="M" n="1.0087" /> mama desanaṃ paṭivijjhituṃ sakkotīti mānaniggaṇhanatthaṃ ādito duviññeyyaṃ kathento bhagavā ‘‘akkheyyasaññino’’tiādinā tāya ñātumicchitakāmānaṃ kālikādibhāvaṃ, dhammassa ca sandiṭṭhikādibhāvaṃ vibhāvento dve gāthā abhāsi.</p>

<p rend="bodytext"><hi rend="bold">Akkheyyato</hi>ti gihiliṅgapariyāyanāmavisesādivasena tathā tathā akkhātabbato. Tenāha <hi rend="bold">‘‘kathānaṃ vatthubhūtato’’</hi>ti. <hi rend="bold">Etesa</hi>nti sattānaṃ. <hi rend="bold">Patiṭṭhitā</hi>ti pavattitā āsattā. Pañcannaṃ kāmasaṅgādīnaṃ vasena āsattā hontu, itaresaṃ pana kathanti? Aniṭṭhaṅgatopi hi ‘‘idaṃ nu kho’’tiādinā kaṅkhato tattha āsatto eva nāma avijahanato, tathā vikkhepagato vikkhepavatthusmiṃ, anusayānaṃ pana āsattabhāve vattabbameva natthi. <hi rend="bold">Maccuno yoga</hi>nti, maccubandhanaṃ, maraṇadhammatanti attho. Yasmā apariññātavatthukā anatītamaraṇattā maccunā yathāruci payojetabbā, tattha tattha uparūpari ca khipitāya āṇāya abbhantare eva honti, tasmā vuttaṃ <hi rend="bold">‘‘payogaṃ…pe… āgacchantī’’</hi>ti. Yasmā tebhūmakā dhammā kamanīyaṭṭhena kāmā, nesampi kālassa laddhabbatāya kālikatā idha akkheyyavacanena paveditā. Tenāha – <hi rend="bold">‘‘evamimāya gāthāya kālikā kāmā kathitā’’</hi>ti. Sabbepi tebhūmakā dhammā kamanīyā, yasmā ca kālikānaṃ kāmānaṃ tathāsabhāvatā kathitā. Ayampi gāthā tadatthameva dīpetīti imāya te kathitā eva honti. Ye ca sattā pañcasu khandhesu diṭṭhitaṇhādivasena patiṭṭhitā ‘‘itthī, puriso, ahaṃ, mamā’’ti ca abhinivisiya kāme paribhuñjanti, te maraṇaṃ nātivattanti. Evampettha kāmānaṃ kālikattho kathitoti āha <hi rend="bold">‘‘kālikā kāmā kathitā’’</hi>ti.</p>

<p rend="bodytext"><hi rend="bold">Ayaṃ ñātapariññā</hi>ti rūpārūpadhamme lakkhaṇādito ñāte katvā paricchindanapaññā. Tenāha <hi rend="bold">‘‘evaṃ ñātaṃ katvā’’</hi>tiādi. Padaṭṭhānaggahaṇeneva cettha tesaṃ rūpārūpadhammānaṃ paccayo gahitoti paccayapariggahassapi saṅgaho daṭṭhabbo. <hi rend="bold">Tīreti</hi> tuleti vīmaṃsati. <hi rend="bold">Dvācattālīsāya ākārehī</hi>ti iminā matthakappattaṃ mahāvipassanaṃ dasseti. Te pana ākārā visuddhimaggasaṃvaṇṇanāya vuttanayena veditabbā. ‘‘Aniccānupassanāya niccasaññaṃ pajahatī’’tiādinā vipassanākkhaṇepi ekadesena pahānaṃ labbhateva, anavasesato pana pahānavasena pahānapariññaṃ dassento <pb ed="V" n="1.0078" /> āha <hi rend="bold">‘‘aggamaggena</hi><pb ed="M" n="1.0088" /><hi rend="bold">…pe… ayaṃ pahānapariññā’’</hi>ti. Tathā ca āha <hi rend="bold">‘‘evaṃ tīhi pariññāhī’’</hi>tiādi.</p>

<p rend="bodytext"><hi rend="bold">Akkhātāra</hi>nti akkhātabbaṃ, na akkheyyakaṃ. Tenāha <hi rend="bold">‘‘kammavasena kāraka’’</hi>ntiādi. <hi rend="bold">Kāraka</hi>nti ca sādhanamāha. <hi rend="bold">Na maññatī</hi>ti vā maññanaṃ nappavatteti <hi rend="bold">akkhātāra</hi>nti khīṇāsavaṃ. Atha vā <hi rend="bold">tañhi tassa na hotī</hi>ti taṃ kāraṇaṃ tassa khīṇāsavassa na hoti na vijjati, <hi rend="bold">yena</hi> diṭṭhitaṇhādikāraṇena <hi rend="bold">akkheyyaṃ</hi> khandhapañcakaṃ ‘‘tisso’’ti vā ‘‘phusso’’ti vā ‘‘itthī’’ti vā ‘‘puriso’’ti vā abhinivissa vadeyyāti evamettha attho veditabbo. Manussanāgādīhi pūjanīyattā ‘‘yakkho’’ti sabbadevānaṃ sādhāraṇavacananti devadhītāpi ‘‘yakkhī’’ti vuttā. <hi rend="bold">Akkheyya</hi>nti pahānapariññāya pahānamaggo, tassa ārammaṇabhūtaṃ nibbānampi gahitaṃ. <hi rend="bold">Na maññatī</hi>ti khīṇāsavassa assa phalappattīti āha <hi rend="bold">‘‘navavidho lokuttaradhammo kathito’’</hi>ti.</p>

<p rend="bodytext"><hi rend="bold">Visesī</hi>ti visesajātiādivasena seyyoti attho. <hi rend="bold">Tesu gahitesū</hi>ti tesu seyyamānādīsu tīsu mānesu gahitesu. Tayo seyyamānā, tayo sadisamānā, tayo hīnamānā gahitāva honti. <hi rend="bold">So puggalo</hi>ti so appahīnamaññanapuggalo. <hi rend="bold">Teneva mānena</hi> hetubhūtena. <hi rend="bold">Upaḍḍhagāthāyā</hi>ti purimaddhena pana vatthukāmā vuttāti āha <hi rend="bold">‘‘kālikā kāmā kathitā’’</hi>ti.</p>

<p rend="bodytext">Vidhīyati visadisākārena ṭhapīyatīti <hi rend="bold">vidhā,</hi> koṭṭhāso. <hi rend="bold">Kathaṃvidha</hi>nti kathaṃ patiṭṭhitaṃ, kena pakārena pavattitanti attho. Vidahanato hīnādivasena vividhenākārena dahanato upadhāraṇato <hi rend="bold">vidhā,</hi> māno. <hi rend="bold">Mānesū</hi>ti nimittatthe bhummaṃ, mānahetūti attho. <hi rend="bold">Na calatī</hi>ti na vedhati attano parisuddhapakatiṃ avijahanato.</p>

<p rend="bodytext"><hi rend="bold">Paññā ‘‘saṅkhā’’ti āgatā, paññā</hi>ti yoniso paṭisaṅkhānaṃ. <hi rend="bold">Saṅkhāyako</hi>ti saṅkalanapaduppādanādi-piṇḍagaṇanāvasena gaṇako <hi rend="bold">papañcasaṅkhā</hi>ti mānādipapañcabhāgā. Te te dhammā sammā yāthāvato saṅkhāyanti upatiṭṭhanti etāyāti <hi rend="bold">saṅkhā,</hi> paññā. Ekaṃ dvetiādinā saṅkhānaṃ gaṇanaṃ paricchindananti <hi rend="bold">saṅkhā,</hi> gaṇanā. Saṅkhāyati bhāgaso kathīyatīti <hi rend="bold">saṅkhā</hi><pb ed="M" n="1.0089" />, koṭṭhāso. Saṅkhānaṃ satto puggalotiādinā saññāpananti <hi rend="bold">saṅkhā,</hi> rattotiādi paṇṇatti. <hi rend="bold">Khīṇāsavo jahi pajahi</hi> rāgādīnaṃ suppahīnattā. <hi rend="bold">Navabhedaṃ</hi> pabhedato, saṅkhepato <hi rend="bold">tividhamāna</hi>nti attho. <hi rend="bold">Navavidha</hi>nti vā pāṭhe navabhedattā antarabhedavasena navavidhanti attho. Paccayavisesehi itthibhāvādivisesehi visesena <pb ed="V" n="1.0079" /> mānīyati gabbho etthāti <hi rend="bold">vimānaṃ,</hi> gabbhāsayo. <hi rend="bold">Na upagacchī</hi>ti na upagamissati. Tenāha <hi rend="bold">‘‘anāgatatthe atītavacana’’</hi>nti. ‘‘Nājjhagā’’ti hi atītaṃ ‘‘na gamissatī’’ti etasmiṃ atthe. <hi rend="bold">Chindi</hi> ariyamaggasatthena. <hi rend="bold">Olokayamānā</hi> upapattīsu. <hi rend="bold">Sattanivesanesū</hi>ti sattānaṃ upapajjaṭṭhānesu. <hi rend="bold">Lokuttaradhammameva kathesi</hi> arahattassa paveditattā.</p>

<p rend="bodytext">‘‘Gāthāya atthaṃ kathetuṃ vaṭṭatī’’ti attha-saddo āharitvā vattabbo. <hi rend="bold">Aṭṭhaṅgikamaggavasenapī</hi>ti etthāpi eseva nayo. Satisampajaññaṃ nāma kusaladhammānuyoge kāraṇanti āha <hi rend="bold">‘‘dasakusalakammapathakāraṇa’’</hi>nti.</p>

<p rend="bodytext"><hi rend="bold">Aṭṭhaṅgikamaggavasena</hi> ca gāthāatthavacane <hi rend="bold">ayaṃ</hi> idāni vuccamāno vitthāra-<hi rend="bold">nayo</hi>. <hi rend="bold">Tasmiṃ kira ṭhāne</hi>ti tasmiṃ kira devatāya pucchitaṃ pañhaṃ vissajjanaṭṭhāne. Devatāya ñāṇaparipākaṃ oloketvā anupubbiyā kathāya saddhiṃ sāmukkaṃsikadesanā mahatī <hi rend="bold">dhammadesanā ahosi. Ñāṇaṃ pesetvā</hi>ti satthudesanāya anussaraṇavasena pattavisuddhipaṭipāṭipavattaṃ bhāvanāñāṇaṃ bandhitvā. <hi rend="bold">Sotāpattiphale patiṭṭhāyā</hi>ti satthudesanāvilāsena attano ca paripakkañāṇattā paṭhamaṃ phalaṃ patvā. <hi rend="bold">Evamāhā</hi>ti evaṃ ‘‘pāpaṃ na kayirā’’tiādippakārena gāthamāha. <hi rend="bold">Aṅgaṃ na hoti,</hi> ājīvo yathā kuppamāno vācākammantavasena kuppati, tathā sampajjamānopīti. So vācākammantapakkhiko, tasmā taggahaṇena <hi rend="bold">gahitova hoti. Vāyāmasatisamādhayo gahitā</hi> samādhikkhandhasaṅgahato. <hi rend="bold">Sammādiṭṭhisammāsaṅkappā gahitā</hi> paññākkhandhasaṅgahato. <hi rend="bold">Antadvayavivajjanaṃ gahitaṃ</hi> sarūpenevāti adhippāyo. <hi rend="bold">Itī</hi>tiādi nigamanaṃ.</p>

<p rend="centre">Samiddhisuttavaṇṇanā niṭṭhitā.</p>

<p rend="centre">Nandanavaggavaṇṇanā niṭṭhitā.</p>

<p rend="title">3. Sattivaggo</p>

<p rend="subhead">1.Sattisuttavaṇṇanā</p>

<p rend="bodytext" n="21"><hi rend="paranum">21</hi><hi rend="dot">.</hi><hi rend="bold">Desanāsīsa</hi>nti <pb ed="M" n="1.0090" /> desanāpadesalakkhaṇavacananti adhippāyo. <hi rend="bold">Omaṭṭho</hi>ti adhomukhaṃ katvā dinnappahāro. Iminā eva pasaṅgena pahāre vibhāgato dassetuṃ <hi rend="bold">‘‘cattāro hī’’</hi>tiādi vuttaṃ <pb ed="V" n="1.0080" />. <hi rend="bold">Upari ṭhatvā</hi>ti hatthiādīnaṃ upari ṭhatvā. <hi rend="bold">Adhomukhaṃ dinnappahāro</hi>ti khaggakaravālādīnaṃ adhomukhaṃ katvā pahatapahāro. <hi rend="bold">Ummaṭṭho</hi> vuttavipariyāyena veditabbo. Vividhappahāro <hi rend="bold">vimaṭṭho</hi>. <hi rend="bold">‘‘Omaṭṭho gahito’’</hi>ti vatvā tasseva gahaṇe kāraṇaṃ dassetuṃ <hi rend="bold">‘‘so hī’’</hi>tiādi vuttaṃ. Duggandhakimiādīnaṃ vasena <hi rend="bold">antodoso. Mañcena saddhiṃ bandhitvā</hi>ti yasmiṃ mañce vaṇikapuggalo nipanno, tattha taṃ subandhaṃ katvā pādaṭṭhānaṃ uddhaṃ karontehi sīsaṭṭhānaṃ adho kātabbaṃ. Tenāha <hi rend="bold">‘‘adhosiro kātabbo’’</hi>ti. <hi rend="bold">Paribbaje</hi>ti pavatteyya. Sā pana pavatti bhāvanāvihārena yuttāti āha <hi rend="bold">‘‘vihareyyā’’</hi>ti.</p>

<p rend="bodytext">Sallassa ubbahanaṃ <hi rend="bold">sallubbahanaṃ. Atthaṃ parittakaṃ gahetvā ṭhitā</hi> upamākārassa vikkhambhanappahānassa adhippetattā. Tenāha <hi rend="bold">‘‘punappuna’’</hi>ntiādi. <hi rend="bold">Anubandhova hoti</hi> sati paccaye uppajjanārahato devatāya kāmarāgappahānassa jotitattā. Nanu bhagavatā anāgāmimaggena desanā niṭṭhāpetabbāti? Na, itarissā ñāṇabalānurūpadesanāya pavattetabbato. Veneyyajjhāsayānukulañhi dhammaṃ dhammassāmī desetīti.</p>

<p rend="centre">Sattisuttavaṇṇanā niṭṭhitā.</p>

<p rend="subhead">2. Phusatisuttavaṇṇanā</p>

<p rend="bodytext" n="22"><hi rend="paranum">22</hi><hi rend="dot">.</hi><hi rend="bold">Kammaṃ aphusanta</hi>nti kammaphassaṃ aphusantaṃ, kammaṃ akarontanti attho. <hi rend="bold">Vipāko na phusatī</hi>ti vipākaphasso na phusati, vipāko na uppajjateva kāraṇassa abhāvato. Evaṃ byatirekamukhena kammavaṭṭena vipākavaṭṭaṃ sambandhaṃ katvā atthaṃ vatvā idāni kevalaṃ kammavaṭṭavasena atthaṃ vadanto <hi rend="bold">‘‘kammamevā’’</hi>tiādimāha. Tattha <hi rend="bold">nākaroto kariyatī</hi>ti kammaṃ akubbato na kayirati, anabhisandhikatakammaṃ nāma natthīti attho. Idāni <pb ed="M" n="1.0091" /> tamevatthaṃ anvayato dassetuṃ <hi rend="bold">‘‘phusantañcā’’</hi>tiādi vuttaṃ. Tattha <hi rend="bold">tato</hi>ti phusanahetu. Sesaṃ vuttanayameva. Vuttamevatthaṃ sakāraṇaṃ katvā pariveṭhitavasena vibhūtaṃ katvā dassetuṃ <hi rend="bold">‘‘tasmā phusanta’’</hi>ntiādi vuttaṃ. <hi rend="bold">Dhammatā</hi>ti kārakasseva kammavipākānubandho, nākārakassāti ayaṃ kammavipākānaṃ sabhāvo.</p>

<p rend="bodytext"><hi rend="bold">Pacceti</hi> upagacchati anubandhati. <hi rend="bold">Pāpa</hi>nti pāpakaṃ kammaṃ phalañca. Ayañca attho araññe luddakassa uyyojanāya sunakhehi parivāriyamānassa bhikkhuno bhayena rukkhaṃ āruḷhassa <pb ed="V" n="1.0081" /> cīvare luddassa upari patite tassa sunakhehi khāditvā māritavatthunā dīpetabboti.</p>

<p rend="centre">Phusatisuttavaṇṇanā niṭṭhitā.</p>

<p rend="subhead">3. Jaṭāsuttavaṇṇanā</p>

<p rend="bodytext" n="23"><hi rend="paranum">23</hi><hi rend="dot">.</hi> Yena atthena taṇhā ‘‘jaṭā’’ti vuttā, tamevatthaṃ dassetuṃ <hi rend="bold">‘‘jāliniyā’’</hi>ti vuttaṃ. Sā hi aṭṭhasatataṇhāvicaritapabhedā attano avayavabhūtā eva jālā etissā atthīti <hi rend="bold">jālinī</hi>ti vuccati. Idānissā jaṭākārena pavattiṃ dassetuṃ <hi rend="bold">‘‘sā hī’’</hi>tiādi vuttaṃ. Tattha <hi rend="bold">rūpādīsu ārammaṇesū</hi>ti tassā pavattiṭṭhānamāha rūpādichaḷārammaṇavinimuttassa taṇhāvisayassa abhāvato. <hi rend="bold">Heṭṭhupariyavasenā</hi>ti kadāci rūpārammaṇe kadāci yāva dhammārammaṇā, kadāci dhammārammaṇe kadāci yāva rūpārammaṇāti evaṃ heṭṭhā ca upari ca pavattivasena. Desanākkamena cettha heṭṭhupariyatā veditabbā, kāmarāgādivasenapi ayamattho veditabbo. Saṅkhārānaṃ khaṇikabhāvato aparāparuppatti ettha saṃsibbananti āha <hi rend="bold">‘‘punappunaṃ uppajjanato saṃsibbanaṭṭhenā’’</hi>ti. Idaṃ yena sambandhena <hi rend="bold">jaṭā viyāti jaṭā</hi>ti jaṭātaṇhānaṃ upamūpameyyatā, taṃdassanaṃ. Ayañhettha attho – yathā jālinī veḷugumbassa sākhā, tāsaṃ sañcayādayo ca attano avayavehi saṃsibbitā vinaddhā ‘‘jaṭā’’ti vuccanti, evaṃ taṇhāpi saṃsibbanasabhāvenāti.</p>

<p rend="bodytext">Ime <pb ed="M" n="1.0092" /> sattā ‘‘mama ida’’nti pariggahitaṃ attanibbisesaṃ maññamānā abbhantarimaṃ karonti. Abbhantaraṭṭho ca anto-saddoti sakaparikkhāresu uppajjanamānāpi taṇhā ‘‘antojaṭā’’ti vuttā. Pabbajitassa pattādi, gahaṭṭhassa hatthiādi <hi rend="bold">sakaparikkhāro</hi>. Attāti bhavati ettha abhimānoti <hi rend="bold">attabhāvo,</hi> upādānakkhandhapañcakaṃ. Sarīranti keci. ‘‘Mama attabhāvo sundaro, asukassa viya mama attabhāvo bhaveyyā’’tiādinā sakaattabhāvādīsu taṇhāya uppajjanākāro veditabbo. Attano cakkhādīni <hi rend="bold">ajjhattikāyatanāni,</hi> attano ca paresañca rūpādīni <hi rend="bold">bāhirāyatanāni,</hi> paresaṃ sabbāni vā. Saparasantatipariyāpannāni vā cakkhādīni <hi rend="bold">ajjhattikāyatanāni,</hi> tathā rūpādīni <hi rend="bold">bāhirāyatanāni</hi>. Parittamahaggatabhavesu pavattiyāpi taṇhāya antojaṭābahijaṭābhāvo veditabbo. Kāmabhavo hi kassacipi kilesassa avikkhambhitattā katthacipi avimutto ajjhattaggahaṇassa visesapaccayoti ‘‘ajjhattaṃ anto’’ti <pb ed="V" n="1.0082" /> ca vuccati, tabbipariyāyato rūpārūpabhavo ‘‘bahiddhā bahī’’ti ca. Tenāha bhagavā – ‘‘ajjhattasaṃyojano puggalo, bahiddhāsaṃyojano puggalo’’ti (a. ni. 2.37).</p>

<p rend="bodytext">Visayabhedena pavattiākārabhedena anekabhedabhinnampi taṇhaṃ jaṭābhāvasāmaññena ekanti gahetvā <hi rend="bold">‘‘tāya evaṃ uppajjamānāya jaṭāyā’’</hi>ti vuttaṃ. Sā pana pajāti vuttasattasantānapariyāpannā eva hutvā punappunaṃ taṃ jaṭentī vinandhantī pavattatīti āha <hi rend="bold">‘‘jaṭāya jaṭitā pajā’’</hi>ti. Tathā hi paramatthato yadipi avayavabyatirekena samudāyo natthi, ekadeso pana samudāyo nāma na hotīti avayavato samudāyaṃ bhinnaṃ katvā upamūpameyyaṃ dassento <hi rend="bold">‘‘yathā nāma veḷujaṭādīhi…pe… saṃsibbitā’’</hi>ti āha. Imaṃ jaṭanti sambandho. Tīsu dhātūsu ekampi asesetvā saṃsibbanena <hi rend="bold">tedhātukaṃ jaṭetvā ṭhitaṃ</hi>. Tenassā mahāvisayataṃ vijaṭanassa ca sudukkarabhāvamāha. <hi rend="bold">Vijaṭetuṃ ko samattho</hi>ti iminā ‘‘vijaṭaye’’ti padaṃ sattiatthaṃ, na vidhiatthanti dasseti.</p>

<p rend="bodytext">Evaṃ ‘‘antojaṭā’’tiādinā puṭṭho athassa bhagavā tamatthaṃ vissajjento <hi rend="bold">‘‘sīle patiṭṭhāyā’’</hi>tiādimāha. Ettha <hi rend="bold">sīle</hi>ti kusalasīle. Taṃ pana pātimokkhasaṃvarādibhedesu parisuddhameva icchitabbanti āha <hi rend="bold">‘‘catupārisuddhisīle’’</hi>ti.</p>

<p rend="bodytext">Narati <pb ed="M" n="1.0093" /> netīti <hi rend="bold">naro,</hi> puriso. Kāmaṃ itthīpi taṇhājaṭāvijaṭane samatthā atthi, padhānameva pana sattaṃ dassento ‘‘naro’’ti āha yathā ‘‘satthā devamanussāna’’nti, aṭṭhakathāyaṃ pana avibhāgena puggalapariyāyo ayanti dassetuṃ <hi rend="bold">‘‘naroti satto’’</hi>ti vuttaṃ. Vipākabhūtāya saha paññāya bhavatīti <hi rend="bold">sapañño</hi>. Tāya hi ādito paṭṭhāya santānavasena bahulaṃ pavattamānāya ayaṃ satto savisesaṃ sapaññoti vattabbataṃ arahati. Vipākapaññāpi hi santānavisesena bhāvanāpaññuppattiyā upanissayapaccayo hoti ahetukadvihetukānaṃ tadabhāvato. <hi rend="bold">Kammajatihetukapaṭisandhipaññāyā</hi>ti kammajāya tihetukapaṭisandhiyaṃ paññāyāti evaṃ tihetukasaddo paṭisandhisaddena sambandhitabbo, na paññāsaddena. Na hi paññā tihetukā atthi. Paṭisandhito pabhuti pavattamānā paññā ‘‘paṭisandhiyaṃ paññā’’ti vuttā taṃmūlakattā, na paṭisandhikkhaṇe pavattā eva.</p>

<p rend="bodytext">Cinteti ārammaṇaṃ upanijjhāyatīti <hi rend="bold">cittaṃ,</hi> samādhi. So hi sātisayaṃ upanijjhānakicco. Na hi vitakkādayo vinā samādhinā tamatthaṃ sādhenti, samādhi pana tehi vināpi <pb ed="V" n="1.0083" /> sādhetīti. Paguṇabalavabhāvāpādanena paccayehi cittaṃ, attasantānaṃ cinotītipi <hi rend="bold">cittaṃ,</hi> samādhi. Paṭhamajjhānādivasena cittavicittatāya iddhividhādicittakaraṇena ca samādhi cittanti vināpi paropadesenassa cittapariyāyo labbhateva. Aṭṭhakathāyaṃ pana citta-saddo viññāṇe niruḷhoti katvā vuttaṃ <hi rend="bold">‘‘cittasīsena hettha aṭṭha samāpattiyo kathitā’’</hi>ti. Yathāsabhāvaṃ pakārehi jānātīti <hi rend="bold">paññā</hi>. Sā yadipi kusalādibhedato bahuvidhā, ‘‘bhāvaya’’nti pana vacanato bhāvetabbā idhādhippetāti taṃ dassento <hi rend="bold">‘‘paññānāmena vipassanā kathitā’’</hi>ti. Yadipi kilesānaṃ pahānaṃ ātāpanaṃ, taṃ sammādiṭṭhiādīnampi attheva, ātappasaddo viya pana ātāpa-saddo vīriye eva niruḷhoti āha <hi rend="bold">‘‘ātāpīti vīriyavā’’</hi>ti. Yathā kammaṭṭhānaṃ tāya paññāya parito harīyati pavattīyati, evaṃ sāpi tadatthaṃ yogināti āha <hi rend="bold">‘‘pārihāriyapaññā’’</hi>ti. Abhikkamādīni sabbakiccāni sātthakasampajaññādivasena paricchijja netīti <hi rend="bold">sabbakiccapariṇāyikā</hi>.</p>

<p rend="bodytext">Yasmā puggalādhiṭṭhānena gāthā bhāsitā, tasmā puggalādhiṭṭhānameva upamaṃ dassento ‘‘yathā nāma puriso’’tiādimāha. Tattha <hi rend="bold">sunisita</hi>nti suṭṭhu <pb ed="M" n="1.0094" /> nisitaṃ, ativiya tikhiṇanti attho. Satthassa nisitatarabhāvakaraṇaṃ nisānasilāyaṃ, bāhubalena cassa ukkhipananti ubhayampetaṃ atthāpannaṃ katvā upamā vuttāti tadubhayaṃ upameyyaṃ dassento <hi rend="bold">‘‘samādhisilāyaṃ sunisitaṃ…pe… paññāhatthena ukkhipitvā’’</hi>ti āha. Samādhiguṇena hi paññāya tikkhabhāvo. Yathāha ‘‘samāhito yathābhūtaṃ pajānātī’’ti (saṃ. ni. 3.5; 4.99; 5.1071). Vīriyañcassā upatthambhakaṃ paggaṇhanato. <hi rend="bold">Vijaṭeyyā</hi>ti vijaṭetuṃ sakkuṇeyya. Vuṭṭhānagāminivipassanāya hi vattamānāya yogāvacaro taṇhājaṭaṃ vijaṭetuṃ samattho nāma. Vijaṭanañcettha samucchedavasena pahānanti āha – ‘‘sañchindeyya sampadāleyyā’’ti.</p>

<p rend="bodytext">Maggakkhaṇe panesa <hi rend="bold">vijaṭeti</hi> nāma, aggaphalakkhaṇe sabbaso <hi rend="bold">vijaṭitajaṭo</hi> nāma. Tenāha ‘‘idānī’’tiādi. Yasmā jaṭāya vijaṭanaṃ ariyamaggena, tañca kho nibbānaṃ āgamma, tasmā taṃ sandhāyāha <hi rend="bold">‘‘jaṭāya vijaṭanokāsa’’</hi>nti. Yattha pana sā vijaṭīyati, taṃ dassetuṃ <hi rend="bold">‘‘yattha nāmañcā’’</hi>tiādi vuttaṃ. <hi rend="bold">‘‘Paṭighaṃ rūpasaññā cā’’</hi>ti gāthāsukhatthaṃ sānunāsikaṃ katvā niddeso, ‘‘paṭigharūpasaññā’’ti vuttaṃ hoti. <hi rend="bold">Paṭighasaññāvasena kāmabhavo gahito</hi> kāmabhavapariyāpannattā tāya. Pathavīkasiṇādirūpe saññā rūpasaññā. Ubhayatthāpi saññāsīsena cittuppādasseva gahaṇaṃ. <hi rend="bold">Bhavasaṅkhepenāti</hi> bhavabhāvena saṅkhipitabbatāya, bhavalakkhaṇena ekalakkhaṇattāti attho. Rūpe vā virajjanavasena ca vattuṃ sakkuṇeyyā idha <hi rend="bold">rūpasaññā</hi>ti vuttā <pb ed="V" n="1.0084" />, evampettha arūpabhavassa ca gahitatā veditabbā. <hi rend="bold">‘‘Nāmañca rūpañcā’’</hi>ti anavasesato nāmarūpaṃ gahitanti arūpabhava-asaññabhavānampettha gahaṇaṃ siddhanti apare. <hi rend="bold">Pariyādiyanaṭṭhāne</hi>ti pariyādiyanakāraṇe sabbaso khepananimitte nibbāne. Tenāha <hi rend="bold">‘‘nibbānaṃ…pe… dassito hotī’’</hi>ti.</p>

<p rend="centre">Jaṭāsuttavaṇṇanā niṭṭhitā.</p>

<p rend="subhead">4. Manonivāraṇasuttavaṇṇanā</p>

<p rend="bodytext" n="24"><hi rend="paranum">24</hi><hi rend="dot">.</hi><hi rend="bold">Evaṃladdhikā</hi>ti sabbathāpi cittuppatti sadukkhā, sabbathāpi acittakabhāvo seyyo, tasmā yato kutoci cittaṃ nivāretabbanti evaṃdiṭṭhikā <pb ed="M" n="1.0095" />. <hi rend="bold">So</hi>ti satto. <hi rend="bold">Aniyyānikakathaṃ katheti</hi> ayoniso cittanivāraṇaṃ vadantī. <hi rend="bold">Saṃyatabhāvaṃ āgata</hi>nti rāgavisevanādito sammadeva saṃyatabhāvaṃ otarabhāvaṃ. Dhammacariyāvasena hi pavattamāne citte natthi īsakampi rāgādivisevanaṃ, na tassa sampati āyatiñca koci anattho siyā, tasmā taṃ mano sabbato anavajjavuttito na nivāretabbaṃ. Tenāha <hi rend="bold">‘‘dānaṃ dassāmī’’</hi>tiādi. <hi rend="bold">Yato yato</hi>ti yato yato sāvajjavuttito ayonisomanasikārato. <hi rend="bold">Ta</hi>nti mano <hi rend="bold">nivāretabbaṃ</hi> anatthāvahattā.</p>

<p rend="centre">Manonivāraṇasuttavaṇṇanā niṭṭhitā.</p>

<p rend="subhead">5. Arahantasuttavaṇṇanā</p>

<p rend="bodytext" n="25"><hi rend="paranum">25</hi><hi rend="dot">.</hi><hi rend="bold">Katāvī</hi>ti katavā, pariññādikiccaṃ katvā niṭṭhapetvā ṭhitoti attho. Tenāha <hi rend="bold">‘‘catūhi maggehi katakicco’’</hi>ti. Svāyamattho arahantiādisaddasannidhānato viññāyati. <hi rend="bold">Evaṃ</hi> ‘‘ahaṃ vadāmī’’tiādiākārena <hi rend="bold">pucchati</hi>.</p>

<p rend="bodytext"><hi rend="bold">Khandhādīsu kusalo</hi>ti khandhāyatanādīsu salakkhaṇādīsu ca samūhādivasena pavattiyañca cheko yathābhūtavedī. <hi rend="bold">Upaladdhinissitakatha</hi>nti attupaladdhinissitakathaṃ hitvā. <hi rend="bold">Vohārabhedaṃ akaronto</hi>ti ‘‘ahaṃ paramatthaṃ jānāmī’’ti lokavohāraṃ bhindanto avināsento loke lokasamaññameva nissāya <hi rend="bold">‘‘ahaṃ, mamā’’ti vadeyya. Khandhā bhuñjantī</hi>tiādinā vohārabhedaṃ, tattha ca ādīnavaṃ dasseti.</p>

<p rend="bodytext">Māno nāma diṭṭhiyā samadhuro. Tathā hi dutiyamaggādīsu sammādiṭṭhiyā pahānābhisamayassa <pb ed="V" n="1.0085" /> paṭivipaccanīke paṭipattisiddhi. Tenāha <hi rend="bold">‘‘yadi diṭṭhiyā vasena na vadati, mānavasena nu kho vadatīti cintetvā’’</hi>ti. <hi rend="bold">Vidhūpitā</hi>ti santāpitā ñāṇagginā daḍḍhā. Te pana viddhaṃsitā nāma hontīti āha <hi rend="bold">‘‘vidhamitā’’</hi>ti. Mamaṅkārādayo mayanti sattasantāne sati pavattanti etenāti mayo, maññanā. Mayo eva <hi rend="bold">mayatā</hi>ti āha <hi rend="bold">‘‘mayatanti maññana’’</hi>nti.</p>

<p rend="centre">Arahantasuttavaṇṇanā niṭṭhitā.</p>

<p rend="subhead">6. Pajjotasuttavaṇṇanā</p>

<p rend="bodytext" n="26"><hi rend="paranum">26</hi><hi rend="dot">.</hi><hi rend="bold">Divāratti</hi>nti <pb ed="M" n="1.0096" /> na ādicco viya divā eva, na candimā viya rattiṃ eva, atha kho divā ca rattiñca. <hi rend="bold">Tattha tatthā</hi>ti yattha yattha sampajjalito, tattha tattheva padese, na ādicco viya candimā viya sakalaṃ mahādisaṃ disantarāḷañca. Ñāṇānubhāvena uppannāloko <hi rend="bold">ñāṇāloko</hi>ti vadanti. ‘‘Idaṃ dukkhaṃ ariyasaccanti pubbe me, bhikkhave, ananussutesu dhammesu cakkhuṃ udapādi ñāṇaṃ udapādi paññā udapādi vijjā udapādi āloko udapādī’’ti (saṃ. ni. 5.1081; mahāva. 15; paṭi. ma. 2.30) pana vacanato maggo <hi rend="bold">ñāṇāloko</hi>. ‘‘Tamo vihato, āloko uppanno’’ti (ma. ni. 1.386; pārā. 12) vā vacanato vijjattayāloko <hi rend="bold">ñāṇāloko</hi>. Paṭhamābhisambodhiyaṃ viya sañjātapītivipphāro, visesato ratanaghare samantapaṭṭhānavicinane sañjātapītivasena uppannasarīrobhāso vā <hi rend="bold">pītiāloko</hi>. Tattheva uppannapasādavasena sañjātaālokova <hi rend="bold">pasādāloko</hi>. Dhammacakkapavattane ‘‘aññāsi vata, bho, koṇḍañño’’ti uppannapasādālokoti ca vadanti. Sabbattheva satthu dhammadesanā sattānaṃ hadayatamaṃ vidhamantī <hi rend="bold">dhammakathāāloko. Sabbopi buddhānaṃ pātubhāvā uppanno āloko</hi>ti iminā sāvakānaṃ desanāya sañjātadhammālokopi buddhānubhāvoti dasseti.</p>

<p rend="centre">Pajjotasuttavaṇṇanā niṭṭhitā.</p>

<p rend="subhead">7. Sarasuttavaṇṇanā</p>

<p rend="bodytext" n="27"><hi rend="paranum">27</hi><hi rend="dot">.</hi> Saraṇato avicchedavasena pavattanato khandhādīnaṃ paṭipāṭi <hi rend="bold">sarā</hi>. Tenāha <hi rend="bold">‘‘ime saṃsārasarā’’</hi>ti. <hi rend="bold">Kuto</hi>ti kena kāraṇena, kimhi vā? Tenāha <hi rend="bold">‘‘kiṃ āgammā’’</hi>ti? <hi rend="bold">Na patiṭṭhāti</hi> paccayābhāvato. <hi rend="bold">Āpo</hi>tiādinā pāḷiyaṃ catunnaṃ mahābhūtānaṃ appatiṭṭhānāpadesena tattha kāmarūpabhavānaṃ abhāvo dassito. Tadubhayābhāvadassanena heṭṭhā vuttanayeneva arūpabhavassapi <pb ed="V" n="1.0086" /> abhāvo dassitova hoti, yathārutavasena vā ettha attho veditabbo. Yasmā purimā dve gahitā, gahitañca atthaṃ pariggahetvāva pacchimattho pavattoti.</p>

<p rend="centre">Sarasuttavaṇṇanā niṭṭhitā.</p>

<p rend="subhead">8. Mahaddhanasuttavaṇṇanā</p>

<p rend="bodytext" n="28"><hi rend="paranum">28</hi><hi rend="dot">.</hi> Nidhīyatīti <pb ed="M" n="1.0097" /><hi rend="bold">nidhānaṃ</hi>. Nidhātabbataṃ gataṃ nihitanti attho. <hi rend="bold">Muttasārādī</hi>ti muttāmaṇiveḷuriyapavāḷarajatajātarūpādi. <hi rend="bold">Suvaṇṇarajatabhājanādī</hi>ti <hi rend="bold">ādi</hi>-saddena kahāpaṇa-dhaññakoṭṭhabhaṇḍādiṃ saṅgaṇhāti. Tampi hi niccaparibbayavasena bhuñjīyatīti <hi rend="bold">‘‘bhogo’’</hi>ti vuccati. <hi rend="bold">Aññamaññaṃ abhigijjhantī</hi>ti aññamaññassa santakaṃ abhigijjhanti. Tenāha <hi rend="bold">‘‘patthentī’’</hi>ti. <hi rend="bold">Analaṅkatā</hi>ti na alaṃ pariyattanti evaṃ katacittā, atricchatāmahicchatāhi abhibhūtā. Tenāha <hi rend="bold">‘‘atittā apariyattajātā’’</hi>ti. <hi rend="bold">Ussukkajātesū</hi>ti taṃtaṃkicce sañjātaussukkesu. <hi rend="bold">Nānākiccajātesū</hi>ti nānāvidhakiccesu, sañjātanānākiccesu vā. Vaṭṭagāmikapasutena <hi rend="bold">vaṭṭasotaṃ anusarantesu</hi>. Taṇhānivāsatāya gehantipi agārantipi vuccatīti āha <hi rend="bold">‘‘mātugāmena saddhiṃ geha’’</hi>nti. <hi rend="bold">Virājiyā</hi>ti hetuatthadīpakaṃ padanti āha <hi rend="bold">‘‘virājetvā’’</hi>ti, <hi rend="bold">tvā</hi>-saddopi cāyaṃ hetuatthoti.</p>

<p rend="centre">Mahaddhanasuttavaṇṇanā niṭṭhitā.</p>

<p rend="subhead">9. Catucakkasuttavaṇṇanā</p>

<p rend="bodytext" n="29"><hi rend="paranum">29</hi><hi rend="dot">.</hi> Iriyā vuccati kāyena kattabbakiriyā, tassā pavattiṭṭhānabhāvato <hi rend="bold">iriyāpatho,</hi> gamanādi. Taṃ aparāparappavattiyā cakkaṃ. Tenāha <hi rend="bold">‘‘catucakkanti catuiriyāpatha’’</hi>nti. <hi rend="bold">Navadvāra</hi>nti karajakāyo adhippeto. So ca kesādiasuciparipūroti āha <hi rend="bold">‘‘puṇṇanti asucipūra’’</hi>nti. <hi rend="bold">Taṇhāya saṃyutta</hi>nti taṇhāsahitaṃ. Tena na kevalaṃ sabhāvato <hi rend="bold">eva,</hi> atha kho nissitadhammo ca asuciṃ dasseti. Mātukucchisaṅkhāte asucipaṅke jātattā <hi rend="bold">paṅkajātaṃ,</hi> kesādiasucipaṅkajātattā ca <hi rend="bold">paṅkajātaṃ. Yātrā</hi>ti apagamo. Tena sabhāvato nissitadhammato ca asucisabhāvato kāyato kathaṃ apagamo siyāti pucchati. Tenāha <hi rend="bold">‘‘etassā’’</hi>tiādi.</p>

<p rend="bodytext">Nahanaṭṭhena bandhanaṭṭhena naddhīti upanāho idhādhippetoti āha ‘‘naddhinti upanāha’’nti. So pana ito pubbakāle kodhoti āha <hi rend="bold">‘‘pubbakāle’’</hi>tiādi <pb ed="M" n="1.0098" />. <hi rend="bold">Pāḷiniddiṭṭhe</hi>ti upanāhaiccādike <pb ed="V" n="1.0087" /> idha pāḷiyaṃ niddiṭṭhe <hi rend="bold">kilese ṭhapetvā avasesā</hi> diṭṭhivicikicchādayo satta kilesā dummocayatāya varattā viyāti <hi rend="bold">varattāti veditabbā</hi>. Ārammaṇaggahaṇasabhāvato <hi rend="bold">eko</hi> evesa dhammo, pavatti-ākārabhedena pana <hi rend="bold">icchanaṭṭhena</hi> patthanaṭṭhena <hi rend="bold">icchā, lubbhanaṭṭhena</hi> gijjhanaṭṭhena <hi rend="bold">lobho</hi>ti vutto. <hi rend="bold">Paṭhamuppattikā</hi>ti ekasmiṃ ārammaṇe, vāre vā paṭhamaṃ uppannā. <hi rend="bold">Aparāparuppattiko</hi>ti punappunaṃ uppajjamānako. <hi rend="bold">Aladdhapatthanā</hi> appaṭiladdhavatthumhi āsatti lobho. <hi rend="bold">Uppāṭetvā</hi>ti sasantānato uddharitvā.</p>

<p rend="centre">Catucakkasuttavaṇṇanā niṭṭhitā.</p>

<p rend="subhead">10. Eṇijaṅghasuttavaṇṇanā</p>

<p rend="bodytext" n="30"><hi rend="paranum">30</hi><hi rend="dot">.</hi><hi rend="bold">Eṇimigassa viyā</hi>ti eṇimigassa jaṅghā viya. Avayavīsambandhe hi idaṃ sāmivacanaṃ. Piṇḍimaṃsassa parito samasaṇṭhitattā <hi rend="bold">suvaṭṭītajaṅgho. Kisa</hi>nti thūlabhāvapaṭikkhepaparājotanā, na suṭṭhu kisabhāvadīpanaparāti āha <hi rend="bold">‘‘athūlaṃ samasarīra’’</hi>nti. <hi rend="bold">Ātapena milāta</hi>nti tapasā milātakāyaṃ indriyasantāpanabhāvato. Tenevāha – <hi rend="bold">‘‘tapo milāta’’</hi>ntiādi, tathā cāha pāḷiyaṃ <hi rend="bold">‘‘appāhāraṃ alolupa’’</hi>nti. Yathā ‘‘vīrassa bhāvo vīriya’’nti vīrabhāvena vīriyaṃ lakkhīyati, evaṃ vīriyasambhavena vīrabhāvoti āha <hi rend="bold">‘‘vīranti vīriyavanta’’</hi>nti. ‘‘Cattāro pañca ālope, abhutvā udakaṃ pive’’ti (theragā. 983; mi. pa. 6.5.10) dhammasenāpativuttaniyāmena parimitabhojitāya appāhāratā <hi rend="bold">bhojane mattaññutā. ‘‘Mitāhāra’’</hi>nti vatvā puna paricchinnakālabhojitāyapi appāhārataṃ dassento <hi rend="bold">‘‘vikāla…pe… parittāhāra’’</hi>nti āha. <hi rend="bold">Catūsu paccayesu loluppavirahitaṃ</hi> bodhimūle <hi rend="bold">eva</hi> sabbaso loluppassa pahīnattā. ‘‘Catūsu paccayesū’’ti hi imināva sabbattha loluppavigamo dīpitovāti. <hi rend="bold">Rasataṇhāpaṭikkhepo vā esa</hi> ‘‘appāhāra’’nti vatvā ‘‘alolupa’’nti vuttattā. ‘‘Sīhaṃ vā’’ti ettha ekacarasaddo viya iva-saddo atthato ‘‘nāga’’nti etthāpi ānetvā, sambandhitabboti <pb ed="M" n="1.0099" /> āha – <hi rend="bold">‘‘ekacaraṃ sīhaṃ viya, ekacaraṃ nāgaṃ viyā’’</hi>ti. <hi rend="bold">Ekacarā appamattā</hi> ekīkatāya.</p>

<p rend="bodytext"><hi rend="bold">Pañcakāmaguṇavasena rūpaṃ gahitaṃ</hi> tesaṃ rūpasabhāvattā. <hi rend="bold">Manena nāmaṃ gahitaṃ</hi> manassa nāmasabhāvattā. <hi rend="bold">Avinibhuttadhamme</hi>ti avinābhāvadhamme gahetvā. <hi rend="bold">Ādi</hi>-saddena āyatanadhātuādayo gahitā. Kāmaguṇaggahaṇena hettha rūpabhāvasāmaññena pañca vatthūni gahitāneva honti, manogahaṇena dhammāyatanaṃ, evaṃ dvādasāyatanāni gahitāni honti. Iminā nayena dhātuādīnampi <pb ed="V" n="1.0088" /> gahitatā yojetabbā. Tenāha <hi rend="bold">‘‘pañcakkhandhādivasenapettha bhummaṃ yojetabba’’</hi>nti. <hi rend="bold">Etthā</hi>ti pāḷiyaṃ. Kāmavatthu <hi rend="bold">bhummaṃ</hi>.</p>

<p rend="centre">Eṇijaṅghasuttavaṇṇanā niṭṭhitā.</p>

<p rend="centre">Sattivaggavaṇṇanā niṭṭhitā.</p>

<p rend="title">4. Satullapakāyikavaggo</p>

<p rend="subhead">1. Sabbhisuttavaṇṇanā</p>

<p rend="bodytext" n="31"><hi rend="paranum">31</hi><hi rend="dot">.</hi> Sataṃ sādhūnaṃ saraṇagamanasīlādibhedassa dhammassa ullapanato, attano vā pubbenivāsānussatiyā tassa dhammassa ullapanato kathanato satullapā, devatā, tāsaṃ kāyo samūho, tattha bhavāti <hi rend="bold">satullapakāyikā</hi>. Tenāha <hi rend="bold">‘‘sataṃ dhamma’’</hi>ntiādi. <hi rend="bold">Samādānavasena ullapetvā,</hi> na vaṇṇanākathanamattena <hi rend="bold">tatrā</hi>ti tasmiṃ tāsaṃ devatānaṃ satullapakāyikabhāve. <hi rend="bold">Idaṃ vatthū</hi>ti idaṃ kāraṇaṃ. <hi rend="bold">Samuddavāṇijā</hi>ti saṃyattikā. <hi rend="bold">Khittasaravegenā</hi>ti jiyāmuttasarasadisavegena, sīghaoghenāti attho. Uppatatīti uppāto. Uppāte bhavaṃ byasanaṃ <hi rend="bold">uppātikaṃ</hi>. <hi rend="bold">Patiṭṭhā</hi>ti hitapatiṭṭhā. Paraloke hitasukhāvahaṃ <hi rend="bold">abhayakāraṇaṃ. Jaṅghasata</hi>nti manussasataṃ. Jaṅghāsīsena hi manusse vadati sahacāribhāvato. <hi rend="bold">Aggahesi</hi> pañcasīlāni. Āsannānāsannesu āsannasseva paṭhamaṃ vipaccanato <hi rend="bold">‘‘āsannakāle gahitasīlaṃ nissāyā’’</hi>ti vuttaṃ. <hi rend="bold">Ghaṭāvasenā</hi>ti samūhavasena.</p>

<p rend="bodytext"><hi rend="bold">Sabbhī</hi>ti <pb ed="M" n="1.0100" /> sādhūhi. Te hi saparahitasādhanato pāsaṃsatāya santaguṇatāya ca santoti vuccati. Te pana yasmā paṇḍitalakkhaṇehi samannāgatā honti, tasmā <hi rend="bold">‘‘paṇḍitehī’’</hi>ti āha. <hi rend="bold">Samāsethā</hi>ti saṃvasethāti ayamettha adhippāyoti āha <hi rend="bold">‘‘sabbairiyāpathe’’</hi>tiādi. <hi rend="bold">Mittasanthava</hi>nti mettisandhānaṃ. Sattānaṃ hitesitālakkhaṇā hi metti, sā ca ñāṇasahitā ñāṇapubbaṅgamāvāti mittasanthavo asaṃkiliṭṭho, itaro saṃkiliṭṭhoti āha <hi rend="bold">‘‘na kenaci saddhiṃ kātabbo’’</hi>ti. <hi rend="bold">Saddhamma</hi>nti diṭṭhadhammikādihitāvahaṃ sundaradhammaṃ. <hi rend="bold">Seyyo</hi>ti hitavaḍḍhanatādi vuttanti āha <hi rend="bold">‘‘vaḍḍhī’’</hi>ti.</p>

<p rend="bodytext"><hi rend="bold">Sataṃ</hi> sādhūnaṃ, paṇḍitānanti ayamettha attho. Tappaṭiyogavisayattā añña-saddassa vuttaṃ <hi rend="bold">‘‘aññato</hi><pb ed="V" n="1.0089" /><hi rend="bold">andhabālato’’</hi>ti. Sokanimittaṃ sokakāraṇaṃ uttarapadalopena idha sokasaddena gahitanti āha <hi rend="bold">‘‘sokavatthūna’’</hi>ntiādi. <hi rend="bold">Sokavatthūni</hi> nāma corādayo acchindanādivasena paresaṃ sokakaraṇato. <hi rend="bold">Sokānugatā</hi> sokappattā.</p>

<p rend="bodytext"><hi rend="bold">Therassā</hi>ti saṃkiccattherassa. Attano bhaginiyā jeṭṭhattā <hi rend="bold">‘‘tumhe’’</hi>ti āha. Ayaṃ ‘‘idha corā paṭipajjiṃsū’’ti amhe tiṇāyapi na maññatīti cintetvā <hi rend="bold">ekacce ‘‘mārema na’’nti āhaṃsu.</hi> Karuṇāya <hi rend="bold">ekacce ‘‘vissajjemā’’</hi>ti āhaṃsu. <hi rend="bold">Mantetvā</hi>ti bhāsetvā.</p>

<p rend="bodytext"><hi rend="bold">Ahu</hi> ahosi, bhūtapubbanti attho. <hi rend="bold">Araññasmiṃ brahāvane</hi>ti tādise brahāvane, mahāraññe nivāsīti attho <hi rend="bold">ceto</hi>ti byādho. <hi rend="bold">Kūṭānī</hi>ti vākurādayo. <hi rend="bold">Oḍḍetvā</hi>ti sajjetvā. <hi rend="bold">Sasaka</hi>nti pelakaṃ <hi rend="bold">ubbiggā</hi>ti bhītatasitā. <hi rend="bold">Ekaratti</hi>nti ekaratteneva. <hi rend="bold">Dhanajānī</hi>ti paribbayavasena addhikehi laddhabbadhanato hāni, ‘‘samaṇampi nāma hanti, kiṃ amhesu lajjissatī’’ti addhikānaṃ anāgamanato ekadivasaṃ laddhabbaparibbayampi na labhissantīti adhippāyo.</p>

<p rend="bodytext"><hi rend="bold">Ñātayopi</hi> mātāpitubhātubhaginiādike ñātake. Te kira adhimuttassa bhaginiyā santikaṃ upagacchantā antarāmagge tena samāgatā, adhimutto <pb ed="M" n="1.0101" /> saccavācaṃ anurakkhanto corabhayaṃ tesaṃ nārocesi. Tena vuttaṃ <hi rend="bold">‘‘tesampī’’</hi>tiādi. Taṃ nissāya pabbajitattā <hi rend="bold">‘‘adhimuttasāmaṇerassa santike’’</hi>ti vuttaṃ, na upasampadācariyo hutvā. Tenāha <hi rend="bold">‘‘attano antevāsike katvā’’</hi>ti. Saccānurakkhaṇena anuttaraguṇādhigamena ca <hi rend="bold">ñātimajjhe virocati</hi>.</p>

<p rend="bodytext"><hi rend="bold">Sātata</hi>nti satataṃ. Sa-saddassa hi idha sābhāvo yathā ‘‘sārāgo’’tiādīsu. Sātabhāvo vā <hi rend="bold">sātata</hi>nti āha <hi rend="bold">‘‘sukhaṃ vā’’</hi>ti. <hi rend="bold">Kāraṇenā</hi>ti tena tena kāraṇena. Sabbāsaṃ tāsaṃ vacanaṃ subhāsitaṃ, bhagavato pana ukkaṃsagataṃ subhāsitameva. Svāyamattho taṃtaṃgāthāpadeneva viññāyatīti taṃ nīharitvā dassetuṃ <hi rend="bold">‘‘na kevala’’</hi>ntiādi vuttaṃ. Tena sappurisūpasaṃsevasaddhammābhiyogo yathā sattānaṃ vaḍḍhiyā paññāpaṭilābhassa ekantikaṃ kāraṇaṃ, evaṃ sokapaccaye sati visokabhāvassa, ñātimajjhe sobhāya, sugatigamanassa, ciraṃ sukhaṭṭhānassa, vaṭṭadukkhamocanassapi aññāsādhāraṇaṃ hotīti vuttamevāti daṭṭhabbaṃ.</p>

<p rend="centre">Sabbhisuttavaṇṇanā niṭṭhitā.</p>

<p rend="subhead">2. Maccharisuttavaṇṇanā</p>

<p rend="bodytext" n="32"><hi rend="paranum">32</hi><hi rend="dot">.</hi> Pamajjanākārena <pb ed="V" n="1.0090" /> pavattā anupaladdhi <hi rend="bold">pamādo</hi>. Tena ekantato satirahitā hontīti vuttaṃ <hi rend="bold">‘‘sativippavāsalakkhaṇenā’’</hi>ti. Diṭṭhivicikicchādayo cettha pamādeneva saṅgahitā. Idāni yathā macchariyanimittañca pamādanimittañca dānaṃ na dīyati, taṃ dassetuṃ <hi rend="bold">‘‘ekacco hī’’</hi>tiādi vuttaṃ. <hi rend="bold">Parikkhayaṃ gamissatī</hi>ti bhogaparihāniṃ gamissati. <hi rend="bold">Khiḍḍādī</hi>ti <hi rend="bold">ādi</hi>-saddena maṇḍanavibhūsanachaṇanakkhattakiccabyasanādiṃ saṅgaṇhāti. <hi rend="bold">Yasadāyaka</hi>nti kittiyasassa parivārayasassa ca dāyakaṃ. <hi rend="bold">Sirīdāyaka</hi>nti sobhaggadāyakaṃ. <hi rend="bold">Sampattidāyaka</hi>nti kulabhogarūpabhogasampadāhi sampattidāyakaṃ. <hi rend="bold">Puñña</hi>nti vā idha puññaphalaṃ daṭṭhabbaṃ ‘‘evamidaṃ puññaṃ pavaḍḍhatī’’tiādīsu (dī. ni. 3.80) viya. <hi rend="bold">Atthi dānassa phala</hi>nti ettha deyyadhammassa anavaṭṭhitataṃ bahulasādhāraṇataṃ, taṃ pahāya gamanīyataṃ <pb ed="M" n="1.0102" />, tabbisayāya pītiyā sāvajjataṃ, dānadhammassa anaññasādhāraṇataṃ anugāmikataṃ, tabbisayāya pītiyā anavajjataṃ, lobhādipāpadhammānaṃ vinodanaṃ, sesapuññānaṃ upanissayañca jānantenāti vattabbaṃ.</p>

<p rend="bodytext"><hi rend="bold">Taṃyeva bāla</hi>nti yo maccharī, tameva. Adānasīlā <hi rend="bold">bālā</hi>. Ekacco dhanassa paribhogaparikkhayabhayena attanāpi na paribhuñjati atilobhaseṭṭhi viyāti āha <hi rend="bold">‘‘idhalokaparalokesū’’</hi>ti.</p>

<p rend="bodytext">Yasmā ekacco adānasīlo puriso addhike disvā passantopi na passati, tesaṃ kathaṃ suṇantopi na suṇoti, sayaṃ kiñci na katheti, adātukamyatāthambhe baddho hoti, tasmā tattha mataliṅgāni upalabbhantiyevāti āha <hi rend="bold">‘‘adānasīlatāya maraṇena matesū’’</hi>ti. Aṭṭhakathāyaṃ pana dānamattameva gahetvā matenassa samataṃ dassetuṃ <hi rend="bold">‘‘yathā hī’’</hi>tiādi vuttaṃ. Dānasīlassa pana amataliṅgāni vuttavipariyāyato veditabbāni. <hi rend="bold">Vaja</hi>nti puthutte ekavacanaṃ, tasmā vacanavipallāsena vuttanti āha <hi rend="bold">‘‘saha vajantā’’</hi>ti. Dānasīlādidhammo purātano, na ajjatanoti sanantano, so etesu atthīti <hi rend="bold">sanantanā,</hi> paṇḍitā, tesaṃ dhammāti tesaṃ vasenapi dhammo <hi rend="bold">sanantano</hi>ti āha <hi rend="bold">‘‘sanantanānaṃ vā paṇḍitānaṃ esa dhammo’’</hi>ti. <hi rend="bold">Appasmimpi deyyadhamme</hi> sati <hi rend="bold">eke</hi> dānaṃ dadanti, <hi rend="bold">eke</hi> na dadanti maccharibhāvā. <hi rend="bold">Sahassadānasadisā</hi>ti ekāpi dakkhiṇā pariccāgacetanāya uḷārabhāvato sahassadānasadisā hoti.</p>

<p rend="bodytext"><hi rend="bold">Duranugamano</hi>ti asamaṅginā anugantuṃ dukkaro. Ananugamanañcassa dhammassa apūraṇamevāti āha <pb ed="V" n="1.0091" /><hi rend="bold">‘‘duppūro’’</hi>ti. ‘‘Dhammaṃ care’’ti ayaṃ dhammacariyā gahaṭṭhassa vasena āraddhāti āha <hi rend="bold">‘‘dasakusalakammapathadhammaṃ caratī’’</hi>ti. Tenāha <hi rend="bold">‘‘dārañca posa’’</hi>nti. <hi rend="bold">Samuñjaka</hi>nti kassakehi attanā kātabbaṃ katvā visaṭṭhadhaññakaraṇato khale uñchācariyavasena samuñjaniādinā chaḍḍitadhaññasaṃharaṇaṃ. Tenāha <hi rend="bold">‘‘yo api…pe… samuñjakaṃ caratī’’</hi>ti. <hi rend="bold">Etenā</hi>ti satasahassasahassayāgiggahaṇena dasannampi bhikkhukoṭīnaṃ piṇḍapāto dassito hoti. ‘‘Dinno’’ti padaṃ ānetvā yojanā. <hi rend="bold">Dasannaṃ vā kahāpaṇakoṭīnaṃ piṇḍapāto</hi>ti dasannaṃ kahāpaṇakoṭīnaṃ viniyuñjanavasena sampāditapiṇḍapāto. Tayidaṃ satasahassaṃ <pb ed="M" n="1.0103" /> sahassayāgīnaṃ dānaṃ ettakaṃ hotīti katvā vuttaṃ. <hi rend="bold">Samuñjakaṃ carantopī</hi>ti samuñjakaṃ caritvāpi, samuñjakacaraṇahetūti attho. Sesapadadvayepi eseva nayo. Dāraṃ posentopi dhammaṃ carati, appakasmiṃ dadantopi dhammaṃ caratīti yojanā. <hi rend="bold">Tathāvidhassā</hi>ti tādisassa tathādhammacārino yā dhammacariyā, tassā kalampi nagghanti <hi rend="bold">ete sahassayāgino</hi> attano sahassayāgitāya. <hi rend="bold">Yaṃ tena daliddenā</hi>tiādi tassevatthassa vivaraṇaṃ. <hi rend="bold">Sabbesampi tesa</hi>nti ‘‘sataṃsahassānaṃ sahassayāgina’’nti vuttānaṃ tesaṃ sabbesampi. <hi rend="bold">Itaresa</hi>nti ‘‘tathāvidhassā’’ti vuttapurisato aññesaṃ. <hi rend="bold">Dasakoṭisahassadāna</hi>nti dasakoṭisaṅkhātaṃ tato anekasahassabhedatāya sahassadānaṃ.</p>

<p rend="bodytext">‘‘Kalaṃ nagghatī’’ti idaṃ tesaṃ dānato imassa dānassa uḷāratarabhāvena vipulatarabhāvena vipulataraphalatāya vuttanti āha <hi rend="bold">‘‘kathaṃ nu kho etaṃ mahapphalataranti jānanattha’’</hi>nti. Paccayavisesena mahattaṃ gatoti <hi rend="bold">mahaggato,</hi> uḷāroti attho. Tenāha <hi rend="bold">‘‘vipulassetaṃ vevacana’’</hi>nti. <hi rend="bold">Samenā</hi>ti ñāyena, dhammenāti attho. <hi rend="bold">Visame</hi>ti na same macchariyalakkhaṇappatte. <hi rend="bold">Chetvā</hi>ti pīḷetvā. Taṃ pana pīḷanaṃ pothananti dassento <hi rend="bold">‘‘pothetvā’’</hi>ti āha. <hi rend="bold">Assumukhā</hi>ti tintaassumukhasammissā paraṃ rodāpetvā. <hi rend="bold">Mahādāna</hi>nti yathāvuttaṃ bahudeyyadhammassa pariccajanena mahantadānaṃ. <hi rend="bold">Uppattiyā aparisuddhatāyā</hi>ti ajjhāsayassa deyyadhammagavesanāya ca suddhatāya malīnattā. <hi rend="bold">Itaraṃ</hi> dhammacariyāya nibbattitadānaṃ. <hi rend="bold">Parittadāna</hi>nti parittassa deyyadhammassa vasena parittadānaṃ. <hi rend="bold">Attano uppattiyā parisuddhatāyā</hi>ti ajjhāsayassa deyyadhammagavesanāya ca visuddhatāya. <hi rend="bold">Evantiādimāhā</hi>ti ‘‘evaṃ sahassānaṃ sahassayāgina’’nti avoca. Tattha <hi rend="bold">sahassāna</hi>nti sataṃsahassānaṃ. Gāthābandhasukhatthaṃ sataggahaṇaṃ na kataṃ. Sesaṃ vuttanayameva.</p>

<p rend="centre">Maccharisuttavaṇṇanā niṭṭhitā.</p>

<p rend="subhead">3. Sādhusuttavaṇṇanā</p>

<p rend="bodytext" n="33"><hi rend="paranum">33</hi><hi rend="dot">.</hi><hi rend="bold">Udānaṃ</hi><pb ed="V" n="1.0092" /><hi rend="bold">udānesī</hi>ti pītivegena uggiritabbatāya udānaṃ uggiri uccāresi. Tayidaṃ yasmā pītisamuṭṭhāpitaṃ vacanaṃ, tasmā vuttaṃ <hi rend="bold">‘‘udāhāraṃ udāharī’’</hi>ti <pb ed="M" n="1.0104" />. Yathā pana taṃ vacanaṃ ‘‘udāna’’nti vuccati, taṃ dassetuṃ <hi rend="bold">‘‘yathā hī’’</hi>tiādi vuttaṃ. <hi rend="bold">Saddhāyā</hi>ti ettha <hi rend="bold">ya</hi>-kāro hetuattho. Pariccāgacetanāya hi saddhā visesapaccayo assaddhassa tadabhāvato. <hi rend="bold">Pi</hi>-saddo vuttatthasampiṇḍanattho. <hi rend="bold">‘‘Sāhū’’</hi>ti padaṃ sādhusaddena samānatthaṃ daṭṭhabbaṃ. <hi rend="bold">Katha</hi>nti dānayuddhānaṃ vipakkhasabhāvāti adhippāyo. <hi rend="bold">Etaṃ ubhaya</hi>nti dānaṃ yuddhanti idaṃ dvayaṃ. <hi rend="bold">Jīvitabhīruko</hi>ti jīvitavināsabhīruko. <hi rend="bold">Khayabhīruko</hi>ti bhogakkhayassa bhīruko. <hi rend="bold">Vadanto</hi>ti jīvite sālayataṃ, tato eva yujjhane asamatthataṃ pavedento. <hi rend="bold">Chejja</hi>nti hatthapādādichedo. <hi rend="bold">Ussahanto</hi>ti vīriyaṃ karonto. <hi rend="bold">Evaṃ bhoge rakkhissāmī</hi>ti tathā bhoge aparikkhīṇe karissāmīti. <hi rend="bold">Vadanto</hi>ti idha bhogesu lobhaṃ, tato eva dātuṃ asamatthataṃ pavedento. <hi rend="bold">Eva</hi>nti evaṃ jīvitabhoganirapekkhatāya dānañca yuddhañca samaṃ hoti. <hi rend="bold">Saddhādisampanno</hi>ti saddhādhammajīvitāvīmaṃsāsīlādiguṇasamannāgato. So hi deyyavatthuno parittakattā appakampi dadanto attano pana cittasampattiyā khettasampattiyā ca bahuṃ uḷārapuññaṃ pavaḍḍhento bahuvidhaṃ lobha-dosa-issā-macchariya-diṭṭhivicikicchādibhedaṃ tappaṭipakkhaṃ abhibhavati, tato eva ca taṃ mahapphalaṃ hoti mahānisaṃsaṃ. Aṭṭhakathāyaṃ pana <hi rend="bold">‘‘maccheraṃ maddati’’</hi>cceva vuttaṃ, tassa pana ujuvipaccanīkabhāvato.</p>

<p rend="bodytext"><hi rend="bold">Paratthā</hi>ti paraloke. <hi rend="bold">Ekasāṭakabrāhmaṇavatthu</hi> anvayavasena, aṅkuravatthu byatirekavasena vitthāretabbaṃ.</p>

<p rend="bodytext">Dhammo laddho etenāti <hi rend="bold">dhammaladdho,</hi> puggalo. Aggiāhitapadassa viya saddasiddhi daṭṭhabbā. <hi rend="bold">‘‘Uṭṭhāna</hi>nti kāyikaṃ vīriyaṃ, <hi rend="bold">vīriya</hi>nti cetasika’’nti vadanti. <hi rend="bold">Uṭṭhāna</hi>nti bhoguppāde yuttapayuttatā. <hi rend="bold">Vīriya</hi>nti tajjo ussāho. <hi rend="bold">Yamassa</hi> āṇāpavattiṭṭhānaṃ. <hi rend="bold">Vetaraṇimpi</hi> itare niraye ca atikkamma. Te pana abbudādīnaṃ vasena avīciṃ dasadhā katvā avasesamahāniraye sattapi āyuppamāṇabhedena tayo tayo katvā ekatiṃsāti vadanti. Sañjīvādinirayasaṃvattanassa kammassa tikkhamajjhamudubhāvena tassa āyuppamāṇassa tividhatā vibhāvetabbā. Apare pana ‘‘aṭṭha mahānirayā soḷasa ussadanirayā ādito cattāro sitaniraye ekaṃ katvā satta sitanirayāti evaṃ ekatiṃsa mahānirayā’’ti <pb ed="M" n="1.0105" /> vadanti. Mahānirayaggahaṇato ādito cattāro sitanirayā eko nirayo katoti.</p>

<p rend="bodytext"><hi rend="bold">Tesa</hi>nti <pb ed="V" n="1.0093" /> vicinitvā gahitapaccayānaṃ. <hi rend="bold">Pañcanavutipāsaṇḍabhedā</hi> papañcasūdanisaṃvaṇṇanāyaṃ vuttanayena veditabbā. <hi rend="bold">Tatthā</hi>ti tesu dvīsu vicinanesu. <hi rend="bold">Dakkhiṇāvicinanaṃ āha,</hi> upamānāni hi nāma yāvadeva upameyyatthavibhāvanatthāni. Etena sukhettagahaṇatopi dakkhiṇeyyavicinanaṃ daṭṭhabbaṃ.</p>

<p rend="bodytext"><hi rend="bold">Pāṇesu saṃyamo</hi>ti iminā dasavidhampi kusalakammapathadhammaṃ dasseti. Yathā hi ‘‘pāṇesu saṃyamo’’ti iminā sattānaṃ jīvitāvoropanato saṃyamo vutto, evaṃ tesaṃ sāpateyyāvahārato paradārāmasanato visaṃvādanato aññamaññabhedanato pharusavacanena saṅghaṭṭanato niratthakavippalapanato parasantakābhijjhānato ucchedacintanato micchābhinivesanato ca saṃyamo hotīti. Tenāha <hi rend="bold">‘‘sīlānisaṃsaṃ kathetumāraddhā’’</hi>ti. Pharusavacanasaṃyamo panettha sarūpeneva vutto.</p>

<p rend="bodytext"><hi rend="bold">Parassa upavādabhayenā</hi>ti pāpakiriyahetu parena attano vattabbaupavādabhayena. <hi rend="bold">Upavādabhayā</hi>ti upavādabhayanimittaṃ. ‘‘Kathaṃ nu kho amhe pare na upavadeyyu’’nti āsīsantā <hi rend="bold">pāpaṃ na karonti. Dhammapadamevā</hi>ti asaṅkhatadhammakoṭṭhāso eva <hi rend="bold">seyyo</hi> seṭṭho. Yasmā sabbasaṅkhataṃ aniccaṃ khayadhammaṃ vayadhammaṃ virāgadhammaṃ nirodhadhammaṃ, tasmā tadadhigamāya ussāho karaṇīyoti dasseti. Pubbasaddo kālavisesavisayoti āha <hi rend="bold">‘‘pubbe ca kassapabuddhādikālepī’’</hi>tiādi. Puna akālaviseso apāṭiyekko bhummatthavisayovāti āha <hi rend="bold">‘‘sabbepi vā’’</hi>tiādi. Tattha <hi rend="bold">sabbepi vā</hi>ti ete sabbepi kassapabuddhādayo lokanāthā <hi rend="bold">santo nāma</hi> vūpasantasabbakilesasantāpā santasabbhūtaguṇattā.</p>

<p rend="centre">Sādhusuttavaṇṇanā niṭṭhitā.</p>

<p rend="subhead">4. Nasantisuttavaṇṇanā</p>

<p rend="bodytext" n="34"><hi rend="paranum">34</hi><hi rend="dot">.</hi><hi rend="bold">Kamanīyānī</hi>ti <pb ed="M" n="1.0106" /> kantāni. Tato eva etāni <hi rend="bold">iṭṭhārammaṇāni</hi> sukhārammaṇāni <hi rend="bold">rūpādīni,</hi> te pana vatthukāmā, tadārammaṇakilesakāmā vā. <hi rend="bold">‘‘Na santi kāmā manujesū’’</hi>ti desanāsīsametaṃ, nicchayena kāmā aniccāyeva. Maccu dhīyati etthāti <hi rend="bold">maccudheyyaṃ</hi>. Na puna āgacchati ettha taṃ <hi rend="bold">apunāgamanaṃ. Apunāgamanasaṅkhātaṃ nibbānaṃ</hi> anupagacchanato. <hi rend="bold">Nibbānaṃ hī</hi>tiādi vuttassevatthassa vivaraṇaṃ. <hi rend="bold">Baddho</hi>ti paṭibaddhacitto. <hi rend="bold">Pamatto</hi>ti vossaggapamādaṃ āpanno.</p>

<p rend="bodytext"><hi rend="bold">Taṇhāchandato</hi><pb ed="V" n="1.0094" /><hi rend="bold">jātaṃ</hi> tassa visesapaccayattā. Icchitaṃ hanatīti <hi rend="bold">aghaṃ,</hi> dukkhaṃ. Idha pana anavasesapariyādānavasena pañcupādānakkhandhā dukkhanti. <hi rend="bold">Chandavinayā aghavinayo</hi>ti hetunirodhena hi phalanirodho, evaṃ saupādisesanibbānaṃ vatvā <hi rend="bold">aghavinayā dukkhavinayo</hi>ti anupādisesanibbānaṃ vadati.</p>

<p rend="bodytext"><hi rend="bold">Citrānī</hi>ti kilesakāmāpi vedanādiṭṭhisampayogabhedena honti, ākārabhedena ca atthi savighātāvighātāti tato visesetuṃ <hi rend="bold">‘‘ārammaṇacittānī’’</hi>ti vuttaṃ. <hi rend="bold">Saṅkappitarāgo</hi>ti subhādivasena saṅkappitavatthumhi rāgo. <hi rend="bold">Kilesakāmo kāmoti vutto</hi> tassevidha visesato kāmabhāvasiddhito. <hi rend="bold">Pasūrasuttena vibhāvetabbo</hi> ‘‘na te kāmā’’tiādinā tassa vatthumhi āgatattā. Idāni tamatthaṃ saṅkhepeneva vibhāvento <hi rend="bold">‘‘pasūraparibbājako hī’’</hi>tiādimāha. <hi rend="bold">Na te kāmā yāni citrāni loke</hi>ti te ce kāmā na honti, yāni loke citrāni rūpādiārammaṇāni. <hi rend="bold">Vedesī</hi>ti kevalaṃ saṅkapparāgañca kāmaṃ katvā vadesi ce. <hi rend="bold">Hehintī</hi>ti bhaveyyunti attho. Suṇanto saddāni manoramāni, satthāpi te hehiti kāmabhogīti paccekaṃ gāthā, idha pana saṃkhipitvā dassitā. Dhīrā nāma dhitisampannāti āha <hi rend="bold">‘‘paṇḍitā’’</hi>ti.</p>

<p rend="bodytext"><hi rend="bold">Tassā</hi>ti yo pahīnakodhamāno sabbaso saṃyojanātigo nāmarūpasmiṃ asajjanto rāgādikiñcanarahito, tassa. <hi rend="bold">Mogharājā nāma thero</hi> bāvarībrāhmaṇassa paricārakānaṃ soḷasannaṃ aññataro. <hi rend="bold">Yathānusandhiṃ</hi> appatto sāvasesa-<hi rend="bold">attho,</hi> kiñci vattabbaṃ atthīti adhippāyo <pb ed="M" n="1.0107" />. Sabbaso vimuttattāva devamanussā namassanti, ye taṃ paṭipajjanti. Tesaṃ kiṃ hoti? Kiñcipi na siyāti ayamettha atthaviseso? <hi rend="bold">Dasabalaṃ sandhāyevamāha</hi> ukkaṭṭhaniddesena. <hi rend="bold">Anupaṭipattiyāti</hi> paṭipattiṃ anugantvā paṭipajjanena. <hi rend="bold">Namassanti</hi> taṃ pūjenti.</p>

<p rend="bodytext"><hi rend="bold">Catusaccadhammaṃ jānitvā</hi>ti tena paṭividdhaṃ catusaccadhammaṃ paṭivijjhitvā. Tathā ca buddhasubuddhatāya nibbematikā hontīti āha <hi rend="bold">‘‘vicikicchaṃ pahāyā’’</hi>ti. Tato paraṃ pana anukkamena aggamaggādhigamena <hi rend="bold">saṅgātigāpi</hi> honti. Asekkhadhammapāripūriyā <hi rend="bold">pasaṃsiyā</hi> viññūnaṃ pasaṃsāpi hontīti.</p>

<p rend="centre">Nasantisuttavaṇṇanā niṭṭhitā.</p>

<p rend="subhead">5. Ujjhānasaññisuttavaṇṇanā</p>

<p rend="bodytext" n="35"><hi rend="paranum">35</hi><hi rend="dot">.</hi> Ujjhānavasena <pb ed="V" n="1.0095" /> pavattā saññā etesaṃ atthi, ujjhānavasena vā sañjānantīti <hi rend="bold">ujjhānasaññī. Kāraye</hi>ti katānaṃ pariyantaṃ kārayeti attho. <hi rend="bold">Pariyantakārita</hi>nti paricchinnakāritaṃ parimitavacananti attho. Paṃsukūlādipaṭipakkhanayena <hi rend="bold">pattuṇṇadukulādi</hi> vuttaṃ. <hi rend="bold">Nāmaṃ gahita</hi>nti etena ‘‘ujjhānasaññikā’’ti ettha ka-saddo saññāyanti dasseti.</p>

<p rend="bodytext"><hi rend="bold">Aññenākārena bhūta</hi>nti attanā pavediyamānākārato aññena asuddhena ākārena vijjamānaṃ upalabbhamānaṃ attānaṃ. <hi rend="bold">Vañcetvā</hi>ti palambhetvā. <hi rend="bold">Tassa</hi> kuhakassa. <hi rend="bold">Taṃ</hi> catunnaṃ paccayānaṃ paribhuñjanaṃ. <hi rend="bold">Parijānantī</hi>ti tassa paṭipattiṃ paricchijja jānanti. <hi rend="bold">Kārako</hi>ti sammāpaṭipattiyā kattā, sammāpaṭipajjitāti attho.</p>

<p rend="bodytext"><hi rend="bold">Ida</hi>nti liṅgavipallāsena vuttaṃ, ayanti attho. <hi rend="bold">Dhammānudhammapaṭipadā</hi>ti nibbānadhammassa anucchavikatāya anudhammabhūtā paṭipadā. Paṭipakkhavidhamane asithilatāya <hi rend="bold">daḷhā. Bhāsitamattena ca savanamattena cā</hi>ti ettha <hi rend="bold">ca</hi>-saddo visesanivattiattho. Tena bhāsitassa sutassa ca sammāpaṭipattivisesaṃ nivatteti. <hi rend="bold">Lokapariyāya</hi>nti lokassa parividhamanaṃ uppādanirodhavasena saṅkhārānaṃ parāvuttiṃ. Tenāha <hi rend="bold">‘‘saṅkhāralokassa udayabbaya’’</hi>nti. Svāyamattho saccapaṭivedheneva hotīti āha <hi rend="bold">‘‘catusaccadhammañca aññāyā’’</hi>ti <pb ed="M" n="1.0108" />. <hi rend="bold">Evaṃ na kubbantī</hi>ti attani vijjamānampi guṇaṃ anāvīkaronto ‘‘yathā tumhe vadatha, evaṃ na kubbantī’’ti avijjamānataṃ byākarotīti attho.</p>

<p rend="bodytext"><hi rend="bold">Akārakamevā</hi>ti dosaṃ akārakameva. Accayassa paṭiggaṇhanaṃ nāma adhivāsanaṃ, evaṃ so desakena desiyamāno tato vigato nāma hoti. Tenāha <hi rend="bold">‘‘paṭiggaṇhātūti khamatū’’</hi>ti.</p>

<p rend="bodytext"><hi rend="bold">Sabhāvenā</hi>ti sabhāvato. <hi rend="bold">Ekasadisa</hi>nti paresaṃ cittācāraṃ jānantampi ajānantehi saha ekasadisaṃ karontā. <hi rend="bold">Parato</hi>ti pacchā. <hi rend="bold">Kathāya uppannāyā</hi>ti ‘‘kassaccayā na vijjantī’’tiādikathāya pavattamānāya ‘‘tathāgatassa buddhassā’’tiādinā <hi rend="bold">buddhabalaṃ</hi> buddhānubhāvaṃ dīpetvā. <hi rend="bold">Khamissāmī</hi>ti accayadesanaṃ paṭiggaṇhissāmi. Tappaṭiggaho hi idha khamananti adhippetaṃ, satthā pana sabbakālaṃ khamo eva.</p>

<p rend="bodytext">Kopo <pb ed="V" n="1.0096" /> antare citte etassāti <hi rend="bold">kopantaro</hi>. Doso garu garukātabbo assāti <hi rend="bold">dosagaru</hi>. ‘‘Paṭimuccatī’’ti vā pāṭho, ayameva attho. <hi rend="bold">Accāyikakamma</hi>nti sahasā anupadhāretvā kiriyā. <hi rend="bold">No cidhā</hi>ti no ce idha. <hi rend="bold">Idhā</hi>ti nipātamattaṃ. <hi rend="bold">Apagataṃ</hi> apanītaṃ. Doso no ce siyā, tena pariyāyena yadi aparādho nāma na bhaveyyāti. <hi rend="bold">Na sammeyyuṃ</hi> na vūpasameyyuṃ. <hi rend="bold">Kusalo</hi>ti anavajjo.</p>

<p rend="bodytext"><hi rend="bold">Dhīro sato</hi>ti padadvayena vaṭṭachindaṃ āha. <hi rend="bold">Ko niccameva paṇḍito nāmāti attho</hi>ti ‘‘kassaccayā’’tiādikāya pucchāgāthāya attho. Dīghamajjhimasaṃvaṇṇanāsu tathāgata-saddo vitthārato saṃvaṇṇitoti āha <hi rend="bold">‘‘evamādīhi kāraṇehi tathāgatassā’’</hi>ti. <hi rend="bold">Buddhattādīhī</hi>ti <hi rend="bold">ādi</hi>-saddena ‘‘bodhetā pajāyā’’tiādinā (mahāni. 192; cūḷani. pārāyanatthutigāthāniddesa 97) niddese āgatakāraṇāni saṅgayhanti. <hi rend="bold">Vimokkhaṃ</hi> vuccati ariyamaggo, tassa <hi rend="bold">anto</hi> aggaphalaṃ, tattha bhavā <hi rend="bold">paṇṇatti,</hi> tassā vasena. Evaṃ buddhabalaṃ dīpeti. Idāni khittaṃ saṅkhepena saṃharāpitaṃ hotīti dasseti.</p>

<p rend="centre">Ujjhānasaññisuttavaṇṇanā niṭṭhitā.</p>

<p rend="subhead">6. Saddhāsuttavaṇṇanā</p>

<p rend="bodytext" n="36"><hi rend="paranum">36</hi><hi rend="dot">.</hi><hi rend="bold">Tatvassā</hi>ti <pb ed="M" n="1.0109" /> o-kārassa va-kārādesaṃ a-kārassa ca lopaṃ katvā niddesoti āha <hi rend="bold">‘‘tato assā’’</hi>ti. ‘‘Tatassā’’ti vā pāṭho, <hi rend="bold">tato</hi>ti ca saddhāhetūti attho. <hi rend="bold">Nānupatantī</hi>ti na vattanti. <hi rend="bold">Pamādaṃ karontī</hi>ti pamajjanti, micchā paṭipajjantīti attho. <hi rend="bold">Lakkhaṇānī</hi>ti aniccādilakkhaṇāni. <hi rend="bold">Upanijjhāyatī</hi>ti upecca ñāṇacakkhunā pekkhati, anupassatīti attho. <hi rend="bold">Āgatakicca</hi>nti āhatakiccaṃ, ayameva vā pāṭho. <hi rend="bold">Sādhetī</hi>ti asammohapaṭivedhavasena nipphādeti, tathalakkhaṇaṃ nirodhasaccaṃ upanijjhāyatīti ayamattho maggepi vattabbo tena vinā asammohapaṭivedhassa asambhavato. <hi rend="bold">Kasiṇārammaṇassā</hi>ti idaṃ lakkhaṇavacanaṃ. Akasiṇārammaṇasamāpattiyopi hi santīti. Yathā ca kasiṇārammaṇāni aṭṭhannaṃ samāpattīnaṃ avasesānañca tadārammaṇānaṃ paccavekkhaṇavasena cittānaṃ, evaṃ tena tāni ārammaṇāni gahitānīti ‘‘kasiṇārammaṇassa’’icceva vuttaṃ. Paramaṃ uttamaṃ sukhanti vattabbato <hi rend="bold">paramasukhaṃ arahattaṃ</hi>.</p>

<p rend="centre">Saddhāsuttavaṇṇanā niṭṭhitā.</p>

<p rend="subhead">7. Samayasuttavaṇṇanā</p>

<p rend="bodytext" n="37"><hi rend="paranum">37</hi><hi rend="dot">.</hi><hi rend="bold">Udānaṃ</hi><pb ed="V" n="1.0097" /><hi rend="bold">paṭiccā</hi>ti ukkākaraññā jātisambhedaparihāranimittaṃ attano vaṃsaparisuddhaṃ nissāya vuttaṃ pītiudāhāraṃ paṭicca gottavasena <hi rend="bold">‘‘sakkā’’ti laddhanāmānaṃ</hi>. Yadi ekopi janapado, kathaṃ bahuvacananti āha <hi rend="bold">‘‘ruḷhīsaddenā’’</hi>ti. Akkharacintikā hi īdisesu ṭhānesu yutte viya saliṅgavacanāni icchanti, ayamettha ruḷhī yathā ‘‘avantī kurū’’ti, tabbisesane pana janapadasadde jātisaddatāya ekavacanameva. <hi rend="bold">Aropime</hi>ti kenaci na ropime.</p>

<p rend="bodytext"><hi rend="bold">Āvaraṇenā</hi>ti setunā. <hi rend="bold">Bandhāpetvā</hi>ti paṇḍupalāsapāsāṇamattikakhaṇḍādīhi āliṃ thiraṃ kārāpetvā. <hi rend="bold">Sassāni kārentī</hi>ti jeṭṭhamāse kira ghammassa balavabhāvena himavante himaṃ vilīyitvā sanditvā anukkamena rohiṇiṃ nadiṃ pavisati, taṃ bandhitvā sassāni kārenti. <hi rend="bold">‘‘Jātiṃ</hi><pb ed="M" n="1.0110" /><hi rend="bold">ghaṭṭetvā kalahaṃ vaḍḍhayiṃsū’’</hi>ti saṅkhepena vuttamatthaṃ pākaṭataraṃ kātuṃ <hi rend="bold">‘‘koliyakammakarā vadantī’’</hi>ti āha. <hi rend="bold">Niyuttaamaccāna</hi>nti tasmiṃ sassaparipālanakamme niyojitamahāmattānaṃ.</p>

<p rend="bodytext"><hi rend="bold">Tīṇi jātakānī</hi>ti ‘‘kuṭhārihattho puriso’’tiādinā <hi rend="bold">phandanajātakaṃ</hi> (jā. 1.13.14 ādayo) ‘‘duddubhāyati bhaddante’’tiādinā <hi rend="bold">duddubhajātakaṃ,</hi> (jā. 1.4.85 ādayo) ‘‘vandāmi taṃ kuñjarā’’tiādinā <hi rend="bold">laṭukikajātaka</hi>nti (jā. 1.5.39 ādayo) imāni tīṇi jātakāni. <hi rend="bold">Dve jātakānī</hi>ti –</p>

<p rend="gatha1">‘‘Sādhu sambahulā ñātī, api rukkhā araññajā;</p>

<p rend="gathalast">Vāto vahati ekaṭṭhaṃ, brahantampi vanappati’’nti. –</p>

<p rend="unindented">Ādinā <hi rend="bold">rukkhadhammajātakaṃ</hi> (jā. 1.1.74).</p>

<p rend="gatha1">‘‘Sammodamānā gacchanti, jālamādāya pakkhino;</p>

<p rend="gathalast">Yadā te vivadissanti, tadā ehinti me vasa’’nti. (jā. 1.1.33) –</p>

<p rend="unindented">Ādinā <hi rend="bold">sammodamānajātaka</hi>nti imāni dve jātakāni.</p>

<p rend="gatha1">‘‘Attadaṇḍā <pb ed="V" n="1.0098" /> bhayaṃ jātaṃ, janaṃ passatha medhagaṃ;</p>

<p rend="gathalast">Saṃvegaṃ kittayissāmi, yathā saṃvijitaṃ mayā’’ti. (su. ni. 941) –</p>

<p rend="unindented">Ādinā <hi rend="bold">attadaṇḍasuttaṃ</hi>.</p>

<p rend="bodytext"><hi rend="bold">Tenā</hi>ti bhagavatā. <hi rend="bold">Kalahakaraṇabhāvo</hi>ti kalahakaraṇassa atthibhāvo. Mahāpathaviyā mahagghe khattiye kasmā nāsethāti dassetvā kalahaṃ vūpasametukāmo bhagavā pathaviṃ nidassanabhāvena gaṇhīti dassento <hi rend="bold">‘‘pathavī nāma kiṃ agghatī’’</hi>tiādimāha. <hi rend="bold">Aṭṭhāne</hi>ti akāraṇe. <hi rend="bold">Veraṃ katvā</hi>ti virodhaṃ uppādetvā. Taṃtaṃpalobhanakiriyāya parakkamantiyo <hi rend="bold">‘‘ukkaṇṭhantū’’ti sāsanaṃ pesenti</hi>. <hi rend="bold">Kuṇāladahe</hi>ti kuṇāladahatīre patiṭṭhāya. <hi rend="bold">Pucchitaṃ kathesi</hi> anukkamena kuṇālasakuṇarājassa pucchāpasaṅgena <hi rend="bold">kuṇālajātakaṃ</hi> (jā. 2.21.kuṇālajātaka) kathessāmīti. <hi rend="bold">Anabhiratiṃ vinodesi</hi> itthīnaṃ dosadassanamukhena kāmānaṃ ādīnavokārasaṃkilesavibhāvanavasena. <hi rend="bold">Purisapurisehī</hi>ti kosajjaṃ viddhaṃsetvā purisathāmabrūhanena uttamapurisehi no bhavituṃ vaṭṭatīti uppannacittā <pb ed="M" n="1.0111" />. <hi rend="bold">Avissaṭṭhasamaṇakammantā</hi> apariccattakammaṭṭhānābhiyogāti attho. <hi rend="bold">Nisīdituṃ vaṭṭatī</hi>ti bhagavā cintesīti yojanā.</p>

<p rend="bodytext"><hi rend="bold">Paduminiya</hi>nti padumavane. <hi rend="bold">Vikasiṃsu</hi> guṇagaṇavibodhena. <hi rend="bold">Ayaṃ</hi><hi rend="bold">imassa…pe… na kathesī</hi>ti iminā sabbepi te bhikkhū tāvadeva paṭipāṭiyā āgatattā aññamaññassa lajjamānā attanā paṭiladdhavisesaṃ bhagavato nārocesunti dasseti. <hi rend="bold">Khīṇāsavāna</hi>ntiādinā tattha kāraṇamāha.</p>

<p rend="bodytext"><hi rend="bold">Osaṭamatte</hi>ti bhagavato santikaṃ upagatamatte. <hi rend="bold">Ariyamaṇḍale</hi>ti ariyapuggalasamūhe. <hi rend="bold">Pācīnayugandharaparikkhepato</hi>ti yugandharapabbatassa pācīnaparikkhepato, na bāhirakehi vuccamānaudayapabbatato. <hi rend="bold">Rāmaṇeyyakadassanattha</hi>nti buddhuppādapaṭimaṇḍitattā visesato ramaṇīyassa lokassa ramaṇīyabhāvadassanatthaṃ. <hi rend="bold">Ullaṅghitvā</hi>ti uṭṭhahitvā. <hi rend="bold">Evarūpe khaṇe laye muhutte</hi>ti yathāvutte candamaṇḍalassa uṭṭhitakkhaṇe uṭṭhitavelāyaṃ uṭṭhitamuhutteti uparūparikālassa vaḍḍhitabhāvadassanatthaṃ vuttaṃ.</p>

<p rend="bodytext">Tesaṃ bhikkhūnaṃ jātiādivasena bhagavato anurūpaparivārabhāvaṃ dassento <hi rend="bold">‘‘tatthā’’</hi>tiādimāha. <hi rend="bold">Mahāsammatassa vaṃse uppanno</hi>tiādi kulavaṃsasuddhidassanaṃ. <hi rend="bold">Khattiyagabbhe jāto</hi>ti idaṃ satipi jātivisuddhiyaṃ mātāpitūnaṃ vasena avisuddhatā siyāti tesampi ‘‘avisuddhatā natthi imesa’’nti <pb ed="V" n="1.0099" /> visuddhidassanatthaṃ vuttaṃ. Satipi ca gabbhavisuddhiyaṃ katadosena missakattā arajjārahatāpi siyāti ‘‘tampi natthi imesa’’nti dassanatthaṃ <hi rend="bold">‘‘rājapabbajitā’’</hi>tiādi vuttaṃ.</p>

<p rend="bodytext"><hi rend="bold">Sāmantā</hi>ti samīpe. <hi rend="bold">Caliṃsū</hi>ti uṭṭhahiṃsu. Kosamattaṃ ṭhānaṃ <hi rend="bold">saddantaraṃ,</hi> ‘‘saddasavanaṭṭhānameva saddantara’’nti apare. <hi rend="bold">Tikkhattuṃ tesaṭṭhiyā nagarasahassesū</hi>ti jambudīpe kira ādito mahantāni tesaṭṭhi nagarasahassāni uppannāni, tathā dutiyaṃ, tathā tatiyaṃ. Taṃ sandhāyāha ‘‘tikkhattuṃ tesaṭṭhiyā nagarasahassesū’’ti. Tāni pana sampiṇḍetvā satasahassato paraṃ navasahassādhikāni asītisahassāni. <hi rend="bold">Navanavutiyā doṇamukhasatasahassesū</hi>ti navasatasahassādhikesu <pb ed="M" n="1.0112" /> navutisatasahassesu doṇamukhesu. <hi rend="bold">Doṇamukha</hi>nti ca mahānagarassa āyuppattiṭṭhānabhūtaṃ pādanagaraṃ vuccati. <hi rend="bold">Chanavutiyā paṭṭanakoṭisatasahassesū</hi>ti chakoṭisatasahassaadhikesu navutikoṭisatasahassapaṭṭanesu. Tambapaṇṇidīpādi<hi rend="bold">chapaṇṇāsāya ratanākaresu</hi>. Evaṃ pana nagara-doṇamukhapaṭṭana-ratanākarādibhāvena kathanaṃ taṃtaṃadhivatthāya vasantīnaṃ tāsaṃ devatānaṃ bahubhāvadassanatthaṃ. Yadi dasasahassacakkavāḷesu devatā sannipatitā. Atha kasmā pāḷiyaṃ ‘‘dasahi ca lokadhātūhī’’ti? Vuttanti āha <hi rend="bold">‘‘dasasahassa…pe… adhippeta’’</hi>nti. Tena sahassilokadhātu idha ‘‘ekā lokadhātū’’ti veditabbā.</p>

<p rend="bodytext"><hi rend="bold">Lohapāsāde</hi>ti sabbapaṭhamakate lohapāsāde. <hi rend="bold">Brahmaloke</hi>ti heṭṭhime brahmaloke. Yadi tā devatā evaṃ nirantarā hutvā sannipatitā, pacchā āgatānaṃ okāso eva na bhaveyyāti codanaṃ sandhāyāha <hi rend="bold">‘‘yathā kho panā’’</hi>tiādi.</p>

<p rend="bodytext">Suddhāvāsakāye uppannā <hi rend="bold">suddhāvāsakāyikā</hi>. Tāsaṃ pana yasmā suddhāvāsabhūmi nivāsaṭṭhānaṃ, tasmā vuttaṃ <hi rend="bold">‘‘suddhāvāsavāsīna’’</hi>nti. <hi rend="bold">Āvāsā</hi>ti āvāsaṭṭhānabhūtā. Devatā pana orambhāgiyānaṃ itaresañca saṃyojanānaṃ samucchinnaṭṭhena suddho āvāso vihāro etesanti <hi rend="bold">suddhāvāsā</hi>. <hi rend="bold">Mahāsamāgamaṃ ñatvā</hi>ti mahāsamāgamaṃ gatāti ñatvā.</p>

<p rend="bodytext"><hi rend="bold">Puratthimacakkavāḷamukhavaṭṭiyaṃ otari</hi> aññattha okāsaṃ alabhamāno. Evaṃ sesāpi. <hi rend="bold">Maṇivamma</hi>nti indanīlamaṇimayaṃ kavacaṃ. Buddhānaṃ abhimukhabhāgo <hi rend="bold">buddhavīthi,</hi> sā yāva cakkavāḷā <hi rend="bold">uttarituṃ na sakkā. Mahatiyā buddhavīthiyāvā</hi>ti buddhānaṃ santikaṃ upasaṅkamantehi tehi devabrahmehi valañjitabuddhavīthiyāva.</p>

<p rend="bodytext">Samiti <pb ed="V" n="1.0100" /> saṅgati sannipāto samayo, mahanto samayo <hi rend="bold">mahāsamayo</hi>ti āha <hi rend="bold">‘‘mahāsamūho’’</hi>ti. Pavaddhaṃ vanaṃ <hi rend="bold">pavana</hi>nti āha <hi rend="bold">‘‘vanasaṇḍo’’</hi>ti. <hi rend="bold">Devaghaṭā</hi>ti devasamūhā. <hi rend="bold">Samādahaṃsū</hi>ti samāhitaṃ lokuttarasamādhiṃ suṭṭhu appitaṃ akaṃsu. Tathā samāhitaṃ pana samādhinā niyojitaṃ nāma hotīti vuttaṃ <hi rend="bold">‘‘samādhinā yojesu’’</hi>nti. Sabbesaṃ gomuttavaṅkādīnaṃ dūrasamussāritattā <hi rend="bold">attano…pe… akariṃsu</hi>. Vinayati asse etehīti <hi rend="bold">nettāni,</hi> yottāni. Avīthipaṭipannānaṃ assānaṃ vīthipaṭipādanaṃ rasmiggahaṇena hotīti <hi rend="bold">‘‘yottāni gahetvā acodento’’</hi>ti vatvā taṃ pana acodanaṃ avāraṇamevāti āha <hi rend="bold">‘‘acodento avārento’’</hi>ti.</p>

<p rend="bodytext">Yathā <pb ed="M" n="1.0113" /> khīlaṃ bhittiyaṃ, bhūmiyaṃ vā ākoṭitaṃ dunnīharaṇaṃ, yathā ca palighaṃ nagarappavesanivāraṇaṃ, yathā ca indakhīlaṃ gambhīranemi sunikhātaṃ dunnīharaṇaṃ, evaṃ rāgādayo sattasantānato dunnīharaṇā nibbānanagarappavesanivāraṇā cāti te <hi rend="bold">‘‘khīlaṃ palighaṃ indakhīla’’</hi>nti ca vuttā. <hi rend="bold">Ūhaccā</hi>ti uddharitvā. Taṇhāejāya abhāvena <hi rend="bold">anejā</hi>. Paramasantuṭṭhabhāvena cātuddisattā <hi rend="bold">appaṭihatacārikaṃ caranti</hi>. Buddhacakkhu-dhammacakkhu-dibbacakkhu-samantacakkhu-pakaticakkhūnaṃ vasena <hi rend="bold">pañcahi cakkhūhi</hi>. Sudantā kutoti āha <hi rend="bold">‘‘cakkhutopī’’</hi>ti. <hi rend="bold">Chandādīhī</hi>ti chandādīnaṃ vasena <hi rend="bold">na gacchanti</hi> na vattanti. <hi rend="bold">Na āgacchanti</hi> anuppādanato. <hi rend="bold">Āgu</hi>nti aparādhaṃ.</p>

<p rend="bodytext"><hi rend="bold">Sabbasaṃyogā</hi>ti vibhattilopena niddeso, sabbe saṃyogeti attho. <hi rend="bold">Visajjāti</hi> visajjitvā. <hi rend="bold">Evampī</hi>ti imāyapi gāthāya vasena ‘‘āguṃ na karotī’’ti pade.</p>

<p rend="bodytext"><hi rend="bold">Gatāse</hi>ti gatā eva. <hi rend="bold">Na gamissanti</hi> pariniṭṭhitasaraṇagamanattā. Lokuttarasaraṇagamanañhettha adhippetaṃ. Tenāha <hi rend="bold">‘‘nibbematikasaraṇagamanena gatā’’</hi>ti. Te hi niyamena apāyaṃ na gamissanti, devakāyañca paripūressanti. Ye pana lokiyena saraṇagamanena buddhaṃ saraṇaṃ gatā, na te gamissanti apāyaṃ, sati ca paccayantarasamavāye pahāya mānusaṃ dehaṃ devakāyaṃ paripūressantīti. Tenāha so brahmā <hi rend="bold">‘‘ye keci buddhaṃ…pe… paripūressantī’’</hi>ti.</p>

<p rend="centre">Samayasuttavaṇṇanā niṭṭhitā.</p>

<p rend="subhead">8. Sakalikasuttavaṇṇanā</p>

<p rend="bodytext" n="38"><hi rend="paranum">38</hi><hi rend="dot">.</hi><hi rend="bold">Ta</hi>nti uyyānaṃ saṅkhaṃ gatanti sambandho. Dhanunā sarena gahanti pothayanti bādhentīti <hi rend="bold">dhanuggahā. Taṃ sampaṭicchī</hi>ti tassā silāya heṭṭhābhāgena uggantvā sampaṭicchi. Satthu puññānubhāvena <pb ed="V" n="1.0101" /> upahatattā sayampi paripatantī vātaṃ upatthambheti. <hi rend="bold">Abhihani</hi> satthārā anāvajjitattā. Tañca kho kammaphalavasenāti daṭṭhabbaṃ. Tato eva <hi rend="bold">tato paṭṭhāya bhagavato aphāsu jāta</hi>nti etenapi upādiṇṇakasarīre nāma aniṭṭhāpi samphassakā patanti eva tathārūpena kammunā katokāseti dasseti. <hi rend="bold">Ayaṃ</hi><pb ed="M" n="1.0114" /><hi rend="bold">vihāro</hi>ti gijjhakūṭavihāro. <hi rend="bold">Ujjaṅgalo</hi> na kattabbaparo. <hi rend="bold">Visamo</hi>ti bhūmibhāgavasena visamo. Sivikākārena sajjito mañco eva <hi rend="bold">mañcasivikā</hi>.</p>

<p rend="bodytext"><hi rend="bold">Bhusā</hi>ti daḷhā. <hi rend="bold">Dukkhā</hi>ti dukkhamā duttitikkhā. <hi rend="bold">Kharā</hi>ti kakkasā. <hi rend="bold">Kaṭukā</hi>ti aniṭṭhā. <hi rend="bold">Asātā</hi>ti na sātā appiyā. <hi rend="bold">Na appetī</hi>ti na upeti. <hi rend="bold">Na appāyantī</hi>ti na khamanti. Vedanādhivāsanakhantiyā satisampajaññayuttattā sabbasattaṭṭhitāhārasamudayavatthujātassa ādīnavanissaraṇānaṃ pageva suppaṭividitattā yathā samudācāro cittaṃ nābhibhavati, evaṃ sammadeva upaṭṭhāpitasatisampajaññattā vuttaṃ <hi rend="bold">‘‘vedanādhivāsana…pe… hutvā’’</hi>ti. <hi rend="bold">Apīḷiyamāno</hi>ti abādhiyamāno. Kāmaṃ aniṭṭhāya vedanāya phuṭṭho tāya apīḷiyamāno nāma natthi, pariññātavatthukattā pana tassā vase avattamāno ‘‘avihaññamāno’’ti vutto. Tenāha <hi rend="bold">‘‘samparivattasāyitāya vedanānaṃ vasaṃ agacchanto’’</hi>ti.</p>

<p rend="bodytext"><hi rend="bold">Sīhaseyya</hi>nti ettha sayanaṃ seyyā, sīhassa viya seyyā sīhaseyyā, taṃ sīhaseyyaṃ. Atha vā <hi rend="bold">sīhaseyya</hi>nti seṭṭhaseyyaṃ uttamaseyyaṃ. Svāyamattho aṭṭhakathāyameva āgamissati. ‘‘Vāmena passena sentī’’ti evaṃ vuttā <hi rend="bold">kāmabhogiseyyā</hi>. <hi rend="bold">Dakkhiṇapassena sayāno nāma natthi</hi> dakkhiṇahatthassa sarīraggahaṇādiyogakkhamato. Purisavasena cetaṃ vuttaṃ. <hi rend="bold">Ekena passena sayituṃ na sakkonti</hi> dukkhuppattito. <hi rend="bold">Ayaṃ sīhaseyyā</hi>ti ayaṃ yathāvuttā sīhaseyyā. <hi rend="bold">Tejussadattā</hi>ti iminā sīhassa abhītabhāvaṃ dasseti. Bhīrukajātikā hi sesamigā attano āsayaṃ pavisitvā utrāsabahulā santāsapubbakaṃ yathā tathā sayanti, sīho pana abhirukabhāvato satokārī bhikkhu viya satiṃ upaṭṭhapetvāva sayati. Tenāha <hi rend="bold">‘‘dve purimapāde’’</hi>tiādi. <hi rend="bold">Purimapāde</hi>ti dakkhiṇapurimapāde vāmassa purimapādassa ṭhapanavasena dve purimapāde ekasmiṃ ṭhāne ṭhapetvā. <hi rend="bold">Pacchimapāde</hi>ti dve pacchimapāde. Vuttanayeneva idhāpi ekasmiṃ ṭhāne ṭhapanaṃ veditabbaṃ. <hi rend="bold">Ṭhitokāsasallakkhaṇaṃ</hi> abhīrukabhāveneva. <hi rend="bold">Sīsaṃ pana ukkhipitvā</hi>tiādinā vuttasīhakiriyā anutrāsapabujjhanaṃ viya abhīrukabhāvasiddhā dhammatāvasenevāti veditabbā. <hi rend="bold">Sīhavijambhitavijambhanaṃ</hi> ativelaṃ ekākārena ṭhapitānaṃ sarīrāvayavānaṃ <pb ed="M" n="1.0115" /> gamanādikiriyāsu yoggabhāvāpādanatthaṃ. <hi rend="bold">Tikkhattuṃ sīhanādanadanaṃ</hi> appesakkhamigajātapariharaṇatthaṃ.</p>

<p rend="bodytext">Seti <pb ed="V" n="1.0102" /> abyāvaṭabhāvena pavattati etthāti seyyā, catutthajjhānameva seyyā <hi rend="bold">catutthajjhānaseyyā</hi>. Kiṃ panettha taṃ catutthajjhānanti? Ānāpānacatutthajjhānaṃ. Tato hi vuṭṭhahitvā vipassanaṃ vaḍḍhetvā anukkamena aggamaggaṃ adhigantvā tathāgato jātoti. ‘‘Tayidaṃ padaṭṭhānaṃ nāma, na seyyā, tathāpi yasmā ‘catutthajjhānā vuṭṭhahitvā samanantaraṃ bhagavā parinibbāyī’ti <hi rend="bold">mahāparinibbāne</hi> (dī. ni. 2.219) āgataṃ. Tasmā lokiyacatutthajjhānasamāpatti eva <hi rend="bold">tathāgataseyyā’’</hi>ti keci. Evaṃ sati parinibbānakālikāva tathāgataseyyāti āpajjati; na ca tathāgato lokiyacatutthajjhānasamāpajjanabahulo vihāsi. Aggaphalavasena pavattaṃ panettha catutthajjhānaṃ veditabbaṃ. Tattha yathā sattānaṃ niddupagamalakkhaṇā seyyā bhavaṅgacittavasena hoti, sā ca nesaṃ paṭhamaṃ jātisamanvayā yebhuyyavuttikā, evaṃ bhagavato ariyajātisamanvayaṃ yebhuyyavuttikaṃ aggaphalabhūtaṃ catutthajjhānaṃ <hi rend="bold">tathāgataseyyā</hi>ti veditabbā. <hi rend="bold">Sīhaseyyā</hi> nāma seṭṭhaseyyāti āha <hi rend="bold">‘‘uttamaseyyā’’</hi>ti.</p>

<p rend="bodytext">‘‘Kālaparicchedaṃ katvā yathāparicchedaṃ uṭṭhahissāmī’’ti evaṃ tadā manasikārassa akatattā pāḷiyaṃ ‘‘uṭṭhānasaññaṃ manasikaritvā’’ti na vuttanti āha <hi rend="bold">‘‘uṭṭhānasaññanti panettha na vutta’’</hi>nti. Tattha kāraṇamāha <hi rend="bold">‘‘gilānaseyyā hesā’’</hi>ti. Sā hi cirakālappavattikā hoti.</p>

<p rend="bodytext">Visuṃ visuṃ rāsivasena anāgantvā ekajjhaṃ puñjavasena āgatattā vuttaṃ <hi rend="bold">‘‘sabbāpi tā’’</hi>ti. Tenāha <hi rend="bold">‘‘sattasatā’’</hi>ti. <hi rend="bold">Vikāramattampī</hi>ti vedanāya asahanavasena pavattanākāramattampi. <hi rend="bold">Susammaṭṭhakañcanaṃ viyā</hi>ti sammaṭṭhasusajjitasuvaṇṇaṃ viya.</p>

<p rend="bodytext"><hi rend="bold">Dhammālapana</hi>nti asaṅkhārikasamuppannasabhāvālapanaṃ. Samullapitañhi ākārasamānavacanametaṃ. Nāgo viya vāti pavattatīti nāgavo. Tassa bhāvo <hi rend="bold">nāgavatā</hi>. Vibhattilopena hesa niddeso, mahānāgahatthisadisatāyāti attho. <hi rend="bold">Byattuparicaraṇaṭṭhenā</hi>ti byattaṃ uparūpari attano kiriyācaraṇena. <hi rend="bold">Ājānīyo</hi>ti sammāpatitaṃ <hi rend="bold">dukkhaṃ</hi> sahanto <pb ed="M" n="1.0116" /> attanā kātabbakiriyaṃ dhīro hutvā nitthārako. Kāraṇākāraṇajānanenāti niyyānikāniyyānikakaraṇañātatāya. <hi rend="bold">Tenevaṭṭhenā</hi>ti appaṭisamaṭṭheneva. ‘‘Mutto moceyya’’ntiādi <hi rend="bold">dhuravāhaṭṭhena. Nibbisevanaṭṭhenā</hi>ti rāgādivisavigatabhāvena.</p>

<p rend="bodytext"><hi rend="bold">Aniyamitāṇattī</hi>ti anuddesikaṃ āṇāpanaṃ. Sāmaññakatopi samādhisaddo pakaraṇato idha visesatthoti āha <hi rend="bold">‘‘samādhinti arahattaphalasamādhi’’</hi>nti. Paṭippassaddhivasena sabbakilesehi suṭṭhu <pb ed="V" n="1.0103" /> vimuttanti <hi rend="bold">suvimuttaṃ. Abhinataṃ nāma</hi> ārammaṇe abhimukhabhāvena pavattiyā. <hi rend="bold">Apanataṃ</hi> apagamanavasena pavattiyā, vimukhatāyāti attho. Lokiyajjhānacittaṃ viya vipassanā viya ca sasaṅkhārena sappayogena tadaṅgappahānavikkhambhanapahānavasena ca vikkhambhetvā na adhigataṃ na ṭhapitaṃ, kiñcarahi kilesānaṃ sabbaso chinnatāyāti āha <hi rend="bold">‘‘chinnattā vataṃ phalasamādhinā samāhita’’</hi>nti. <hi rend="bold">Atikkamitabba</hi>nti ācārātikkamavasena laṅghitabbaṃ. Sā pana laṅghanā āsādanā ghaṭṭanāti āha <hi rend="bold">‘‘ghaṭṭetabba’’</hi>nti.</p>

<p rend="bodytext">Pañcavedā nāma – iruvedo, yajuvedo, sāmavedo, āthabbaṇavedo, itihāso cāti evaṃ itihāsapañcamānaṃ vedānaṃ. ‘‘Cara’’nti vacanavipallāsena vuttanti āha <hi rend="bold">‘‘carantā’’</hi>ti, tapantāti attho. <hi rend="bold">Hīnattarūpā</hi>ti hīnādhimuttikatāya nihīnacittasabhāvā. Vimuttikatāya abhāvato <hi rend="bold">nibbānaṅgamā na honti</hi>. Arahattādhigamakammassa abhabbatāya <hi rend="bold">parihīnatthā</hi>. <hi rend="bold">Ajjhotthaṭā</hi>ti abhibhūtā. <hi rend="bold">Tādiseheva sīlehī</hi>ti gosīlādīhi. <hi rend="bold">Baddhā</hi>ti samādapetvā pavattanavasena anubaddhā. <hi rend="bold">Lūkhaṃ tapa</hi>nti attakilamathānuyogaṃ. Taṃ pana ekadesena dassento <hi rend="bold">‘‘pañcātapatāpana’’</hi>ntiādimāha. ‘‘Evaṃ paṭipannassa mokkho natthi, evaṃ paṭipannassa vaṭṭato mutti atthī’’ti vadantī sā attato sāsanassa niyyānabhāvo kathito nāma hotīti āha <hi rend="bold">‘‘sāsanassa niyyānikabhāvaṃ kathentī’’</hi>ti. <hi rend="bold">Ādi</hi>nti gāthādvayaṃ.</p>

<p rend="centre">Sakalikasuttavaṇṇanā niṭṭhitā.</p>

<p rend="subhead">9. Paṭhamapajjunnadhītusuttavaṇṇanā</p>

<p rend="bodytext" n="39"><hi rend="paranum">39</hi><hi rend="dot">.</hi><hi rend="bold">Cātumahārājikassā</hi>ti <pb ed="M" n="1.0117" /> cātumahārājikakāyikassa. <hi rend="bold">Dhammo anubuddho</hi>ti catusaccadhammo pariññeyyādibhāvassa anurūpato buddho. <hi rend="bold">Paccakkhamevā</hi>ti parapattiyā ahutvā attapaccakkhameva katvā jānāmi. Dhammaṃ garahantā nāma saddadosavasena vā atthadosavasena vā garaheyyunti taṃ dassento <hi rend="bold">‘‘hīnakkhara…pe… kotivā’’</hi>ti āha. Sā pana ‘‘tesaṃ vigarahā dummedhatāya mahānatthāvahāvā’’ti dassentī devatā āha <hi rend="bold">‘‘dummedhā upenti roruva’’</hi>nti. <hi rend="bold">Visuṃ hotī</hi>ti avīcimahānirayato visuṃ eva hoti. <hi rend="bold">Khantiyā</hi>ti ñāṇakhantiyā. <hi rend="bold">Upasamenā</hi>ti rāgādīnaṃ sabbaso vūpasamena. Tenāha <hi rend="bold">‘‘ruccitvā’’</hi>tiādi.</p>

<p rend="centre">Paṭhamapajjunnadhītusuttavaṇṇanā niṭṭhitā.</p>

<p rend="subhead">10. Dutiyapajjunnadhītusuttavaṇṇanā</p>

<p rend="bodytext" n="40"><hi rend="paranum">40</hi><hi rend="dot">.</hi><hi rend="bold">Buddhañca</hi><pb ed="V" n="1.0104" /><hi rend="bold">dhammañca namassamānā</hi>ti buddhasubuddhataṃ dhammasudhammatañca ñatvā tadubhayaṃ namassamānā. Yasmā buddhe ca dhamme ca pasanno saṅghe ca pasanno eva hoti tassa suppaṭipattiyā vijānanato, tasmā so attho gāthāya ca-saddasaṅgahitoti dassento <hi rend="bold">‘‘ca-saddena saṅghañcā’’</hi>ti āha <hi rend="bold">atthavatiyo</hi>ti lokiyalokuttaraatthasaṅgahitā lokiyakusalalokuttaramaggasaṅgaṇhanato. <hi rend="bold">Yaṃ dhammaṃ sā abhāsī</hi>ti yaṃ tumhākaṃ dhammaṃ paṭivijjhitvā ṭhitā, sā mahākokanadā attano balānurūpaṃ abhāsi. <hi rend="bold">Bahunā</hi>ti nānappakārena. <hi rend="bold">Pariyāyenā</hi>ti kāraṇena. <hi rend="bold">Tādiso</hi>ti tathārūpo tathāpaṭividdhasacco atthadhammādīsu kusalo ekekaṃ padampi udāharaṇahetunigamanāni nīharanto ācikkhati deseti paññapeti paṭhapeti vivarati vibhajati uttānīkaroti. Tenāha <hi rend="bold">‘‘ayaṃ bhagavā’’</hi>tiādi. Etena ativiya vitthārakkhamo sugatadhammoti dasseti. <hi rend="bold">Pariyāpuṭa</hi>nti parivattitaṃ. Evaṃ vitthārakkhamaṃ <pb ed="M" n="1.0118" /> dhammaṃ yasmā devadhītā ‘‘saṃkhittamatthaṃ lapayissāmī’’ti avoca, tasmā vuttaṃ <hi rend="bold">‘‘tassattha’’</hi>ntiādi.</p>

<p rend="centre">Dutiyapajjunnadhītusuttavaṇṇanā niṭṭhitā.</p>

<p rend="centre">Satullapakāyikavaggavaṇṇanā niṭṭhitā.</p>

<p rend="title">5. Ādittavaggo</p>

<p rend="subhead">1. Ādittasuttavaṇṇanā</p>

<p rend="bodytext" n="41"><hi rend="paranum">41</hi><hi rend="dot">.</hi><hi rend="bold">Sīsa</hi>nti desanāpadeso, desanāya aññesupi vattabbesu kassacideva sīsabhāgena apadisanaṃ. Tenāha <hi rend="bold">‘‘rāgādīhī’’</hi>tiādi. <hi rend="bold">Dānenā</hi>ti attano santakassa paresaṃ pariccajanena. Taṃ pana pariccajanaṃ cetanāya hotīti āha <hi rend="bold">‘‘dānacetanāyā’’</hi>ti <hi rend="bold">dānapuññacetanā</hi>ti dānamayā puññacetanā <hi rend="bold">dāyakasseva hoti</hi> taṃsantatipariyāpannattā. <hi rend="bold">Nīhatabhaṇḍaka</hi>nti ādittagehato bahi nikkhāmitaṃ bhaṇḍakaṃ. <hi rend="bold">Eta</hi>nti ‘‘dinnaṃ hotī’’tiādivacanaṃ. <hi rend="bold">Adinne</hi>ti dānamukhe aniyuñjite bhoge. ‘‘Antenā’’ti jīvitassa anto adhippetoti āha <hi rend="bold">‘‘maraṇenā’’</hi>ti. Mamāti pariggahitattā <hi rend="bold">pariggahā,</hi> bhogā. Tepi kenaci ākārena vināsaṃ anupagatā maraṇena pahīyanti <pb ed="V" n="1.0105" /> nāmāti vuttaṃ <hi rend="bold">‘‘corādīnaṃ vasena avinaṭṭhabhoge’’</hi>ti. Sobhanā aggabhūtā rūpādayo etthāti saggo, taṃ <hi rend="bold">saggaṃ</hi>.</p>

<p rend="centre">Ādittasuttavaṇṇanā niṭṭhitā.</p>

<p rend="subhead">2. Kiṃdadasuttavaṇṇanā</p>

<p rend="bodytext" n="42"><hi rend="paranum">42</hi><hi rend="dot">.</hi><hi rend="bold">Dve tīṇi bhattāni abhutvā</hi>ti dve tayo vāre bhattāni abhuñjitvā. <hi rend="bold">Uṭṭhātuṃ na sakkotī</hi>ti uṭṭhātumpi na sakkotī, pageva aññaṃ sarīrena kātabbakiccaṃ dubbalabhāvato. <hi rend="bold">Dubbalopi hutvā</hi>ti bhuñjanato pubbe dubbalo hutvā balasampanno hoti. Evaṃ byatirekato anvayato ca āhārassa sarīre balavataṃ āha. Yasmā annado <pb ed="M" n="1.0119" /> dāyako paṭiggāhakassa balado hoti, tasmā so āyatiṃ attano sarīre balado avināsavasena balassa rakkhako ca hoti. Tenāha bhagavā – ‘‘balaṃ kho pana datvā balassa bhāgī hotī’’ti (a. ni. 5.37) sesapadesupi eseva nayo. <hi rend="bold">Surūpopī</hi>ti abhirūpopi. <hi rend="bold">Virūpo hotī</hi>ti bībhaccharūpo kopīnassa acchannattā. <hi rend="bold">Idañca yāna</hi>nti sāmaññato vuttaṃ. <hi rend="bold">Upāhanā</hi>ti sarūpato dasseti. Adukkhappatto hutvā yāti vattati etenāti <hi rend="bold">yāna</hi>nti chattādīnampi yānabhāvo vutto. Tenāha <hi rend="bold">‘‘yānado sukhado hotī’’</hi>ti. <hi rend="bold">Cakkhudo nāma</hi> hoti cakkhunā kātabbakicce sahakārīkāraṇabhāvato dīpassa.</p>

<p rend="bodytext"><hi rend="bold">‘‘Sabbesaṃyeva balādīnaṃ dāyako hotī’’</hi>ti saṅkhepato vuttaṃ atthaṃ vitthārato dassetuṃ <hi rend="bold">‘‘dve tayo gāme’’</hi>tiādi vuttaṃ. Nisajjādivasena patissayitabbato <hi rend="bold">patissayo,</hi> vihāro. <hi rend="bold">Pakkhittaṃ viya hoti</hi> parissamassa vinoditattā. <hi rend="bold">Bahi vicarantassā</hi>ti patissayaṃ alabhitvā bahi vivaṭaṅgaṇe vicarantassa. <hi rend="bold">Jhāyatī</hi>ti jhāyantaṃ hoti, kilamatīti attho. Sītuṇhādivirodhipaccayavasena sasantāne <hi rend="bold">visabhāgasantati,</hi> tabbipariyāyato <hi rend="bold">sabhāgasantati</hi> veditabbā. Sukhaṃ nāma dukkhapaccayaparihārato sukhapaccayuppannato ca hoti, tadubhayaṃ patissayavasena labhatīti dassento <hi rend="bold">‘‘bahi vicarantassa pāde’’</hi>tiādimāha. <hi rend="bold">Dhammapītisukha</hi>nti dhammapaccavekkhaṇena uppannapītisukhaṃ. <hi rend="bold">Upasamasukha</hi>nti kilesānaṃ vūpasamena pavattasukhaṃ. Nivātaṃ pihitavātapānaṃ patissayaṃ pavisitvā dvāraṃ pidhāya ṭhitassa andhakāro hotīti vuttaṃ <hi rend="bold">‘‘kūpe otiṇṇo viya hotī’’</hi>ti. Tenāha <hi rend="bold">‘‘mañcapīṭhādīni na paññāyantī’’</hi>ti. Tayidaṃ bahisamāpannaparissamadosena, na ca patissayadosena. Tenāha <hi rend="bold">‘‘muhutta’’</hi>ntiādi.</p>

<p rend="bodytext">Na <pb ed="V" n="1.0106" /> marati etenāti <hi rend="bold">amaraṇaṃ,</hi> nibbānādhigamādayo. Tassa dānaṃ dhammūpadeso, taṃ deti. Tenāha <hi rend="bold">‘‘yo dhammaṃ anusāsatī’’</hi>ti. Tayidaṃ dhammānusāsanaṃ kathaṃ hotīti āha <hi rend="bold">‘‘aṭṭhakatha’’</hi>ntiādi. <hi rend="bold">Aṭṭhakathaṃ kathetī</hi>ti avivaṭapāṭhassa pāḷiyā atthasaṃvaṇṇanaṃ karotīti attho. Anadhītino pana <hi rend="bold">pāḷiṃ vāceti</hi>. Tattha tattha gataṭṭhāne <hi rend="bold">pucchitapañhaṃ vissajjeti,</hi> ayaṃ tāva ganthadhuro, paṭipattivāsadhure pana <hi rend="bold">kammaṭṭhānaṃ ācikkhati,</hi> ubhayesampi <pb ed="M" n="1.0120" /><hi rend="bold">dhammassavanaṃ karoti. Sabbadāna</hi>nti yathāvuttaāmisadānaṃ abhayadānaṃ. <hi rend="bold">Dhammadāna</hi>nti dhammadesanā. <hi rend="bold">Dhammaratī</hi>ti samathavipassanādhamme abhirati. <hi rend="bold">Dhammaraso</hi>ti saddhammasannissayaṃ pītipāmojjaṃ.</p>

<p rend="centre">Kiṃdadasuttavaṇṇanā niṭṭhitā.</p>

<p rend="subhead">3. Annasuttavaṇṇanā</p>

<p rend="bodytext" n="43"><hi rend="paranum">43</hi><hi rend="dot">.</hi><hi rend="bold">Patthentī</hi>ti pihenti. Yatthassa upagamanaṃ loke pākaṭataraṃ ahosi, te udāharaṇavasena dassento <hi rend="bold">‘‘cittagahapatisīvalittherādike viyā’’</hi>ti āha. <hi rend="bold">Anna</hi>nti annasaññito catubbidhopi paccayo. Sabbepi dāyake ekajjhaṃ gahetvā sāmaññato ekavasena <hi rend="bold">‘‘dāyakamevā’’</hi>ti vuttaṃ, yathā cāha <hi rend="bold">‘‘ko nāma so yakkho, yaṃ annaṃ nābhinandatī’’</hi>ti? Tattha <hi rend="bold">yakkho</hi>ti satto. Sāmaññajotanā ca nāma yasmā puthuatthavisayā, tasmā <hi rend="bold">‘‘ye naṃ dadanti saddhāya, vippasannena cetasā. Tameva annaṃ bhajatī’’</hi>ti vuttaṃ. Tattha <hi rend="bold">ma</hi>-kāro padasandhikaro, te evāti attho. <hi rend="bold">Dāyakaṃ</hi> apariccajanameva <hi rend="bold">anugacchati</hi> cakkaṃ viya kubbaraṃ.</p>

<p rend="centre">Annasuttavaṇṇanā niṭṭhitā.</p>

<p rend="subhead">4. Ekamūlasuttavaṇṇanā</p>

<p rend="bodytext" n="44"><hi rend="paranum">44</hi><hi rend="dot">.</hi> Patiṭṭhaṭṭhena avijjāsaṅkhātaṃ ekaṃ mūlaṃ etissāti ekamūlā. Taṃ <hi rend="bold">ekamūlaṃ</hi>. Yathā saṃyojanīyesu assādānupassanāvasena taṇhāsamuppādo, evaṃ taṇhābhibhavavasena anavabodhoti <hi rend="bold">avijjā taṇhāya mūlaṃ, taṇhā ca avijjāya mūlaṃ</hi>. Ayañhi nayo upanissayatāvasena vutto, sahajātavasena cāyaṃ aññamaññaṃ mūlabhāvo pākaṭoyeva. <hi rend="bold">Idha pana</hi> imissaṃ gāthāyaṃ <hi rend="bold">adhippetā</hi> ‘‘ekamūla’’nti sā taṇhā. Tattha yā bhavataṇhā, sā sassatadiṭṭhivasena āvaṭṭati parivattati, vibhavataṇhā <pb ed="M" n="1.0121" /> ucchedadiṭṭhivasena, evaṃ <hi rend="bold">dvirāvaṭṭaṃ. Sahajātakoṭiyā</hi>ti sahajātakoṭiyāpi, pageva sammuyhaṃ āpannassa pana vattamānāya taṇhāya balavabhāvena malīnatā siyā. <hi rend="bold">Upanissayakoṭiyā</hi>ti upanissayakoṭiyāva sahajātakoṭiyā asambhavato. <hi rend="bold">Pattharaṇaṭṭhānā</hi>ti vitthatā hutvā pavattiṭṭhānabhūmi <pb ed="V" n="1.0107" />. Tenāha <hi rend="bold">‘‘tesu sā pattharatī’’</hi>ti. Samuddanaṭṭhena <hi rend="bold">samuddo</hi>. Uttarituṃ asakkuṇeyyatāya patāya alaṃ pariyattoti pātālo, ayaṃ pana pātālo viyāti <hi rend="bold">pātālo</hi>. Tenāha <hi rend="bold">‘‘appatiṭṭhaṭṭhenā’’</hi>ti. Agādhagambhīratāyāti attho.</p>

<p rend="centre">Ekamūlasuttavaṇṇanā niṭṭhitā.</p>

<p rend="subhead">5. Anomasuttavaṇṇanā</p>

<p rend="bodytext" n="45"><hi rend="paranum">45</hi><hi rend="dot">.</hi><hi rend="bold">Anomanāma</hi>nti anūnanāmaṃ. Guṇanemittikāni eva hi bhagavato nāmāni. Guṇānañcassa paripuṇṇatāya anūnanāmanti āha <hi rend="bold">‘‘sabbaguṇasamannāgatattā’’</hi>tiādi. Apica tathā tevijjo, chaḷabhiññotiādīni nāmāni anomanāmāni na honti paricchinnavisayattā, bhagavato pana satthā, sabbaññū, sammāsambuddhotiādīni nāmāni anomanāmāni nāma mahāvisayattā anūnabhāvato. Tenāha <hi rend="bold">‘‘avekallanāma’’</hi>nti. <hi rend="bold">Khandhantarādayo</hi>ti khandhavisesādike. Ñāṇena yāthāvato araṇīyaṭṭhena <hi rend="bold">atthe. Anvayapaññādhigamāyā</hi>ti lokuttarapaññāpaṭilābhāya. <hi rend="bold">Paṭipada</hi>nti samathavipassanāpaṭipadaṃ. Kilesakāmānaṃ vasena allīyitabbaṭṭhena kāmā eva <hi rend="bold">ālayo</hi>. Atītakāleyeva kamanataṃ gahetvā vuttaṃ <hi rend="bold">‘‘kamamāna’’</hi>nti. Na etarahi tadabhāvatoti āha <hi rend="bold">‘‘atītaṃ pana upādāya idaṃ vutta’’</hi>nti. Mahānubhāvatādinā <hi rend="bold">mahantānaṃ</hi>.</p>

<p rend="centre">Anomasuttavaṇṇanā niṭṭhitā.</p>

<p rend="subhead">6. Accharāsuttavaṇṇanā</p>

<p rend="bodytext" n="46"><hi rend="paranum">46</hi><hi rend="dot">.</hi> ‘‘Accharāgaṇasaṅghuṭṭha’’nti gāthā devaputtena yenādhippāyena gāyitā, so anupubbikathāya vinā na paññāyatīti taṃ āgamanato paṭṭhāya <pb ed="M" n="1.0122" /> kathento <hi rend="bold">‘‘ayaṃ kira devaputto’’</hi>tiādimāha. Tattha <hi rend="bold">sāsane</hi>ti imasseva satthusāsane. <hi rend="bold">Kammākamma</hi>nti kammavinicchayaṃ. Atthapurekkhāratāya appakiccatāya ca <hi rend="bold">sallahukavuttiko. Sayanassa koṭṭhāso</hi>ti divasaṃ purimayāmañca bhāvanānuyogavasena kilantakāyassa samassāsanatthaṃ seyyāya upagamanabhāgo anuññāto.</p>

<p rend="bodytext"><hi rend="bold">Abbhantare</hi>ti kucchiyaṃ bhattassa parittatāya <hi rend="bold">satthakavātā</hi>ti tikkhabhāvena satthakā viya kantanakā vātā. <hi rend="bold">Dhurasmiṃyevā</hi>ti kilesamārena yuddhe eva. Vimuttāyatanasīse ṭhatvā <hi rend="bold">dhammaṃ desento vā. Upanissayamandatāya</hi> aparipakkañāṇatāya āsavakkhayaṃ appatto kālaṃ katvāti yojanā. <hi rend="bold">Upari ṭhita</hi>nti parikkhārabhāvena dibbadussūpari ṭhitaṃ. <hi rend="bold">Tatheva aṭṭhāsī</hi>ti tāhi tathā vuttepi <pb ed="V" n="1.0108" /> yathā tato pubbe, tatheva aṭṭhāsi. <hi rend="bold">Suvaṇṇapaṭṭa</hi>nti nibbuddhe paṭijinitvā laddhabbasuvaṇṇapaṭṭaṃ. Vītikkamassa akatattā <hi rend="bold">asambhinneneva sīlena</hi>. Yasmā tasmiṃ satthu santikaṃ āgacchante tāpi tena saddhiṃ āgamaṃsu tasmā <hi rend="bold">‘‘accharāsaṅghaparivuto’’</hi>ti vuttaṃ.</p>

<p rend="bodytext"><hi rend="bold">Saṅghosita</hi>nti saṅgamma ghositaṃ, tattha tattha accharānaṃ gītasaddavasena ghositaṃ. <hi rend="bold">Pisācagaṇaṃ katvā vadati</hi> acchandarāgatāya. <hi rend="bold">Niyāmacittatāyā</hi>ti sammattaniyāme ninnacittatāya. <hi rend="bold">Garubhāvenā</hi>ti tāsaṃ vase avattanato garuṭṭhānabhāvena. <hi rend="bold">Yātrā</hi>ti nibbānaṃ pati yātrā. Taṃ pana vaṭṭato niggamanaṃ hotīti āha <hi rend="bold">‘‘kathaṃ niggamanaṃ bhavissatī’’</hi>ti.</p>

<p rend="bodytext"><hi rend="bold">Atisallekhatevā</hi>ti ativiya kilesānaṃ sallekhitavuttiko. <hi rend="bold">Akatābhinivesassā</hi>ti bhāvanamananuyuttassa anāraddhavipassakassa. <hi rend="bold">Kārakassā</hi>ti sugatovādakārakassa sammāpaṭipajjato. <hi rend="bold">Suññatāvipassana</hi>nti suññatādīpanaṃ vipassanaṃ duccaritataṇhāya dūrīkaraṇena ekavihāritāya. <hi rend="bold">Eko maggo assā</hi>ti lokuttaramaggo eva assa anāgato, pubbabhāgamaggo pana kataparicayoti attho.</p>

<p rend="bodytext"><hi rend="bold">Kāyavaṅkādīna</hi>nti kāyaduccaritādīnaṃ abhāvato samucchindanena anupalabbhanato. Natthi ettha bhayaṃ, asmiṃ vā adhigate puggalassa natthi bhayanti <pb ed="M" n="1.0123" /><hi rend="bold">abhayaṃ nāma</hi>. Saṃsārakantāraṃ atikkamitvā nibbānasaṅkhātaṃ khemaṃ amataṭṭhānaṃ gamane sugatasārathinā susajjitayānabhāvato <hi rend="bold">ratho akūjanoti aṭṭhaṅgiko maggova adhippeto</hi>. Dhammato anapetatāya aparāparuppattiyā ca <hi rend="bold">dhammacakkehi</hi>.</p>

<p rend="bodytext"><hi rend="bold">Ottappampi gahitameva</hi> avinābhāvā. <hi rend="bold">Apālambo</hi>ti avassayo. <hi rend="bold">Parivāro</hi>ti parikkhāro abhisaṅkharaṇato. Maggassa karaṇaṭṭhāne dhammo tappariyāpannā <hi rend="bold">sammādiṭṭhi. Aniccādivasenā</hi>ti aniccānupassanādivasena. <hi rend="bold">Sodhitesu</hi> vajjhamānesu. <hi rend="bold">Bhūmiladdhavaṭṭa</hi>nti bhūmiladdhasaṅkhātaṃ vaṭṭaṃ. Tattha vipassanāya pavattiṭṭhānabhāvato pañcakkhandhā bhūmi nāma, vaṭṭamayakammabhāvato tattha uppajjanārahaṃ kilesajātaṃ bhūmiladdhavaṭṭaṃ. <hi rend="bold">Parijānamānā</hi>ti paricchindanavasena samatikkamavasena jānamānā paṭivijjhantī.</p>

<p rend="bodytext">Kasmā devaputto sotāpattiphaleyeva patiṭṭhāsi, nanu ca sā desanā bhagavatā catumaggappadhānabhāvena pavattitāti āha <hi rend="bold">‘‘yathā hī’’</hi>tiādi.</p>

<p rend="centre">Accharāsuttavaṇṇanā niṭṭhitā.</p>

<p rend="subhead">7. Vanaropasuttavaṇṇanā</p>

<p rend="bodytext" n="47"><hi rend="paranum">47</hi><hi rend="dot">.</hi><hi rend="bold">Kesa</hi>nti <pb ed="V" n="1.0109" /> sāmivasena vuttakasaddo ‘‘dhammaṭṭhā sīlasampannā’’ti ettha paccattabahuvacanavasena pariṇāmetabbo. Atthavasena hi vibhattivipariṇāmo. <hi rend="bold">Ke janā</hi>ti ettha vā vuttakesaddo sīhavilokananayena ānetvā yojetabboti āha <hi rend="bold">‘‘ke dhammaṭṭhā, ke sīlasampannā’’</hi>ti? <hi rend="bold">Pucchatī</hi>ti iminā tattha kāraṇamāha. Phalādisampattiyā āramanti ettha sattāti ārāmo. Ārāme ropenti nipphādentīti <hi rend="bold">ārāmaropā</hi>. Vanīyati chāyāsampattiyā bhajīyatīti <hi rend="bold">vanaṃ</hi>. Tattha yaṃ upavanalakkhaṇaṃ vanaṃ, taṃ ārāmaggahaṇeneva gahitanti tapovanalakkhaṇaṃ, taṃ dassento <hi rend="bold">‘‘sīmaṃ parikkhipitvā’’</hi>tiādimāha. <hi rend="bold">Visame</hi>ti udakacikkhallena visame padese. Pānīyaṃ pivanti etthāti papā, taṃ <hi rend="bold">papaṃ</hi>. Udakaṃ pīyati etthāti vā papā. <hi rend="bold">Taḷākādī</hi>ti <hi rend="bold">ādi</hi>-saddena mātikaṃ saṅgaṇhāti.</p>

<p rend="bodytext"><hi rend="bold">Imamatthaṃ</hi><pb ed="M" n="1.0124" /><hi rend="bold">sandhāyā</hi>ti iminā kammappathappattaṃ paṭikkhipati. Attanā katañhi puññaṃ anussarato taṃ ārabbha bahuṃ puññaṃ pasavati, na pana yathā kataṃ puññaṃ sayameva pavaḍḍhati. <hi rend="bold">Tasmiṃ dhamme ṭhitattā</hi>ti tasmiṃ ārāmaropanādidhamme patiṭṭhitattā. <hi rend="bold">Tenapi sīlena sampannattā</hi>ti tena yathāvuttadhamme katasīle ṭhatvā ciṇṇena tadaññenapi kāyavācasikasaṃvaralakkhaṇena sīlena samannāgatattā. <hi rend="bold">Dasa kusalā dhammā pūrenti</hi> duccaritaparivajjanato. Sesaṃ vuttanayameva.</p>

<p rend="centre">Vanaropasuttavaṇṇanā niṭṭhitā.</p>

<p rend="subhead">8. Jetavanasuttavaṇṇanā</p>

<p rend="bodytext" n="48"><hi rend="paranum">48</hi><hi rend="dot">.</hi> Esitaguṇattā esiyamānaguṇattā ca isī, asekkhā sekkhakalyāṇaputhujjanā ca. Isīnaṃ saṅgho <hi rend="bold">isisaṅgho</hi>. Isisaṅghena nisevitaṃ. Tenāha <hi rend="bold">‘‘bhikkhusaṅghanisevita’’</hi>nti.</p>

<p rend="bodytext">Taṃ kārentassa gandhakuṭipāsādakūṭāgārādivasena siniddhasandacchāyarukkhalatāvasena bhūmibhāgasampattiyā ca anaññasādhāraṇaṃ atiramaṇīyaṃ taṃ jetavanaṃ cittaṃ toseti, tathā ariyānaṃ nivāsabhāvenapīti āha <hi rend="bold">‘‘evaṃ paṭhamagāthāya jetavanassa vaṇṇaṃ kathetvā’’</hi>ti. Tenāha bhagavā – ‘‘yattha arahanto viharanti, taṃ bhūmirāmaṇeyyaka’’nti (dha. pa. 98; theragā. 991). Apacayagāmicetanā sattānaṃ visuddhiṃ āvahati kammakkhayāya saṃvattanatoti āha <hi rend="bold">‘‘kammanti maggacetanā’’</hi>ti. Catunnaṃ ariyasaccānaṃ viditakaraṇaṭṭhena kilesānaṃ vijjhanaṭṭhena ca <hi rend="bold">vijjā</hi><pb ed="V" n="1.0110" />. Maggapaññā sammādiṭṭhīti āha <hi rend="bold">‘‘vijjāti maggapaññā’’</hi>ti. <hi rend="bold">Samādhipakkhikā dhammā</hi> sammāvāyāmasatisamādhayo. Yathā hi vijjāpi vijjābhāgiyā, evaṃ samādhipi samādhipakkhiko. Sīlaṃ etassa atthīti <hi rend="bold">sīla</hi>nti āha <hi rend="bold">‘‘sīle patiṭṭhitassa jīvitaṃ uttama’’</hi>nti. <hi rend="bold">Diṭṭhisaṅkappā</hi>ti sammādiṭṭhisaṅkappā. Tattha sammāsaṅkappassa sammādiṭṭhiyā upakārabhāvena vijjābhāvo vutto. Tathā hi so paññākkhandhasaṅgahitoti vuccati. Yathā ca sammāsaṅkappādayo paññākkhandhasaṅgahitā, evaṃ vāyāmasatiyo <pb ed="M" n="1.0125" /> samādhikkhandhasaṅgahitāti āha <hi rend="bold">‘‘vāyāmasatisamādhayo’’</hi>ti. Dhammoti hi idha samādhi adhippeto ‘‘evaṃdhammā te bhagavanto ahesu’’ntiādīsu (dī. ni. 2.13; ma. ni. 3.197; saṃ. ni. 5.378) viya. <hi rend="bold">Vācākammantājīvā</hi>ti sammāvācākammantājīvā. Maggapariyāpannā eva hete saṅgahitā. Tenāha <hi rend="bold">‘‘etena aṭṭhaṅgikamaggenā’’</hi>ti.</p>

<p rend="bodytext">Upāyena vidhinā ariyamaggo bhāvetabbo. Tenāha <hi rend="bold">‘‘samādhipakkhiyadhamma’’</hi>nti. Sammāsamādhipakkhiyaṃ vipassanādhammañceva maggadhammañca. ‘‘Ariyaṃ vo, bhikkhave, sammāsamādhiṃ desessāmi saupanisaṃ saparikkhāra’’nti (ma. ni. 3.136) hi vacanato sammādiṭṭhiādayo maggadhammā sammāsamādhiparikkhārā. <hi rend="bold">Vicineyyā</hi>ti vīmaṃseyya, bhāveyyāti attho. <hi rend="bold">Tatthā</hi>ti hetumhi bhummavacanaṃ. Ariyamaggahetukā hi sattānaṃ visuddhi. Tenāha <hi rend="bold">‘‘tasmiṃ ariyamagge visujjhatī’’</hi>ti. <hi rend="bold">Pañcakkhandhadhammaṃ vicineyyā</hi>ti paccuppanne pañcakkhandhe vipasseyya. Tesu vipassiyamānesu vipassanāya ukkaṃsagatāya yadaggena dukkhasaccaṃ pariññāpaṭivedhena paṭivijjhīyati, tadaggena samudayasaccaṃ pahānapaṭivedhena paṭivijjhīyati, nirodhasaccaṃ sacchikiriyāpaṭivedhena, maggasaccaṃ bhāvanāpaṭivedhena paṭivijjhīyatīti evaṃ tesu catūsu saccesu visujjhatīti imasmiṃ pakkhe nimittatthe eva bhummaṃ, tesu saccesu paṭivijjhiyamānesūti attho.</p>

<p rend="bodytext"><hi rend="bold">Avadhāraṇavacana</hi>nti vavatthāpanavacanaṃ, avadhāraṇanti attho. ‘‘Sāriputtovā’’ti ca avadhāraṇaṃ sāvakesu <hi rend="bold">sāriputtova seyyo</hi>ti imamatthaṃ dīpeti tassevukkaṃsabhāvato. <hi rend="bold">Kilesaupasamenā</hi>ti iminā mahātherassa tādiso kilesavūpasamoti dasseti. Tassa sāvakavisaye paññāya pāramippatti ahosi. Yadi evaṃ ‘‘yopi pāraṅgato bhikkhu, etāvaparamo siyā’’ti idaṃ tesaṃ buddhānaṃ ñāṇavisaye paññāpāramippattānaṃ vaseneva vuttanti daṭṭhabbaṃ. Avadhāraṇampi vimuttiyā nānattā tīhi vimuttīhi pāraṅgate sandhāyetaṃ vuttaṃ. Tenāha – <hi rend="bold">‘‘pāraṃ gatoti nibbānaṃ</hi><pb ed="V" n="1.0111" /><hi rend="bold">gato’’</hi>tiādi. <hi rend="bold">Na therena uttaritaro nāma atthi</hi> labbhati, labbhati ce, evameva labbheyyāti adhippāyo.</p>

<p rend="centre">Jetavanasuttavaṇṇanā niṭṭhitā.</p>

<p rend="subhead">9. Maccharisuttavaṇṇanā</p>

<p rend="bodytext" n="49"><hi rend="paranum">49</hi><hi rend="dot">.</hi><hi rend="bold">Maccharino</hi>ti <pb ed="M" n="1.0126" /> maccheravanto maccherasamaṅginoti āha <hi rend="bold">‘‘maccherena samannāgatā’’</hi>ti. Maccheraṃ macchariyanti atthato ekaṃ. <hi rend="bold">Na vandatī</hi>ti vandanamattampi na karoti, kuto dānanti adhippāyo. <hi rend="bold">Upaṭṭhānaṃ kātu</hi>nti madhurapaṭisanthāraṃ karotīti yojanā. <hi rend="bold">Idaṃ tāva mudumacchariyaṃ</hi> na hadayaṃ viya attānaṃ dassentassa macchariyanti katvā. <hi rend="bold">Kiṃ tuyhaṃ pādā rujjanti</hi> nanu tuyhaṃyeva āgatagamanesu pādā rujjanti, kinte ime chindantīti adhippāyo. <hi rend="bold">Sāmīcimpi na karoti</hi> kuto dānanti adhippāyo. Yathākammaṃ taṃtaṃgatiyo aranti upagacchantīti ariyā, sattā. Ime pana kucchitā ariyāti <hi rend="bold">kadariyā,</hi> thaddhamaccharino. Macchariyasadisañhi kucchitaṃ sabbahīnaṃ natthi sabbaguṇābhibhūtattā bhogasampattiādisabbasampattīnaṃ mūlabhūtassa dānassa nisedhato. <hi rend="bold">Itiādīhi</hi> vacanehi. <hi rend="bold">Attano upaghātako</hi>ti macchariyānuyogena kusaladhammānaṃ gatisampattiyā ca vināsako.</p>

<p rend="bodytext">Puññapāpavasena samparetabbato upagantabbato <hi rend="bold">samparāyo,</hi> paraloko. <hi rend="bold">Kāmaguṇaratī</hi>ti kāmaguṇasannissayo assādo. <hi rend="bold">Khiḍḍā</hi>ti kāyikakhiḍḍā vācasikakhiḍḍā cetasikakhiḍḍāti evaṃ tividhā. <hi rend="bold">Esa vipāko</hi>ti coḷādīnaṃ kicchalābhoti esa evarūpo vipāko. <hi rend="bold">Yamaloka</hi>nti paralokaṃ. <hi rend="bold">Upapajjare</hi>ti ettha <hi rend="bold">iti</hi>-saddo pakārattho. Tena pāḷiyaṃ vuttaṃ nirayaṃ tiracchānayoniñca saṅgaṇhāti.</p>

<p rend="bodytext"><hi rend="bold">Yācanti</hi> nāma ariyayācanāya. Vuttañhetaṃ ‘‘uddissa ariyā tiṭṭhanti, esā ariyāna yācanā’’ti (jā. 1.7.59). Ye saṃvibhajanti, te <hi rend="bold">vadaññū</hi> nāma ñatvā kattabbakaraṇato. <hi rend="bold">Vimānappabhāyā</hi>ti nidassanamattaṃ, uyyānakapparukkhappabhāhi devatānaṃ vatthābharaṇasarīrappabhāhipi sagge pakāsentiyeva. <hi rend="bold">Pakāsantī</hi>ti vā pākaṭā honti, na apāyaloke viya apākaṭāti attho. <hi rend="bold">Parasambhatesū</hi>ti sayaṃ sambhataṃ anāpajjitvā pareheva sambharitesu sukhūpakaraṇesu. Tenāha pāḷiyaṃ <hi rend="bold">‘‘vasavattīva modare’’</hi>ti, paranimmitabhogesu vasavattī devaputtā viya sukhasamaṅgitāya modantīti attho. <hi rend="bold">Evaṃ vuttasamparāyo</hi>ti ete saggāti evaṃ heṭṭhā <pb ed="M" n="1.0127" /> vuttasamparāyo. <hi rend="bold">Ubhinna</hi>nti etesaṃ yathāvuttānaṃ ubhinnaṃ dukkaṭasukaṭakammakārīnaṃ. <hi rend="bold">Tato cavitvā</hi> tato nirayasaggādito cavitvā <pb ed="V" n="1.0112" /> manussesu nibbattati. Tesu yo maccharī manussesu nibbatto, so daliddo hutvā pubbacariyavasena maccharīyeva honto dārādibharaṇatthaṃ macchakacchapādīni hantvā punapi niraye nibbatto. Itaro suddhāsayo samiddho hutvā pubbacariyāvasena punapi puññāni katvā sagge nibbatteyya. Tenāha <hi rend="bold">‘‘puna samparāyepi duggatisugatiyeva hotī’’</hi>ti.</p>

<p rend="centre">Maccharisuttavaṇṇanā niṭṭhitā.</p>

<p rend="subhead">10. Ghaṭīkārasuttavaṇṇanā</p>

<p rend="bodytext" n="50"><hi rend="paranum">50</hi><hi rend="dot">.</hi> ‘‘Upapannāse’’ti se-kārāgamaṃ katvā niddeso, ‘‘upapannā’’icceva atthoti āha <hi rend="bold">‘‘nibbattivasena upagatā’’</hi>ti. Attano sampattito avihānato avihā, tesaṃ brahmaloko <hi rend="bold">avihābrahmaloko,</hi> tasmiṃ. <hi rend="bold">Upapattisamanantaramevā</hi>ti paṭhamakoṭṭhāse eva. <hi rend="bold">Arahattaphalavimuttiyā</hi>ti asekkhavimuttiyā. Sekkhavimuttiyā pana avihūpapattito pageva vimuttā. Mānusaṃ dehaṃ samatikkamanti cittupakkilesapahānavasenāti phalena hetudassanamidanti āha <hi rend="bold">‘‘mānusaṃ dehanti idha…pe… vuttānī’’</hi>ti. Divi bhavaṃ dibbaṃ, brahmattabhāvasaññitaṃ khandhapañcakaṃ. Tattha saṃyojanakoti vuttaṃ <hi rend="bold">‘‘dibbaṃ yoganti pañca uddhambhāgiyasaṃyojanānī’’</hi>ti. <hi rend="bold">Imassā</hi>ti devaputtassa. <hi rend="bold">‘‘Hitvā mānusaṃ dehaṃ, dibbayogaṃ upaccagu’’</hi>nti tesaṃ tvaṃ kusalaṃ sabbāvajjappahānena anavajjataṃ bhāsatīti kusalī vadesi. Atthena saddassa abhedopacāraṃ katvā gambhīravacanaṃ vuttanti āha <hi rend="bold">‘‘gambhīrattha’’</hi>nti atthasseva gambhīrato, na saddassa. Samucchinnakāmarāgatāya sabbaso kāmavisayappahānena <hi rend="bold">nirāmisabrahmacārī nāma anāgāmī</hi>. Nivāsanaṭṭhānabhūto samāno eko gāmo etassāti āha <hi rend="bold">‘‘ekagāmavāsī’’</hi>ti.</p>

<p rend="centre">Ghaṭīkārasuttavaṇṇanā niṭṭhitā.</p>

<p rend="centre">Ādittavaggavaṇṇanā niṭṭhitā.</p>

<p rend="title">6. Jarāvaggo</p>

<p rend="subhead">1. Jarāsuttavaṇṇanā</p>

<p rend="bodytext" n="51"><hi rend="paranum">51</hi><hi rend="dot">.</hi> Hitassa <pb ed="M" n="1.0128" /> sādhanato <hi rend="bold">sādhu,</hi> yaṃ kiñci atthajātaṃ. Taṃ pana atthakāmena labhitabbato upasevitabbato <pb ed="V" n="1.0113" /> laddhakaṃ, kalyāṇaṭṭhena bhaddakanti vuccatīti āha <hi rend="bold">‘‘sādhūti laddhakaṃ bhaddaka’’</hi>nti. <hi rend="bold">‘‘Sīlaṃ yāva jarā sādhū’’</hi>ti vuttamatthaṃ byatirekato vibhāvetuṃ <hi rend="bold">‘‘iminā idaṃ dassetī’’</hi>ti vuttaṃ. <hi rend="bold">Ida</hi>nti idaṃ atthajātaṃ.</p>

<p rend="bodytext"><hi rend="bold">Patiṭṭhitā</hi>ti cittasantāne laddhapatiṭṭhā, kenaci asaṃhāriyā. Tenāha <hi rend="bold">‘‘maggena āgatā’’</hi>ti. <hi rend="bold">Cittīkataṭṭhādīhī</hi>ti pūjanīyabhāvādīhi. <hi rend="bold">Vuttaṃ hetaṃ</hi> porāṇaṭṭhakathāyaṃ. <hi rend="bold">Cittīkatanti ratana</hi>nti idaṃ ratanaṃ nāma loke cittīkataṃ vatthūnaṃ sahassagghanatādivasena. <hi rend="bold">Yepi loke cittīkatā</hi> khattiyapaṇḍita-catumahārāja-sakka-suyāma-mahābrahmādayo, <hi rend="bold">tesaṃ cittīkato</hi> tehi saraṇanti upagantabbatādivasena. <hi rend="bold">Ratikara</hi>nti pītisukhāvahaṃ. <hi rend="bold">Jhānaratisukhenā</hi>ti duvidhenapi jhānaratisukhena. <hi rend="bold">Tuletu</hi>nti paricchindituṃ. <hi rend="bold">Guṇapārami</hi>nti guṇānaṃ ukkaṃsapāramiṃ. <hi rend="bold">Dullabho</hi> anekāni asaṅkhyeyyāni atidhāvitvāpi laddhuṃ asakkuṇeyyattā. <hi rend="bold">Anomo</hi>ti anūno paripuṇṇo. Tattha visesato anomasattaparibhogato tehi ‘‘sammāsambuddho bhagavā’’ti anussaritabbatoti āha <hi rend="bold">‘‘bhagavā anomo sīlenā’’</hi>tiādi.</p>

<p rend="bodytext">Ariyamaggapaññāyeva idha adhippetāti <hi rend="bold">‘‘idha pana dullabhapātubhāvaṭṭhena paññā ‘ratana’nti vutta’’</hi>nti āha. Pujjaphalanibbattanato, attano santānaṃ punātīti ca puññacetanā <hi rend="bold">puññaṃ,</hi> sā pana yassa uppannā, tasseva āveṇikatāya anaññasādhāraṇattā kenacipi anāhaṭā, aṭṭhakathāyaṃ pana <hi rend="bold">‘‘arūpattā’’</hi>ti vuttaṃ.</p>

<p rend="centre">Jarāsuttavaṇṇanā niṭṭhitā.</p>

<p rend="subhead">2. Ajarasāsuttavaṇṇanā</p>

<p rend="bodytext" n="52"><hi rend="paranum">52</hi><hi rend="dot">.</hi><hi rend="bold">Ajīraṇenā</hi>ti <pb ed="M" n="1.0129" /> jiṇṇabhāvānāpajjanena. Lakkhaṇavacanañcetaṃ avināsappattiyā. Tenāha <hi rend="bold">‘‘avipattiyāti attho’’</hi>ti. <hi rend="bold">Niddhamitabbo</hi>ti nīharitabbo.</p>

<p rend="centre">Ajarasāsuttavaṇṇanā niṭṭhitā.</p>

<p rend="subhead">3. Mittasuttavaṇṇanā</p>

<p rend="bodytext" n="53"><hi rend="paranum">53</hi><hi rend="dot">.</hi> Saha atthena vattatīti <hi rend="bold">sattho,</hi> bhaṇḍamūlaṃ gahetvā vāṇijjavasena desantarādīsu vicaraṇakajanasamūho. Tenāha <hi rend="bold">‘‘saddhiṃcaro’’</hi>ti, sahacaraṇakoti attho. <hi rend="bold">Mitta</hi>nti sinehayogena mittakiccayuttaṃ <pb ed="V" n="1.0114" />. Idhādhippetappakāraṃ dassetuṃ <hi rend="bold">‘‘roge uppanne’’</hi>tiādi vuttaṃ. <hi rend="bold">Tathārūpe</hi>ti jigucchanīye, duttikicche vā. Yathā asaṇṭhitānaṃ saṇṭhāpanavasena pavasato purisassa bhogabyasane nāthatā, evaṃ puttasinehavasena puttassa mātuyā antogehe nāthatāti vuttaṃ <hi rend="bold">‘‘mātā mittaṃ sake ghare’’</hi>ti. <hi rend="bold">Atthajātassā</hi>ti upaṭṭhitapayojanassāti atthoti āha <hi rend="bold">‘‘uppannakiccassā’’</hi>ti. <hi rend="bold">Samparāyahita</hi>nti samparāye hitāvahaṃ.</p>

<p rend="centre">Mittasuttavaṇṇanā niṭṭhitā.</p>

<p rend="subhead">4. Vatthusuttavaṇṇanā</p>

<p rend="bodytext" n="54"><hi rend="paranum">54</hi><hi rend="dot">.</hi><hi rend="bold">Patiṭṭhā</hi>ti avassayo. <hi rend="bold">Guyhassā</hi>ti guhitabbassa rahassassa. <hi rend="bold">Paramo sakhā nāma</hi> atipiyaṭṭhānatāya.</p>

<p rend="centre">Vatthusuttavaṇṇanā niṭṭhitā.</p>

<p rend="subhead">5. Paṭhamajanasuttavaṇṇanā</p>

<p rend="bodytext" n="55"><hi rend="paranum">55</hi><hi rend="dot">.</hi><hi rend="bold">Vidhāvatī</hi>ti vividhaṃ rūpaṃ padhāvati, yathākāmaṃ pavattatīti attho.</p>

<p rend="centre">Paṭhamajanasuttavaṇṇanā niṭṭhitā.</p>

<p rend="subhead">6. Dutiyajanasuttavaṇṇanā</p>

<p rend="bodytext" n="56"><hi rend="paranum">56</hi><hi rend="dot">.</hi><hi rend="bold">Vaṭṭadukkhato</hi>ti <pb ed="M" n="1.0130" /> saṃsāradukkhato. Saṃsāro hi kilesakammavipākānaṃ aparāparuppattitāya vidhāvati. Tañca dukkhaṃ dukkhamattāya nānāvidhadukkharāsibhāvato.</p>

<p rend="centre">Dutiyajanasuttavaṇṇanā niṭṭhitā.</p>

<p rend="subhead">7. Tatiyajanasuttavaṇṇanā</p>

<p rend="bodytext" n="57"><hi rend="paranum">57</hi><hi rend="dot">.</hi><hi rend="bold">Nipphattī</hi>ti iṭṭhāniṭṭhavipākānaṃ nipphajjanato nipphatti. Tato eva <hi rend="bold">avassayo,</hi> nipphattitavipākassa avassayo adhiṭṭhānaṃ kāraṇanti attho.</p>

<p rend="centre">Tatiyajanasuttavaṇṇanā niṭṭhitā.</p>

<p rend="subhead">8. Uppathasuttavaṇṇanā</p>

<p rend="bodytext" n="58"><hi rend="paranum">58</hi><hi rend="dot">.</hi><hi rend="bold">Amaggo</hi>ti <pb ed="V" n="1.0115" /> na maggo anupāyo. <hi rend="bold">Rattindivakkhayo</hi>ti tattha vayakkhaṇassa pākaṭabhāvato. Vuttakkhaṇopi hi sayaṃ khīyateva. <hi rend="bold">Sesaṃ bāhiramalaṃ</hi> vatthasarīrādibhūtaṃ. Tathā hi <hi rend="bold">‘‘bhasmakhārādīhi dhovitvā sakkā sodhetu’’</hi>nti vuttaṃ. <hi rend="bold">Duṭṭho</hi>ti dūsito sattasantāno <hi rend="bold">na sakkā suddho nāma kātuṃ</hi> abbhantaramalīnabhāvāpādanato. <hi rend="bold">Itthiya</hi>nti brahmacariyassa antarāyakarāyapi. <hi rend="bold">Pajā</hi>ti sattakāyo <hi rend="bold">sajjati</hi> saṅgaṃ karoti yāthāvato ādīnavaṃ apassanto. Indriyasaṃvarādi kilesānaṃ tāpanato <hi rend="bold">tapo,</hi> tenāha <hi rend="bold">‘‘sabbāpī’’</hi>tiādi.</p>

<p rend="centre">Uppathasuttavaṇṇanā niṭṭhitā.</p>

<p rend="subhead">9. Dutiyasuttavaṇṇanā</p>

<p rend="bodytext" n="59"><hi rend="paranum">59</hi><hi rend="dot">.</hi><hi rend="bold">Kissā</hi>ti <pb ed="M" n="1.0131" /> bhummatthe sāmivacananti āha <hi rend="bold">‘‘kismiṃ abhirato’’</hi>ti. Saddhā nāma anavajjasabhāvā, tasmā lokiyalokuttarahitasukhāvahāti āha <hi rend="bold">‘‘sugatiñceva nibbānañca gacchantassa dutiyikā’’</hi>ti. <hi rend="bold">Anusāsati</hi> hitacariyāya pariṇāyikabhāvato.</p>

<p rend="centre">Dutiyasuttavaṇṇanā niṭṭhitā.</p>

<p rend="subhead">10. Kavisuttavaṇṇanā</p>

<p rend="bodytext" n="60"><hi rend="paranum">60</hi><hi rend="dot">.</hi><hi rend="bold">Gāyattiādiko</hi>ti chabbīsatiyā chandesu gāyattiādiko ukkatipariyosāno <hi rend="bold">chando gāthānaṃ nidānaṃ</hi> samuṭṭhānaṃ ‘‘samuṭṭhahati etenā’’ti katvā. Tehi pana anuṭṭhubhādiko hotīti āha <hi rend="bold">‘‘chando gāthānaṃ nidāna’’</hi>nti. <hi rend="bold">Pubbapaṭṭhāpanagāthā</hi>ti dhammakathāya ādito ārocanabhāvajānanatthaṃ satijananaṃ viya pavattitagāthā. <hi rend="bold">Akkharañhi padaṃ janetī</hi>ti yasmā akkharasamudāyo padaṃ, padasamudāyo gāthā, samudāyo ca samudāyīhi byañjīyati taṃpavattanato, tasmā byañjanabhāve ṭhitaṃ akkharaṃ, taṃsamudāyo padaṃ, padaṃ taṃ viyañjetā janetā viya hotīti ‘‘akkharañhi padaṃ janetī’’ti vuttaṃ. Akkharaṃ hi uccāritaviddhaṃsitāya taṃtaṃkhaṇamattāvaṭṭhāyīpi parato pavattiyā manoviññāṇavīthiyā saṅkalanavasena ekajjhaṃ katvā padabhāvena gayhamānaṃ yathāsaṅketamatthaṃ byañjeti. <hi rend="bold">Padaṃ gāthaṃ janetī</hi>ti etthāpi eseva nayo. <hi rend="bold">Gāthā atthaṃ pakāsetī</hi>ti gāthāsaññito padasamudāyo kiriyākārakasambandhavasena sambandhito kattuadhippāyānurūpaṃ ālocitavilocitaṃ saṃhitaṃ atthaṃ vibhāveti. <hi rend="bold">Samuddādipaṇṇattinissitā</hi> vohārasannissayeneva <pb ed="V" n="1.0116" /> pavattatīti katvā. Tenāha <hi rend="bold">‘‘gāthā ārabhanto’’</hi>tiādi. <hi rend="bold">Āsayo</hi>ti avassayoti āha <hi rend="bold">‘‘patiṭṭhā’’</hi>ti <hi rend="bold">kavito</hi>ti vicittakathīādito.</p>

<p rend="centre">Kavisuttavaṇṇanā niṭṭhitā.</p>

<p rend="centre">Jarāvaggavaṇṇanā niṭṭhitā.</p>

<p rend="title">7. Addhavaggo</p>

<p rend="subhead">1. Nāmasuttavaṇṇanā</p>

<p rend="bodytext" n="61"><hi rend="paranum">61</hi><hi rend="dot">.</hi><hi rend="bold">Nāma</hi>nti <pb ed="M" n="1.0132" /> sāmaññanāmādibhedaṃ nāmaṃ. <hi rend="bold">Sabba</hi>nti sabbaṃ paññattipathaṃ sabbaṃ ñeyyapavattipathaṃ. <hi rend="bold">Addhabhavī</hi>ti kāmaṃ pāḷiyaṃ atītakālaniddeso kato, taṃ pana lakkhaṇamattaṃ. <hi rend="bold">Abhibhavati anupatatī</hi>ti etena abhibhavo anupatanaṃ pavatti evāti dasseti. Taṃ panassa abhibhavanaṃ appavisaye anāmasitvā mahāvisayānaṃ vasena dassento <hi rend="bold">‘‘opapātikena vā’’</hi>tiādimāha. <hi rend="bold">Tassa nāmaṃ hotī</hi>ti tassa rukkhapāsāṇādikassa anāmakoicceva samaññā hoti, tathā naṃ sañjānantīti attho.</p>

<p rend="centre">Nāmasuttavaṇṇanā niṭṭhitā.</p>

<p rend="subhead">2. Cittasuttavaṇṇanā</p>

<p rend="bodytext" n="62"><hi rend="paranum">62</hi><hi rend="dot">.</hi><hi rend="bold">Ye cittassa vasaṃ gacchantī</hi>ti ye apariññātavatthukā, tesaṃyeva. <hi rend="bold">Anavasesapariyādāna</hi>nti anavasesaggahaṇaṃ. Na hi pariññātakkhandhā pahīnakilesā cittassa vasaṃ gacchanti, taṃ attano vase vattenti.</p>

<p rend="centre">Cittasuttavaṇṇanā niṭṭhitā.</p>

<p rend="subhead">3. Taṇhāsuttavaṇṇanā</p>

<p rend="bodytext" n="63"><hi rend="paranum">63</hi><hi rend="dot">.</hi> Tatiye <pb ed="V" n="1.0117" /><hi rend="bold">‘‘sabbeva vasamanvagū’’</hi>ti ye taṇhāya vasaṃ gacchanti, tesaṃ eva anavasesapariyādānanti imamatthaṃ <hi rend="bold">‘‘eseva nayo’’</hi>ti iminā atidissati.</p>

<p rend="centre">Taṇhāsuttavaṇṇanā niṭṭhitā.</p>

<p rend="subhead">4. Saṃyojanasuttavaṇṇanā</p>

<p rend="bodytext" n="64"><hi rend="paranum">64</hi><hi rend="dot">.</hi><hi rend="bold">Kiṃ</hi><pb ed="M" n="1.0133" /><hi rend="bold">su saṃyojano</hi>ti <hi rend="bold">sū</hi>ti nipātamattanti āha <hi rend="bold">‘‘kiṃ-saṃyojano’’</hi>ti? Vicaranti etehīti <hi rend="bold">vicāraṇā,</hi> pādā. Bahuvacane hi vattabbe ekavacanaṃ kataṃ. <hi rend="bold">Tassā</hi>ti lokassa.</p>

<p rend="centre">Saṃyojanasuttavaṇṇanā niṭṭhitā.</p>

<p rend="subhead">5. Bandhanasuttavaṇṇanā</p>

<p rend="bodytext" n="65"><hi rend="paranum">65</hi><hi rend="dot">.</hi> Catutthe āgataattho eva anantarepi vutto, byañjanameva nānanti āha <hi rend="bold">‘‘pañcamepi eseva nayo’’</hi>ti.</p>

<p rend="centre">Bandhanasuttavaṇṇanā niṭṭhitā.</p>

<p rend="subhead">6. Attahatasuttavaṇṇanā</p>

<p rend="bodytext" n="66"><hi rend="paranum">66</hi><hi rend="dot">.</hi> ‘‘Kenassubbhāhato’’ti pāṭhoti adhippāyena <hi rend="bold">‘‘su-kāro nipātamatta’’</hi>nti āha, ‘‘kenassabbhāhato’’ti pana pāṭhe u-kāralopena padasandhi. <hi rend="bold">Icchādhūpāyito</hi>ti asampattavisayicchālakkhaṇāya taṇhāya santāpito daḍḍho. Tenāha <hi rend="bold">‘‘icchāya āditto’’</hi>ti.</p>

<p rend="centre">Attahatasuttavaṇṇanā niṭṭhitā.</p>

<p rend="subhead">7. Uḍḍitasuttavaṇṇanā</p>

<p rend="bodytext" n="67"><hi rend="paranum">67</hi><hi rend="dot">.</hi><hi rend="bold">Ullaṅghito</hi>ti ubbandhitvā laṅghito. <hi rend="bold">Saddādīsū</hi>ti saddādināgadantesu <hi rend="bold">sotādīni</hi> uḍḍitāni <hi rend="bold">taṇhārajjunā</hi> daḷhabandhanena baddhattā tadanativattanato. <hi rend="bold">Loko</hi>ti āyatanaloko. Tathā atthayojanāya katattā khandhādilokavasenapi yojanā kātabbā. Na <hi rend="bold">dūraṃ</hi><pb ed="M" n="1.0134" /> anantarabhavakattā. Cuticittaantaritattā <pb ed="V" n="1.0118" /> ekacittantarabhavassa kammassa abujjhanaṃ, evaṃ sante kasmā sattā na bujjhantīti āha <hi rend="bold">‘‘balavatiyā’’</hi>tiādi.</p>

<p rend="centre">Uḍḍitasuttavaṇṇanā niṭṭhitā.</p>

<p rend="subhead">8. Pihitasuttavaṇṇanā</p>

<p rend="bodytext" n="68"><hi rend="paranum">68</hi><hi rend="dot">.</hi><hi rend="bold">Pañho</hi>ti ñātuṃ icchito attho. <hi rend="bold">Pucchito</hi>ti sattamasutte gāthāya purimaddhaṃ pacchimaddhaṃ, pacchimaṃ purimaṃ katvā aṭṭhamasutte devatāya pucchitattā vuttaṃ <hi rend="bold">‘‘heṭṭhupariyāyavasena pucchito’’</hi>ti. Pucchānurūpaṃ vissajjananti avuttampi siddhametanti anāhaṭaṃ.</p>

<p rend="centre">Pihitasuttavaṇṇanā niṭṭhitā.</p>

<p rend="subhead">9. Icchāsuttavaṇṇanā</p>

<p rend="bodytext" n="69"><hi rend="paranum">69</hi><hi rend="dot">.</hi> Navame <hi rend="bold">vinayāyā</hi>ti vinayena. Karaṇatthe hi idaṃ sampadānavacanaṃ. <hi rend="bold">Kissassū</hi>ti kissa, <hi rend="bold">su</hi>-kāro nipātamattaṃ. <hi rend="bold">Sabbaṃ chindati bandhana</hi>nti sabbaṃ dasavidhampi saṃyojanaṃ samucchindati. Na hi taṃ kiñci kilesabandhanaṃ atthi, yaṃ asamucchinnaṃ hutvā ṭhitaṃ assā taṇhāya samucchinnāya. Svāyamattho suviññeyyoti āha <hi rend="bold">‘‘sabbaṃ uttānamevā’’</hi>ti.</p>

<p rend="centre">Icchāsuttavaṇṇanā niṭṭhitā.</p>

<p rend="subhead">10. Lokasuttavaṇṇanā</p>

<p rend="bodytext" n="70"><hi rend="paranum">70</hi><hi rend="dot">.</hi><hi rend="bold">Kismi</hi>nti kismiṃ sati? Tassa pana santabhāvo uppattivasenevāti āha <hi rend="bold">‘‘kismiṃ uppanne’’</hi>ti? <hi rend="bold">Loko uppannoti vuccati</hi> anupādānattā lokasamaññāya. <hi rend="bold">Chasū</hi>ti etthāpi eseva nayo <hi rend="bold">santhava</hi>nti adhikasinehaṃ <pb ed="M" n="1.0135" /><hi rend="bold">karoti</hi> adhikasinehavatthubhāvato ajjhattikāyatanānaṃ. <hi rend="bold">Upādāyā</hi>ti pubbakālakiriyā aparakālakiriyaṃ apekkhatīti vacanasesavasena kiriyāpadaṃ gahitaṃ <hi rend="bold">‘‘pavattatī’’</hi>ti. Kiṃ pana pavattati? Loko, lokasamaññāti attho. <hi rend="bold">Chasū</hi>ti idaṃ nimittatthe bhummaṃ. Chaḷāyatananimittañhi sabbadukkhaṃ. <hi rend="bold">Aya</hi>nti sattaloko. <hi rend="bold">Uppanno nāma hoti</hi> chaḷāyatanaṃ nāma mūlaṃ sabbadukkhānanti katvā. <hi rend="bold">Bāhiresu</hi> āyatanesu <hi rend="bold">santhavaṃ karoti</hi> visesato rūpādīnaṃ taṇhāvatthukattā. Yasmā cakkhādīnaṃ santappanavasena <pb ed="V" n="1.0119" /> rūpādīnaṃ pariggahitattā lokassa nisevitāya saṃvattati, tasmā vuttaṃ <hi rend="bold">‘‘channaṃ…pe… vihaññatī’’</hi>ti.</p>

<p rend="centre">Lokasuttavaṇṇanā niṭṭhitā.</p>

<p rend="centre">Addhavaggavaṇṇanā niṭṭhitā.</p>

<p rend="title">8. Chetvāvaggo</p>

<p rend="subhead">1. Chetvāsuttavaṇṇanā</p>

<p rend="bodytext" n="71"><hi rend="paranum">71</hi><hi rend="dot">.</hi><hi rend="bold">Vadhitvā</hi>ti hantvā vināsetvā. <hi rend="bold">Aparidayhamānattā</hi>ti apīḷiyamānattā. <hi rend="bold">Vinaṭṭhadomanassattā na socati</hi> cetodukkhadukkhābhāvato. Visaṃ nāma dukkhaṃ aniṭṭhabhāvato, tassa mūlakāraṇaṃ kodho aniṭṭhaphalattāti āha <hi rend="bold">‘‘visamūlassāti dukkhavipākassā’’</hi>ti. <hi rend="bold">Akkuṭṭhassā</hi>ti akkosāparādhassa. Akkosapahāratthasambandhena hi ‘‘kuddhassā’’ti upayogatthe sampadānavacanaṃ. <hi rend="bold">Sukhaṃ uppajjati</hi> kodhaṃ nassati. Sukhuppattiṃ sandhāya esa kodho <hi rend="bold">‘‘madhuraggo’’ti vutto,</hi> sukhāvasānoti attho.</p>

<p rend="centre">Chetvāsuttavaṇṇanā niṭṭhitā.</p>

<p rend="subhead">2. Rathasuttavaṇṇanā</p>

<p rend="bodytext" n="72"><hi rend="paranum">72</hi><hi rend="dot">.</hi><hi rend="bold">Paññāṇa</hi>nti lakkhaṇaṃ sallakkhaṇūpāyo. <hi rend="bold">Disvā</hi>ti dassanahetu. ‘‘Coḷarañño raṭṭhaṃ coḷaraṭṭha’’nti evaṃ <hi rend="bold">raṭṭhaṃ raññā paññāyati</hi>.</p>

<p rend="centre">Rathasuttavaṇṇanā niṭṭhitā.</p>

<p rend="subhead">3. Vittasuttavaṇṇanā</p>

<p rend="bodytext" n="73"><hi rend="paranum">73</hi><hi rend="dot">.</hi><hi rend="bold">Saddhāyā</hi>ti <pb ed="M" n="1.0136" /> saddhāhetu. <hi rend="bold">Kulasampadā</hi>ti khattiyādisampattiyo. Sabbalokiyalokuttaravittapaṭilābhahetuto <hi rend="bold">saddhāvittameva</hi>. Heṭṭhā tiṇṇaṃ dvārānaṃ vasena uppannakassa sabbassapi anavajjadhammassa saṅgaṇhanato <hi rend="bold">‘‘dhammoti dasakusalakammapatho’’</hi>ti vuttaṃ. <hi rend="bold">Asaṃkiliṭṭhasukha</hi>nti. Nirāmisaṃ <pb ed="V" n="1.0120" /> sukhaṃ. Tameva sāmisaṃ upanidhāya sambhāvento āha <hi rend="bold">‘‘asaṃkiliṭṭha’’</hi>nti. Asecanakabhāvena abhirucijananato piyākicchakaraṇato bahuṃ sucirampi kālaṃ āsevantassa adosāvahato <hi rend="bold">saccameva madhurataraṃ</hi>. Na hi taṃ pivitabbato sāditabbato anubhavitabbato rasoti vattabbataṃ arahati. Idāni tassa kiccasampattiatthehipi mahārahataṃ dassetuṃ <hi rend="bold">‘‘saccasmiṃ hī’’</hi>tiādi vuttaṃ. Tattha nadīnivattanaṃ <hi rend="bold">mahākappinavatthuādīhi</hi> (dha. pa. aṭṭha. 1.mahākappinattheravatthu; a. ni. aṭṭha. 1.1.231; theragā. aṭṭha. 2.mahākappinattheragāthāvaṇṇanā) dīpetabbaṃ, itarāni <hi rend="bold">kaṇhadīpāyanajātaka-</hi> (jā. 1.10.62 ādayo) <hi rend="bold">sutasoma-</hi> (jā. 2.21.371 ādayo) <hi rend="bold">macchajātakehi</hi> (jā. 1.1.34, 75; 1.2.131 ādayo) dīpetabbāni. <hi rend="bold">Nimmaddenti</hi> abhibhavanti. <hi rend="bold">Madhuratara</hi>nti sundarataraṃ seṭṭhesūti attho. <hi rend="bold">Paññājīvī</hi>ti paññāya jīvanasīloti paññājīvī, paññāpubbaṅgamacariyoti attho. <hi rend="bold">Paññājīvī</hi>ti ca paññāvasena iriyati vattati jīvitaṃ pavattetīti atthoti dassento <hi rend="bold">‘‘yo paññājīvī’’</hi>tiādimāha. ‘‘Jīvata’’nti keci paṭhanti, jīvantānaṃ paññājīviṃ seṭṭhamāhūti attho.</p>

<p rend="centre">Vittasuttavaṇṇanā niṭṭhitā.</p>

<p rend="subhead">4. Vuṭṭhisuttavaṇṇanā</p>

<p rend="bodytext" n="74"><hi rend="paranum">74</hi><hi rend="dot">.</hi><hi rend="bold">Uppatantāna</hi>nti pathaviṃ bhinditvā uṭṭhahantānaṃ. ‘‘Seṭṭha’’nti vuccamānattā <hi rend="bold">‘‘sattavidha’’</hi>nti vuttaṃ, itaresaṃ vā tadanulomato. <hi rend="bold">Khemo hoti</hi> dubbhikkhupaddavābhāvato. Tenāha <hi rend="bold">‘‘subhikkho’’</hi>ti. <hi rend="bold">Nipatantāna</hi>nti adhomukhaṃ pavattantānaṃ. <hi rend="bold">Pavajamānāna</hi>nti vajanasīlānaṃ. Te pana yasmā jaṅgamā nāma honti, na rukkhādayo viya thāvarā, tasmā āha <hi rend="bold">‘‘jaṅgamāna’’</hi>nti. <hi rend="bold">Gāvo</hi>ti dhenuyo. Tena mahiṃsādikānampi saṅgaho daṭṭhabbo. <hi rend="bold">Vadantāna</hi>nti uppannaṃ atthaṃ vadantānaṃ.</p>

<p rend="bodytext"><hi rend="bold">Attano</hi><pb ed="M" n="1.0137" /><hi rend="bold">khantiyā</hi>ti attano khantiyā ruciyā gahitabhāvena. <hi rend="bold">Itarā devatā</hi> tassā vissajjane aparitussamānā <hi rend="bold">āha. Yāva padhaṃsī</hi>ti guṇadhaṃsī satthudesanāya laddhabbaguṇanāsanato. <hi rend="bold">Pagabbā</hi>ti pāgabbiyena samannāgatā, yathā vacīpāgabbiyena akharā, tathā vācāya bhavitabbaṃ. <hi rend="bold">Mukharā</hi>ti mukhakharā. <hi rend="bold">Dasabalaṃ pucchi</hi> saṇhaṃ sukhumaṃ ratanattayasaṃhitaṃ atthaṃ sotukāmā. <hi rend="bold">Assā</hi> devatāya <hi rend="bold">vissajjento</hi> ajjhāsayānurūpaṃ. <hi rend="bold">Uppatamānā</hi>ti uppatantī <hi rend="bold">samugghāṭeti</hi> odhiso. <hi rend="bold">Vaṭṭamūlakamahāavijjā</hi>ti tassā ādīnavadassanatthaṃ bhūtakathanavisesanaṃ. <hi rend="bold">Osīdantāna</hi>nti paṭipakkhavasena adho sīdantānaṃ, ussādayamānānanti attho. <hi rend="bold">Puññakkhettabhūto</hi>ti idaṃ ‘‘padasā caramānāna’’nti <pb ed="V" n="1.0121" /> padassa atthavivaraṇavasena bhūtakathanavisesanaṃ. <hi rend="bold">Yādiso putto vā hotū</hi>ti idaṃ purimapade devatāya puttagahaṇassa katattā vuttaṃ.</p>

<p rend="centre">Vuṭṭhisuttavaṇṇanā niṭṭhitā.</p>

<p rend="subhead">5. Bhītāsuttavaṇṇanā</p>

<p rend="bodytext" n="75"><hi rend="paranum">75</hi><hi rend="dot">.</hi><hi rend="bold">Kiṃ sūdha bhītā</hi>ti ettha <hi rend="bold">su-idhā</hi>ti nipātamattanti āha <hi rend="bold">‘‘kiṃ bhītā’’</hi>ti? <hi rend="bold">Maggo ca nekāyatanappavutto</hi>ti anekakāraṇaṃ nānāvidhādhigamokāsaṃ katvā pavutto kathito. Tenāha <hi rend="bold">‘‘aṭṭhatiṃsārammaṇavasenā’’</hi>tiādi. <hi rend="bold">Evaṃ sante</hi>ti evaṃ sabbasādhāraṇānekāyatanehi nibbānagāmimaggassa tumhehi paveditattā labbhamāne kheme magge kiṃ bhītāyaṃ janatā uppathabhūtā viparītadiṭṭhito gaṇhīti attho? Evaṃ devatā yathicchāya purimaddhena attanā yathācintitamatthaṃ satthu paveditā, pacchimaddhena attano saṃsayaṃ pucchati. <hi rend="bold">Bahupaññā</hi>ti puthupañña. <hi rend="bold">Ussannapaññā</hi>ti adhikapaññā. <hi rend="bold">Ṭhapetvā</hi>ti saṃyametvā. <hi rend="bold">Saṃvibhāgī</hi>ti āhāraparibhoge sammadeva vibhajanasīlo. Tenāha <hi rend="bold">‘‘accharāyā’’</hi>tiādi. <hi rend="bold">Vuttatthameva</hi> heṭṭhā.</p>

<p rend="bodytext"><hi rend="bold">Manenā</hi>ti manogahaṇena. <hi rend="bold">Pubbasuddhiaṅga</hi>nti pubbabhāgasuddhibhūtaṃ aṅgaṃ. <hi rend="bold">Catūsū</hi>ti vuttaaṅgapariyāpannaṃ. <hi rend="bold">Yaññaupakkharo</hi>ti dānassa sādhanaṃ. <hi rend="bold">Etesu dhammesū</hi>ti <pb ed="M" n="1.0138" /> etesu saddhādiguṇesu. Yathā hi saddho paccayaṃ paccupaṭṭhapetvā vatthupariccāgassa visesapaccayo kammaphalassa paralokassa ca paccakkhato viya pattiyāyanato, evaṃ muduhadayo. Muduhadayo hi anudayaṃ patvā yaṃ kiñci attano santakaṃ paresaṃ deti. Yo ca saṃvibhāgasīlo, so appakasmimpi attano santake parehi sādhāraṇabhogī hoti. Vadaññū vadāniyatāya yāginova yuttaṃ yuttakālaṃ ñatvā atthikānaṃ manorathaṃ pūretīti vuttaṃ <hi rend="bold">‘‘iti…pe… catūsūti āhā’’</hi>ti.</p>

<p rend="bodytext"><hi rend="bold">Vācantiādīni tīṇi aṅgāni</hi> tividhasīlasampattidīpanato. Sampannasīlo hi paralokaṃ na bhāseyya. <hi rend="bold">Saddho ekaṃ aṅgaṃ</hi> payogāsayasuddhidīpanato. Suddhāsayassa sammāpayoge ṭhitassa kathaṃ paralokato bhayanti. Dukavasena caturaṅgayojanā <hi rend="bold">dukanayo. Etesu catūsu dhammesu ṭhito</hi>ti etesu yathāvuttadukasaṅgahesu catūsu guṇesu patiṭṭhito.</p>

<p rend="centre">Bhītāsuttavaṇṇanā niṭṭhitā.</p>

<p rend="subhead">6. Najīratisuttavaṇṇanā</p>

<p rend="bodytext" n="76"><hi rend="paranum">76</hi><hi rend="dot">.</hi><hi rend="bold">Nāmagotta</hi>nti <pb ed="V" n="1.0122" /> tisso kassapo gotamoti evarūpaṃ nāmañca gottañca. Nidassanamattametaṃ, tasmā sabbassa paññattiyā lakkhaṇavacananti daṭṭhabbaṃ. <hi rend="bold">Na jīratī</hi>ti asabhāvadhammattā uppādavayābhāvato jaraṃ na pāpuṇāti. Tenāha <hi rend="bold">‘‘jīraṇasabhāvo na hotī’’</hi>ti. Yasmā samaññābhāvato kālantarepi taṃ samaññāyateva, tasmā <hi rend="bold">‘‘atītabuddhānaṃ…pe… na jīratīti vuccatī’’</hi>ti āha.</p>

<p rend="bodytext"><hi rend="bold">Ālasiya</hi>nti alasabhāvo daḷhakosajjaṃ. Tenāha <hi rend="bold">‘‘yenā’’</hi>tiādi. <hi rend="bold">Ṭhiti</hi>nti byāpāraṃ. <hi rend="bold">Niddāvasena pamajjanaṃ</hi> kattabbassa akaraṇaṃ. <hi rend="bold">Kilesavasena pamajjanaṃ</hi> akattabbassa karaṇampi. <hi rend="bold">Kammasamaye</hi>ti kammaṃ kātuṃ yuttakāle. <hi rend="bold">Kammakaraṇavīriyābhāvo</hi>ti taṃkammakiriyasamuṭṭhāpakavīriyābhāvo. So pana atthato vīriyapaṭipakkho akusalacittuppādo, na vīriyassa abhāvamattaṃ. <hi rend="bold">Sīlasaññamābhāvo</hi> dussīlyaṃ. <hi rend="bold">Vissaṭṭhācāratā</hi> nāma anācāro. <hi rend="bold">Soppabahulatā</hi>ti niddālutā <pb ed="M" n="1.0139" />. Yato gahaṇahatthopi na kilāsupi puriso niddāya abhibhuyyati. Tenāha <hi rend="bold">‘‘tāyā’’</hi>tiādi. <hi rend="bold">Aticchātādīnī</hi>ti <hi rend="bold">ādi</hi>-saddena abhibhuyyatādiṃ saṅgaṇhāti. <hi rend="bold">Āgantukālasiyaṃ</hi> na pubbe vuttaālasyaṃ viya pakatisiddhaṃ. ‘‘Te chidde’’ti pāḷiyaṃ liṅgavipallāsena vuttanti āha <hi rend="bold">‘‘tāni cha chiddānī’’</hi>ti. Kusalacittappavattiyā anokāsabhāvato <hi rend="bold">chiddāni</hi>. Tenāha bhagavā – <hi rend="bold">‘‘yattha vittaṃ na tiṭṭhatī’’</hi>ti. <hi rend="bold">Sabbākārena</hi> lesamattaṃ asesetvāti adhippāyo.</p>

<p rend="centre">Najīratisuttavaṇṇanā niṭṭhitā.</p>

<p rend="subhead">7. Issariyasuttavaṇṇanā</p>

<p rend="bodytext" n="77"><hi rend="paranum">77</hi><hi rend="dot">.</hi> Satthassa malanti <hi rend="bold">satthamalaṃ,</hi> yena satthaṃ malīnaṃ hoti, satthamalaggahaṇena cettha malīnaṃ satthameva gahitanti āha <hi rend="bold">‘‘malaggahitasattha’’</hi>nti. <hi rend="bold">Āṇāpavattana</hi>nti appake vā mahante vā yattha katthaci attano āṇāya pavattanavasena vasanaṃ issariyattamicchanti. Maṇiratanampi vissajjanīyapakkhikattā uttamaṃ bhaṇḍaṃ nāma na hoti, itthī pana pariccattakulācāritthikāyapi anissajjanīyatāya uttamabhaṇḍaṃ nāma. Tenāha <hi rend="bold">‘‘itthī bhaṇḍānamuttama’’</hi>nti. Tesaṃ tesañhi purisājānīyānaṃ uppattiṭṭhānatāya uttamaratanākarattā itthī bhaṇḍānamuttamaṃ. <hi rend="bold">Malaggahitasatthasadiso</hi> avabodhakiccavibandhanato. Satthamalaṃ viya satthassa paññāsatthassa guṇābhāvakaraṇato <hi rend="bold">paññāsatthamalaṃ</hi><pb ed="V" n="1.0123" />. Abbu vuccati upaddavaṃ, taṃ detīti <hi rend="bold">abbudaṃ,</hi> vināsakāraṇaṃ. Nanu haraṇaṃ samaṇassa ayuttanti? Yuttaṃ. Tassa anvayato byatirekato ca yuttataṃ dassento <hi rend="bold">‘‘salākabhattādīnī’’</hi>tiādimāha.</p>

<p rend="centre">Issariyasuttavaṇṇanā niṭṭhitā.</p>

<p rend="subhead">8. Kāmasuttavaṇṇanā</p>

<p rend="bodytext" n="78"><hi rend="paranum">78</hi><hi rend="dot">.</hi> ‘‘Attakāmo’’ti <pb ed="M" n="1.0140" /> pāḷiyaṃ vuttattā āha <hi rend="bold">‘‘ṭhapetvā sabbabodhisatte’’</hi>ti. Te hi sabbaso paratthāya eva paṭipajjamānā mahākāruṇikā paratthakāmā, atthakāmā nāma na honti, yā ca tesaṃ attatthāvahā paṭipatti, sāpi yāvadeva paratthā evāti. <hi rend="bold">Vuttaṃ</hi> porāṇaṭṭhakathāyaṃ. Yasmā bodhisattā parahitapaṭipattiyā pāramiyo pūrentā tathārūpaṃ kāraṇaṃ patvā attānaṃ paresaṃ pariccajanti paññāpāramiyā paripūraṇato, tasmā idhāpi <hi rend="bold">‘‘sabbabodhisatte ṭhapetvāyevāti vutta’’</hi>nti āha. <hi rend="bold">Kalyāṇa</hi>nti bhaddakaṃ. Vācāya adhippetattā āha <hi rend="bold">‘‘saṇhaṃ muduka’’</hi>nti. <hi rend="bold">Pāpika</hi>nti lāmakaṃ nihīnaṃ. Taṃ pana <hi rend="bold">pharusaṃ vāca</hi>nti sarūpato dasseti.</p>

<p rend="centre">Kāmasuttavaṇṇanā niṭṭhitā.</p>

<p rend="subhead">9. Pātheyyasuttavaṇṇanā</p>

<p rend="bodytext" n="79"><hi rend="paranum">79</hi><hi rend="dot">.</hi><hi rend="bold">Saddhā bandhati pātheyya</hi>nti saddhā nāma sattassa maraṇavasena mahāpathaṃ saṃvajato mahākantāraṃ paṭipajjato mahāviduggaṃ pakkhandato pātheyyapuṭaṃ bandhati sambalaṃ sajjeti. Kathanti āha <hi rend="bold">‘‘saddhaṃ uppādetvā’’</hi>tiādi. <hi rend="bold">Etaṃ vutta</hi>nti ‘‘saddhā bandhati pātheyya’’nti etaṃ gāthāpadaṃ vuttaṃ bhagavatā. <hi rend="bold">Sirī</hi>ti katapuññehi sevīyati tehi paṭilabhīyatīti sirī. <hi rend="bold">Issariyaṃ</hi> vibhavo. Āsayitabbato <hi rend="bold">āsayo, vasanaṭṭhānaṃ</hi> niketanti attho. <hi rend="bold">Parikaḍḍhatī</hi>ti icchāvasikaṃ puggalaṃ tattha tattha upakaḍḍhati.</p>

<p rend="centre">Pātheyyasuttavaṇṇanā niṭṭhitā.</p>

<p rend="subhead">10. Pajjotasuttavaṇṇanā</p>

<p rend="bodytext" n="80"><hi rend="paranum">80</hi><hi rend="dot">.</hi> Taṃ taṃ samavisamaṃ pajjotatīti <hi rend="bold">pajjoto</hi>. Padīpo andhakāraṃ vidhamitvā paccakkhato rūpagataṃ dasseti, evaṃ paññāpajjoto avijjandhakāraṃ vidhamitvā dhammānaṃ paramatthabhūtaṃ <pb ed="V" n="1.0124" /> rūpaṃ dasseti. <hi rend="bold">Jāgarabrāhmaṇo viyā</hi>ti jāgarakhīṇāsavabrāhmaṇo viya. So hi satipaññāvepullappattiyā sabbadāpi jāgaro hoti. <hi rend="bold">Gāvo</hi>ti gojātiyo. Idaṃ <pb ed="M" n="1.0141" /> gunnaṃ goṇānañca sāmaññato gahaṇaṃ. <hi rend="bold">Kamme</hi>ti karaṇatthe bhummavacanaṃ. Jīvanaṃ jīvo, saha jīvenāti <hi rend="bold">sajīvino</hi>. Tenāha <hi rend="bold">‘‘kammena saha jīvantāna’’</hi>nti, kasivāṇijjādikammaṃ katvā jīvantānanti attho. <hi rend="bold">Gomaṇḍalehi saddhi</hi>nti gogaṇena saha. Na tena vinā kasikammādīni uppajjanti, gorasasiddhiyā ceva kasanabhāravahanasiddhiyā ca kasikammaekaccavāṇijjakammādīni ijjhanti. <hi rend="bold">Sattakāyassā</hi>ti āhārupajīvino sattakāyassa kasito aññathā jīvikaṃ kappentassapi kasijīvitavuttiyā mūlakāraṇaṃ phalanipphattinimittattā tassa. <hi rend="bold">Iriyāpatho</hi> ca iriyanakiriyānaṃ pavattanupāyo. <hi rend="bold">‘‘Sīta</hi>nti naṅgalasītakamma’’nti vadanti.</p>

<p rend="centre">Pajjotasuttavaṇṇanā niṭṭhitā.</p>

<p rend="subhead">11. Araṇasuttavaṇṇanā</p>

<p rend="bodytext" n="81"><hi rend="paranum">81</hi><hi rend="dot">.</hi> Raṇanti kandanti etehīti raṇā, rāgādayo. Tehi abhibhūtatāya hi sattā nānappakāraṃ kandanti paridevanti. Te pana sabbaso natthi etesaṃ raṇāti <hi rend="bold">araṇā. Nikkilesā</hi> khīṇāsavā. <hi rend="bold">Vusitavāso</hi>ti vusitabrahmacariyavāso. <hi rend="bold">Bhojissiya</hi>nti bhujissabhāvo. Tenāha <hi rend="bold">‘‘adāsabhāvo’’</hi>ti. <hi rend="bold">Samaṇā</hi>ti samitapāpasamaṇāti āha <hi rend="bold">‘‘khīṇāsavasamaṇā’’</hi>ti. Puthujjanakalyāṇakāle lokiyapariññāya, <hi rend="bold">sekkhā</hi> pubbabhāge lokiyapariññāya, paccavekkhaṇe <hi rend="bold">lokiyalokuttarāya pariññāya</hi> pariññeyyaṃ tebhūmakaṃ khandhapañcakaṃ <hi rend="bold">parijānanti</hi> paricchijjanti. Khīṇāsavā pana pariññātapariññeyyā honti. Tathā hi te sāmī hutvā paribhuñjanti. <hi rend="bold">Vandanti naṃ patiṭṭhita</hi>nti vuttaṃ, vandanīyabhāvo ca sīlasampannatāyāti āha <hi rend="bold">‘‘patiṭṭhitanti sīle patiṭṭhita’’</hi>nti. <hi rend="bold">Idhā</hi>ti imasmiṃ loke. <hi rend="bold">Khattiyā</hi>ti lakkhaṇavacananti āha <hi rend="bold">‘‘na kevalaṃ khattiyāvā’’</hi>tiādi.</p>

<p rend="centre">Araṇasuttavaṇṇanā niṭṭhitā.</p>

<p rend="centre">Chetvāvaggavaṇṇanā niṭṭhitā.</p>

<p rend="centre">Sāratthappakāsiniyā saṃyuttanikāya-aṭṭhakathāya</p>

<p rend="centre">Devatāsaṃyuttavaṇṇanāya līnatthappakāsanā samattā.</p>
</body>
<back></back>
</text>
</TEI.2>