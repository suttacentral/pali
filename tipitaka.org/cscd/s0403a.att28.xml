<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">3. Anuttariyavaggo</p>

<p rend="subhead">1-2. Sāmakasuttādivaṇṇanā</p>

<p rend="bodytext" n="21-22"><hi rend="paranum">21-22</hi><hi rend="dot">.</hi> Tatiyassa <pb ed="V" n="3.0102" /><pb ed="P" n="3.0353" /> paṭhame <hi rend="bold">sāmagāmake</hi>ti sāmakānaṃ ussannattā evaṃladdhanāme gāmake. <hi rend="bold">Pokkharaṇiyāya</hi>nti pokkharaṇiyānāmake vihāre. <hi rend="bold">Abhikkantāya rattiyā</hi>ti rattiyā paṭhamayāmaṃ atikkamma majjhimayāme sampatte. <hi rend="bold">Abhikkantavaṇṇā</hi>ti abhikkantaatimanāpavaṇṇā. <hi rend="bold">Kevalakappa</hi>nti sakalakappaṃ. <hi rend="bold">Pokkharaṇiyaṃ obhāsetvā</hi>ti pokkharaṇiyānāmakaṃ mahāvihāraṃ attano obhāsena pharitvā. <hi rend="bold">Samanuñño</hi>ti samānaanuñño samānacitto. <hi rend="bold">Dovacassatā</hi>ti dubbacabhāvo. <hi rend="bold">Pāpamittatā</hi>ti lāmakamittatā <pb ed="M" n="3.0100" />. Imasmiṃ sutte parihāniyadhammāva kathitā. Dutiye aparihāniyadhammā lokuttaramissakā kathitā.</p>

<p rend="subhead">3. Bhayasuttavaṇṇanā</p>

<p rend="bodytext" n="23"><hi rend="paranum">23</hi><hi rend="dot">.</hi> Tatiye <hi rend="bold">kāmarāgarattāya</hi>nti kāmarāgaratto ayaṃ. <hi rend="bold">Chandarāgavinibaddho</hi>ti chandarāgena vinibaddho. <hi rend="bold">Bhayā</hi>ti cittutrāsabhayā. <hi rend="bold">Paṅkā</hi>ti kilesapaṅkato. <hi rend="bold">Saṅgo paṅko ca ubhaya</hi>nti saṅgo ca paṅko ca idampi ubhayaṃ. <hi rend="bold">Ete kāmā pavuccanti, yattha satto puthujjano</hi>ti yasmiṃ saṅge ca paṅke ca puthujjano satto laggo laggito palibuddho. <hi rend="bold">Upādāne</hi>ti catubbidhe upādāne. <hi rend="bold">Jātimaraṇasambhave</hi>ti jātiyā ca maraṇassa ca sambhave paccayabhūte. <hi rend="bold">Anupādā</hi><pb ed="P" n="3.0354" /><hi rend="bold">vimuccantī</hi>ti anupādiyitvā vimuccanti. <hi rend="bold">Jātimaraṇasaṅkhaye</hi>ti jātimaraṇānaṃ saṅkhayasaṅkhāte nibbāne, nibbānārammaṇāya vimuttiyā vimuccantīti attho. Imasmiṃ ṭhāne vivaṭṭetvā arahattameva patto esa bhikkhu. Idāni taṃ khīṇāsavaṃ thomento <hi rend="bold">te khemappattā</hi>tiādimāha. Tattha <hi rend="bold">khemappattā</hi>ti khemabhāvaṃ pattā. <hi rend="bold">Sukhino</hi>ti lokuttarasukhena sukhitā. <hi rend="bold">Diṭṭhadhammābhinibbutā</hi>ti abbhantare kilesābhāvena diṭṭhadhammeyeva abhinibbutā. Imasmiṃ sutte vaṭṭameva kathetvā gāthāsu vaṭṭavivaṭaṃ kathitaṃ.</p>

<p rend="subhead">4. Himavantasuttavaṇṇanā</p>

<p rend="bodytext" n="24"><hi rend="paranum">24</hi><hi rend="dot">.</hi> Catutthe <pb ed="V" n="3.0103" /><hi rend="bold">padāleyyā</hi>ti bhindeyya. <hi rend="bold">Chavāyā</hi>ti lāmikāya. <hi rend="bold">Samādhissa samāpattikusalo hotī</hi>ti āhārasappāyautusappāyāni pariggahetvā samādhiṃ samāpajjituṃ kusalo hoti cheko samattho paṭibalo. <hi rend="bold">Samādhissa ṭhitikusalo</hi>ti samādhissa ṭhitiyaṃ kusalo, samādhiṃ ṭhapetuṃ sakkotīti attho. <hi rend="bold">Samādhissa vuṭṭhānakusalo</hi>ti samādhissa vuṭṭhāne kusalo, yathāparicchedena vuṭṭhātuṃ sakkotīti attho. <hi rend="bold">Samādhissa kallitakusalo</hi>ti samādhissa kallatāya kusalo, samādhicittaṃ hāsetuṃ kallaṃ kātuṃ sakkotīti attho. <hi rend="bold">Samādhissa gocarakusalo</hi>ti samādhissa asappāye anupakārake dhamme vajjetvā sappāye upakārake sevantopi, ‘‘ayaṃ samādhinimittārammaṇo <pb ed="M" n="3.0101" /> ayaṃ lakkhaṇārammaṇo’’ti jānantopi samādhissa gocarakusalo nāma hoti. <hi rend="bold">Samādhissa abhinīhārakusalo</hi>ti upariuparisamāpattisamāpajjanatthāya <pb ed="P" n="3.0355" /> paṭhamajjhānādisamādhiṃ abhinīharituṃ sakkonto samādhissa abhinīhārakusalo nāma hoti. So paṭhamajjhānā vuṭṭhāya dutiyaṃ samāpajjati, dutiyajjhānā…pe… tatiyajjhānā vuṭṭhāya catutthaṃ samāpajjatīti.</p>

<p rend="subhead">5. Anussatiṭṭhānasuttavaṇṇanā</p>

<p rend="bodytext" n="25"><hi rend="paranum">25</hi><hi rend="dot">.</hi> Pañcame <hi rend="bold">anussatiṭṭhānānī</hi>ti anussatikāraṇāni. <hi rend="bold">Itipi so bhagavā</hi>tiādīni visuddhimagge (visuddhi. 1.123 ādayo) vitthāritāneva. <hi rend="bold">Idampi kho, bhikkhave, ārammaṇaṃ karitvā</hi>ti idaṃ buddhānussatikammaṭṭhānaṃ ārammaṇaṃ karitvā. <hi rend="bold">Visujjhantī</hi>ti paramavisuddhiṃ nibbānaṃ pāpuṇanti. Sesaṃ sabbattha uttānatthameva. Imasmiṃ pana sutte cha anussatiṭṭhānāni missakāni kathitānīti veditabbāni.</p>

<p rend="subhead">6. Mahākaccānasuttavaṇṇanā</p>

<p rend="bodytext" n="26"><hi rend="paranum">26</hi><hi rend="dot">.</hi> Chaṭṭhe <hi rend="bold">sambādhe</hi>ti pañcakāmaguṇasambādhe. <hi rend="bold">Okāsādhigamo</hi>ti ettha okāsā vuccanti cha anussatiṭṭhānāni, tesaṃ adhigamo. <hi rend="bold">Visuddhiyā</hi>ti visujjhanatthāya. <hi rend="bold">Sokaparidevānaṃ samatikkamāyā</hi>ti sokānañca paridevānañca samatikkamatthāya. <hi rend="bold">Atthaṅgamāyā</hi>ti atthaṃ gamanatthāya <pb ed="V" n="3.0104" />. <hi rend="bold">Ñāyassa adhigamāyā</hi>ti sahavipassanakassa maggassa adhigamanatthāya. <hi rend="bold">Nibbānassa sacchikiriyāyā</hi>ti apaccayaparinibbānassa paccakkhakiriyatthāya.</p>

<p rend="bodytext"><hi rend="bold">Sabbaso</hi>ti sabbākārena. <hi rend="bold">Ākāsasamenā</hi>ti alagganaṭṭhena ceva apalibuddhaṭṭhena ca ākāsasadisena. <hi rend="bold">Vipulenā</hi>ti na parittakena. <hi rend="bold">Mahaggatenā</hi>ti mahantabhāvaṃ gatena, mahantehi vā ariyasāvakehi gatena, paṭipannenāti attho. <hi rend="bold">Appamāṇenā</hi>ti <pb ed="P" n="3.0356" /> pharaṇaappamāṇatāya appamāṇena. <hi rend="bold">Averenā</hi>ti akusalaverapuggalaverarahitena. <hi rend="bold">Abyāpajjhenā</hi>ti kodhadukkhavajjitena. Sabbametaṃ buddhānussaticittameva sandhāya vuttaṃ. Paratopi eseva nayo. <hi rend="bold">Visuddhidhammā</hi>ti visujjhanasabhāvā. Imasmimpi sutte cha anussatiṭṭhānāni missakāneva kathitānīti.</p>

<p rend="subhead">7. Paṭhamasamayasuttavaṇṇanā</p>

<p rend="bodytext" n="27"><hi rend="paranum">27</hi><hi rend="dot">.</hi> Sattame <pb ed="M" n="3.0102" /><hi rend="bold">manobhāvanīyassā</hi>ti ettha manaṃ bhāveti vaḍḍhetīti manobhāvanīyo. <hi rend="bold">Dassanāyā</hi>ti dassanatthaṃ. <hi rend="bold">Nissaraṇa</hi>nti niggamanaṃ vūpasamanaṃ. <hi rend="bold">Dhammaṃ desetī</hi>ti kāmarāgappajahanatthāya asubhakammaṭṭhānaṃ katheti. Dutiyavārādīsu byāpādappahānāya mettākammaṭṭhānaṃ, thinamiddhappahānāya thinamiddhavinodanakammaṭṭhānaṃ, ālokasaññaṃ vā vīriyārambhavatthuādīnaṃ vā aññataraṃ, uddhaccakukkuccappahānāya samathakammaṭṭhānaṃ, vicikicchāpahānāya tiṇṇaṃ ratanānaṃ guṇakathaṃ kathento dhammaṃ desetīti veditabbo. <hi rend="bold">Āgammā</hi>ti ārabbha. <hi rend="bold">Manasikaroto</hi>ti ārammaṇavasena citte karontassa. <hi rend="bold">Anantarā āsavānaṃ khayo hotī</hi>ti anantarāyena āsavānaṃ khayo hoti.</p>

<p rend="subhead">8. Dutiyasamayasuttavaṇṇanā</p>

<p rend="bodytext" n="28"><hi rend="paranum">28</hi><hi rend="dot">.</hi> Aṭṭhame <hi rend="bold">maṇḍalamāḷe</hi>ti bhojanasālāya. <hi rend="bold">Cārittakilamatho</hi>ti piṇḍapātacariyāya uppannakilamatho. <hi rend="bold">Bhattakilamatho</hi>ti bhattadaratho. <hi rend="bold">Vihārapacchāyāya</hi>nti vihārapaccante chāyāya. <hi rend="bold">Yadevassa</hi><pb ed="P" n="3.0357" /><hi rend="bold">divā samādhinimittaṃ manasikataṃ hotī</hi>ti yaṃ eva tassa tato purimadivasabhāge samathanimittaṃ citte kataṃ hoti. <hi rend="bold">Tadevassa tasmiṃ samaye samudācaratī</hi>ti taṃyeva etassa tasmiṃ samaye divāvihāre nisinnassa manodvāre sañcarati. <hi rend="bold">Ojaṭṭhāyī</hi>ti ojāya ṭhito patiṭṭhito. <hi rend="bold">Phāsukassa</hi><pb ed="V" n="3.0105" /><hi rend="bold">hotī</hi>ti phāsukaṃ assa hoti. <hi rend="bold">Sammukhā</hi>ti kathentassa sammukhaṭṭhāne. <hi rend="bold">Suta</hi>nti sotena sutaṃ. <hi rend="bold">Paṭiggahita</hi>nti cittena paṭiggahitaṃ.</p>

<p rend="subhead">9. Udāyīsuttavaṇṇanā</p>

<p rend="bodytext" n="29"><hi rend="paranum">29</hi><hi rend="dot">.</hi> Navame <hi rend="bold">udāyi</hi>nti lāḷudāyittheraṃ. <hi rend="bold">Suṇomahaṃ, āvuso</hi>ti, āvuso, nāhaṃ badhiro, suṇāmi bhagavato vacanaṃ, pañhaṃ pana upaparikkhāmīti. <hi rend="bold">Adhicitta</hi>nti samādhivipassanācittaṃ. <hi rend="bold">Idaṃ, bhante, anussatiṭṭhāna</hi>nti idaṃ jhānattayasaṅkhātaṃ anussatikāraṇaṃ. <hi rend="bold">Diṭṭhadhammasukhavihārāya saṃvattatī</hi>ti imasmiṃyeva attabhāve sukhavihāratthāya pavattati. <hi rend="bold">Ālokasañña</hi>nti ālokanimitte uppannasaññaṃ. <hi rend="bold">Divā saññaṃ adhiṭṭhātī</hi>ti divāti saññaṃ ṭhapeti <pb ed="M" n="3.0103" />. <hi rend="bold">Yathā divā tathā ratti</hi>nti yathānena divā ālokasaññā manasikatā, rattimpi tatheva taṃ manasi karoti. <hi rend="bold">Yathā rattiṃ tathā divā</hi>ti yathā vānena rattiṃ ālokasaññā manasikatā, divāpi taṃ tatheva manasi karoti. <hi rend="bold">Vivaṭenā</hi>ti pākaṭena. <hi rend="bold">Apariyonaddhenā</hi>ti nīvaraṇehi anonaddhena. <hi rend="bold">Sappabhāsaṃ cittaṃ bhāvetī</hi>ti dibbacakkhuñāṇatthāya sahobhāsakaṃ cittaṃ brūheti vaḍḍheti. Yaṃ pana ‘‘ālokasaññaṃ <pb ed="P" n="3.0358" /> manasi karotī’’ti vuttaṃ, taṃ thinamiddhavinodanālokasaññaṃ sandhāya vuttaṃ, na dibbacakkhuñāṇālokanti veditabbaṃ. <hi rend="bold">Ñāṇadassanappaṭilābhāyā</hi>ti dibbacakkhusaṅkhātassa ñāṇadassanassa paṭilābhāya.</p>

<p rend="bodytext"><hi rend="bold">Imameva kāya</hi>ntiādīsu yaṃ vattabbaṃ siyā, taṃ sabbaṃ sabbākārena vitthārato visuddhimagge kāyagatāsatikammaṭṭhāne vuttaṃ. <hi rend="bold">Kāmarāgappahānāyā</hi>ti pañcakāmaguṇikassa rāgassa pahānatthāya. <hi rend="bold">Seyyathāpi passeyyā</hi>ti yathā passeyya. <hi rend="bold">Sarīra</hi>nti matasarīraṃ. <hi rend="bold">Sivathikāya chaḍḍita</hi>nti susāne apaviddhaṃ. Ekāhaṃ matassa assāti <hi rend="bold">ekāhamataṃ</hi>. Dvīhaṃ matassa assāti <hi rend="bold">dvīhamataṃ</hi>. Tīhaṃ matassa assāti <hi rend="bold">tīhamataṃ</hi>. Bhastā viya vāyunā uddhaṃ jīvitapariyādānā yathānukkamaṃ samuggatena sūnabhāvena dhumātattā uddhumātaṃ, uddhumātameva <hi rend="bold">uddhumātakaṃ</hi>. Paṭikūlattā vā kucchitaṃ uddhumātanti <hi rend="bold">uddhumātakaṃ</hi>. Vinīlaṃ vuccati viparibhinnavaṇṇaṃ, vinīlameva <hi rend="bold">vinīlakaṃ</hi>. Paṭikūlattā vā kucchitaṃ vinīlanti <hi rend="bold">vinīlakaṃ</hi>. Maṃsussadaṭṭhānesu rattavaṇṇassa pubbasannicayaṭṭhānesu setavaṇṇassa yebhuyyena ca nīlavaṇṇassa nīlaṭṭhāne nīlasāṭakapārutasseva chavasarīrassetaṃ adhivacanaṃ. Paribhinnaṭṭhānehi navahi vā vaṇamukhehi vissandamānaṃ pubbaṃ vipubbaṃ, vipubbameva <pb ed="V" n="3.0106" /><hi rend="bold">vipubbakaṃ</hi>. Paṭikūlattā vā kucchitaṃ vipubbanti vipubbakaṃ. Vipubbakaṃ jātaṃ tathābhāvaṃ gatanti <hi rend="bold">vipubbakajātaṃ</hi>.</p>

<p rend="bodytext"><hi rend="bold">So</hi><pb ed="P" n="3.0359" /><hi rend="bold">imameva kāya</hi>nti so bhikkhu imaṃ attano kāyaṃ tena kāyena saddhiṃ ñāṇena upasaṃharati upaneti. Kathaṃ? <hi rend="bold">Ayampi kho kāyo evaṃdhammo evaṃbhāvī evaṃanatīto</hi>ti. Idaṃ vuttaṃ hoti – āyu usmā viññāṇanti imesaṃ tiṇṇaṃ dhammānaṃ atthitāya ayaṃ kāyo ṭhānagamanādikhamo hoti, imesaṃ pana vigamā ayampi evaṃdhammo evaṃpūtikasabhāvoyevāti. <hi rend="bold">Evaṃbhāvī</hi>ti evamevaṃ uddhumātādibhedo bhavissati. <hi rend="bold">Evaṃ anatīto</hi>ti evaṃ uddhumātādibhāvaṃ anatikkanto.</p>

<p rend="bodytext"><hi rend="bold">Khajjamāna</hi>nti <pb ed="M" n="3.0104" /> udarādīsu nisīditvā udaramaṃsaoṭṭhamaṃsaakkhikamaṃsādīni luñcitvā luñcitvā khādiyamānaṃ. <hi rend="bold">Samaṃsalohita</hi>nti sesāvasesamaṃsalohitayuttaṃ. <hi rend="bold">Nimmaṃsalohitamakkhita</hi>nti maṃse khīṇepi lohitaṃ na sussati, taṃ sandhāya vuttaṃ – ‘‘nimmaṃsalohitamakkhita’’nti. <hi rend="bold">Aññenā</hi>ti aññena disābhāgena. <hi rend="bold">Hatthaṭṭhika</hi>nti catusaṭṭhibhedampi hatthaṭṭhikaṃ pāṭiyekkaṃ pāṭiyekkaṃ vippakiṇṇaṃ. <hi rend="bold">Pādaṭṭhikā</hi>dīsupi eseva nayo. <hi rend="bold">Terovassikānī</hi>ti atikkantasaṃvaccharāni. <hi rend="bold">Pūtīnī</hi>ti abbhokāse ṭhitāni vātātapavuṭṭhisamphassena terovassikāneva pūtīni honti, antobhūmigatāni pana cirataraṃ tiṭṭhanti. <hi rend="bold">Cuṇṇakajātānī</hi>ti cuṇṇavicuṇṇaṃ hutvā vippakiṇṇāni. Sabbattha <pb ed="P" n="3.0360" /><hi rend="bold">so imamevā</hi>ti vuttanayena khajjamānādīnaṃ vasena yojanā kātabbā. <hi rend="bold">Asmimānasamugghātāyā</hi>ti asmīti pavattassa navavidhassa mānassa samugghātatthāya. <hi rend="bold">Anekadhātupaṭivedhāyā</hi>ti anekadhātūnaṃ paṭivijjhanatthāya. <hi rend="bold">Satova abhikkamatī</hi>ti gacchanto satipaññāhi samannāgatova gacchati. <hi rend="bold">Satova paṭikkamatī</hi>ti paṭinivattantopi satipaññāhi samannāgatova nivattati. Sesapadesupi eseva nayo. <hi rend="bold">Satisampajaññāyā</hi>ti satiyā ca ñāṇassa ca atthāya. Iti imasmiṃ sutte satiñāṇāni missakāni kathitānīti.</p>

<p rend="subhead">10. Anuttariyasuttavaṇṇanā</p>

<p rend="bodytext" n="30"><hi rend="paranum">30</hi><hi rend="dot">.</hi> Dasame <pb ed="V" n="3.0107" /><hi rend="bold">uccāvaca</hi>nti yaṃ kiñci mahantakhuddakaṃ, uccanīcaṃ vā. <hi rend="bold">Hīna</hi>nti nihīnaṃ. <hi rend="bold">Gamma</hi>nti gāmavāsikānaṃ dassanaṃ. <hi rend="bold">Pothujjanika</hi>nti puthujjanānaṃ santakaṃ. <hi rend="bold">Anariya</hi>nti na ariyaṃ na uttamaṃ na parisuddhaṃ. <hi rend="bold">Anatthasaṃhita</hi>nti na atthasannissitaṃ. <hi rend="bold">Na nibbidāyā</hi>ti na vaṭṭe nibbindanatthāya. <hi rend="bold">Na virāgāyā</hi>ti na rāgādīnaṃ virajjanatthāya. <hi rend="bold">Na nirodhāyā</hi>ti na rāgādīnaṃ appavattinirodhāya. <hi rend="bold">Na upasamāyā</hi>ti na rāgādīnaṃ vūpasamanatthāya. <hi rend="bold">Na abhiññāyā</hi>ti na abhijānanatthāya. <hi rend="bold">Na sambodhāyā</hi>ti na sambodhisaṅkhātassa catumaggañāṇassa paṭivijjhanatthāya. <hi rend="bold">Na nibbānāyā</hi>ti na nibbānassa sacchikiriyāya.</p>

<p rend="bodytext"><hi rend="bold">Niviṭṭhasaddho</hi>ti patiṭṭhitasaddho. <hi rend="bold">Niviṭṭhapemo</hi>ti <pb ed="P" n="3.0361" /> patiṭṭhitapemo. <hi rend="bold">Ekantagato</hi>ti ekantaṃ gato, acalappattoti attho. <hi rend="bold">Abhippasanno</hi>ti ativiya pasanno. <hi rend="bold">Etadānuttariya</hi>nti etaṃ anuttaraṃ. <hi rend="bold">Hatthismimpi sikkhatī</hi>ti hatthinimittaṃ <pb ed="M" n="3.0105" /> sikkhitabbaṃ hatthisippaṃ sikkhati. Sesapadesupi eseva nayo. <hi rend="bold">Uccāvaca</hi>nti mahantakhuddakaṃ sippaṃ sikkhati.</p>

<p rend="bodytext"><hi rend="bold">Upaṭṭhitā pāricariye</hi>ti pāricariyāya paccupaṭṭhitā. <hi rend="bold">Bhāvayanti anussati</hi>nti anuttaraṃ anussatiṃ bhāventi. <hi rend="bold">Vivekappaṭisaṃyutta</hi>nti nibbānanissitaṃ katvā. <hi rend="bold">Khema</hi>nti nirupaddavaṃ. <hi rend="bold">Amatagāmina</hi>nti nibbānagāminaṃ, ariyamaggaṃ bhāventīti attho. <hi rend="bold">Appamāde pamoditā</hi>ti satiyā avippavāsasaṅkhāte appamāde āmoditā pamoditā. <hi rend="bold">Nipakā</hi>ti nepakkena samannāgatā. <hi rend="bold">Sīlasaṃvutā</hi>ti sīlena saṃvutā pihitā. <hi rend="bold">Te ve kālena paccentī</hi>ti te ve yuttappayuttakāle jānanti. <hi rend="bold">Yattha dukkhaṃ nirujjhatī</hi>ti yasmiṃ ṭhāne sakalaṃ vaṭṭadukkhaṃ nirujjhati, taṃ amataṃ mahānibbānaṃ te bhikkhū jānantīti. Imasmiṃ sutte cha anuttariyāni missakāni kathitānīti.</p>

<p rend="centre">Anuttariyavaggo tatiyo.</p>
</body>
<back></back>
</text>
</TEI.2>