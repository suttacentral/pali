<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">Adhammavāduppatti</p>

<p rend="bodytext">Ayaṃ pana ādito paṭṭhāya sāsanamalabhūtānaṃ adhammavādānaṃ uppatti. <hi rend="bold">Asokarañño</hi> hi kāle uppabbājetvā nikkaḍḍhitā <hi rend="bold">aññatitthiyā</hi> buddhasāsane aladdhapatiṭṭhā kodhābhibhūtā <hi rend="bold">pāṭaliputtato</hi> nikkhamitvā <hi rend="bold">rājagaha</hi>samīpe <hi rend="bold">nālandāyaṃ</hi> sannipatitvā evaṃ sammantayiṃsu ‘‘mahājanassa buddhasāsane anavagāhatthāya sakyānaṃ dhammavinayo nāsetabbo, tañca kho tesaṃ samayaṃ ajānantehi na sakkā kātuṃ, tasmā yena kenaci upāyena punapi tattha pabbajitabbamevā’’ti. Te evaṃ sammantayitvā puna āgantvā visuddhattheravādīnamantaraṃ pavisituṃ asakkontā tadaññesaṃ sattarasannaṃ mahāsaṅghikādinikāyānaṃ santikaṃ upasaṅkamitvā attano aññatitthiyabhāvaṃ ajānāpetvā pabbajitvā piṭakattayamuggaṇhitvā tañca viparivattetvā tato <hi rend="bold">kosambiṃ</hi> gantvā dhammavinayanāsanāya upāyaṃ mantayitvā 253-buddhavasse chasu ṭhānesu vasantā (1) <hi rend="bold">hemavatiko</hi> (2) <hi rend="bold">rājagiriko</hi> (3) <hi rend="bold">siddhatthiko</hi> (4) <hi rend="bold">pubbaseliyo</hi> (5) <hi rend="bold">aparaseliyo</hi> (6) <hi rend="bold">vājiriyo</hi> (7) <hi rend="bold">vetullo</hi> (8) <hi rend="bold">andhako</hi> (9) <hi rend="bold">aññamahāsaṅghiko</hi>ti nava abhinave nikāye uppādesuṃ <note>nikāyasaṅgahe 9-piṭṭhe</note>. Tesaṃ nāmāni ca laddhiyo ca <hi rend="bold">kathāvatthuaṭṭhakathāyaṃ</hi> āgatāyeva.</p>

<p rend="bodytext">Tesu hemavatikā saddhammapatirūpakaṃ buddhabhāsitabhāvena dassetvā</p>

<p rend="bodytext">(1) <hi rend="bold">Vaṇṇapiṭakaṃ</hi> nāma ganthaṃ akaṃsu.</p>

<p rend="bodytext">Rājagirikā (2) <hi rend="bold">aṅgulimālapiṭakaṃ,</hi></p>

<p rend="bodytext">Siddhatthikā (3) <hi rend="bold">gūḷhavessantaraṃ,</hi></p>

<p rend="bodytext">Pubbaseliyā (4) <hi rend="bold">raṭṭhapālagajjitaṃ,</hi></p>

<p rend="bodytext">Aparaseliyā (5) <hi rend="bold">āḷavakagajjitaṃ,</hi></p>

<p rend="bodytext">Vajirapabbatavāsino <pb ed="M" n="0.0024" /> vājiriyā (6) <hi rend="bold">gūḷhavinayaṃ</hi> nāma ganthaṃ akaṃsu.</p>

<p rend="bodytext">Teyeva sabbe māyājālatanta-samājatantādike aneke <hi rend="bold">tantaganthe</hi> ca, marīcikappa-herambhakappādike aneke <hi rend="bold">kappaganthe</hi> ca akaṃsu.</p>

<p rend="indent">Vetullavādino pana (7) <hi rend="bold">vetullapiṭaka</hi>makaṃsu.</p>

<p rend="indent">Andhakā ca (8) <hi rend="bold">ratanakūṭā</hi>dike ganthe,</p>

<p rend="indent">Aññamahāsaṅghikā ca (9) <hi rend="bold">akkharasāriyā</hi>disuttante akaṃsu <note>nikāyasaṅgahe 9-piṭṭhe</note>.</p>

<p rend="bodytext">Tesu pana saddhammapatirūpakesu vetullavādo, vājiriyavādo, ratanakūṭasatthanti imāniyeva tīṇi laṅkādīpamupāgatāni, aññāni pana vaṇṇapiṭakādīni jambudīpeyeva nivattantīti <hi rend="bold">nikāyasaṅgahe</hi> vuttaṃ. Vaṇṇapiṭakādīnampi pana laṅkādīpamupāgatacchāyā dissateva. Tathā hi <hi rend="bold">samantapāsādikāya</hi> vinayaṭṭhakathāyaṃ (3, 9-piṭṭhe)</p>

<p rend="indent">‘‘Vaṇṇapiṭaka aṅgulimālapiṭakaraṭṭhapālagajjitaāḷavakagajjitagūḷhamaggagūḷhavessantara gūḷhavinaya vedallapiṭakāni <note>ettha ‘‘vepulla, vedallaṃ, vetullanti atthako ekaṃ, bodhisattapiṭakasseva nāma’’nti veditabbaṃ. tathā hi vuttaṃ asaṅgena nāma ācariyena abhidhammasamuccaye nāma mahāyānikagante (79-piṭṭhe) ‘‘vepullaṃ katamaṃ? bodhisattapiṭakasampayuttaṃ bhāsitaṃ. yaduccate vepullaṃ, taṃ vedallamapyuccate, vetullamapyuccate. kimatthaṃ vepullamuccate? sabbasattānaṃ hitasukhādhiṭṭhānato, udāragambhīradhammadesanāto ca. kimatthamuccate vedallaṃ? sabbāvaraṇavidalanato. kimatthamuccate vetullaṃ? upamānadhammānaṃ tulanābhāvato’’ti</note> pana abuddhavacanāniyevāti vutta’’nti ca.</p>

<p rend="bodytext"><hi rend="bold">Sāratthappakāsiniyā</hi> saṃyuttaṭṭhakathāyampi (2, 186-piṭṭhe)</p>

<p rend="indent">‘‘Gūḷhavinayaṃ gūḷhavessantaraṃ gūḷhamahosadhaṃ vaṇṇapiṭakaṃ aṅgulimālapiṭakaṃ raṭṭhapālagajjitaṃ āḷavakagajjitaṃ vedallapiṭakanti abuddhavacanaṃ saddhammapatirūpakaṃ nāmā’’ti ca–</p>

<p rend="bodytext">Tesaṃ paṭikkhepo dissati. Na hi tāni asutvā, tesañca atthaṃ ajānitvā sīhaḷaṭṭhakathācariyehi tāni paṭikkhipituṃ sakkā, nāpi taṃ paṭikkhepavacanaṃ jambudīpikaṭṭhakathācariyānaṃ vacanaṃ bhavituṃ, mahāmahindattherassa sīhaḷadīpaṃ <pb ed="M" n="0.0025" /> gamanasamaye tesaṃyeva abhāvato. Tasmā tāni ca tadaññāni ca mahāyānikapiṭakāni taṃkālikāni yebhuyyena sīhaḷadīpamupāgatānīti gahetabbāni. Tesu ca <hi rend="bold">vajjiputtakagaṇa</hi>pariyāpannassa <hi rend="bold">dhammarucinikāyassa</hi> piṭakānaṃ tadupāgamanaṃ pubbeva vuttaṃ. Tadaññesaṃ pana tadupāgamanaṃ evaṃ veditabbaṃ.</p>
</body>
<back></back>
</text>
</TEI.2>