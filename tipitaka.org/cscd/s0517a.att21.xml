<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">8. Satipaṭṭhānakathā</p>

<p rend="subhead">Satipaṭṭhānakathāvaṇṇanā</p>

<p rend="bodytext" n="34"><hi rend="paranum">34</hi><hi rend="dot">.</hi> Idāni <pb ed="V" n="2.0288" /> samasīsakathānantaraṃ attanā vuttassa iddhipāṭihāriyassa sādhake satta anupassanāvisese dassentena kathitāya suttantapubbaṅgamāya satipaṭṭhānakathāya apubbatthānuvaṇṇanā. Tattha suttante tāva <hi rend="bold">cattāro</hi>ti gaṇanaparicchedo, tena na tato heṭṭhā, na uddhanti satipaṭṭhānaparicchedaṃ dīpeti. <hi rend="bold">Ime</hi>ti niddisitabbanidassanaṃ. <hi rend="bold">Bhikkhave</hi>ti dhammapaṭiggāhakapuggalālapanaṃ. <hi rend="bold">Satipaṭṭhānā</hi>ti tayo satipaṭṭhānā satigocaropi, tidhā paṭipannesu sāvakesu satthuno paṭighānunayavītivattatāpi, satipi. ‘‘Catunnaṃ, bhikkhave, satipaṭṭhānānaṃ samudayañca atthaṅgamañca desessāmī’’tiādīsu (saṃ. ni. 5.408) hi satigocaro ‘‘satipaṭṭhāna’’nti vutto. Tassattho – patiṭṭhāti tasminti paṭṭhānaṃ. Kā patiṭṭhāti? Sati. Satiyā paṭṭhānaṃ satipaṭṭhānanti.</p>

<p rend="bodytext">‘‘Tayo satipaṭṭhānā yadariyo sevati, yadariyo sevamāno satthā gaṇamanusāsitumarahatī’’ti (ma. ni. 3.304, 311) ettha tidhā paṭipannesu sāvakesu satthuno paṭighānunayavītivattatā ‘‘satipaṭṭhāna’’nti vuttā. Tassattho – paṭṭhapetabbato <pb ed="M" n="2.0313" /> paṭṭhānaṃ, pavattayitabbatoti attho. Kena paṭṭhapetabbatoti? Satiyā. Satiyā paṭṭhānaṃ satipaṭṭhānanti. ‘‘Cattāro satipaṭṭhānā bhāvitā bahulīkatā satta bojjhaṅge paripūrentī’’tiādīsu (ma. ni. 3.147) pana satiyeva ‘‘satipaṭṭhāna’’nti vuttā. Tassattho – patiṭṭhātīti paṭṭhānaṃ, upaṭṭhāti okkanditvā pakkhanditvā vattatīti attho. Satiyeva paṭṭhānaṃ satipaṭṭhānaṃ. Atha vā saraṇaṭṭhena sati, upaṭṭhānaṭṭhena upaṭṭhānaṃ. Iti sati ca sā upaṭṭhānañcātipi satipaṭṭhānaṃ. Idamidha adhippetaṃ. Yadi <pb ed="P" n="3.0696" /> evaṃ kasmā satipaṭṭhānāti bahuvacanaṃ katanti? Satibahuttā. Ārammaṇabhedena hi bahukā tā satiyoti.</p>

<p rend="bodytext"><hi rend="bold">Katame cattāro</hi>ti kathetukamyatāpucchā. <hi rend="bold">Idhā</hi>ti imasmiṃ sāsane. <hi rend="bold">Bhikkhū</hi>ti saṃsāre bhayaṃ ikkhatīti <pb ed="V" n="2.0289" /> bhikkhu. Sesapadānaṃ atthavaṇṇanā panettha sutamayañāṇakathāya maggasaccaniddesavaṇṇanāyaṃ vuttāyevāti.</p>

<p rend="bodytext">Kasmā pana bhagavatā cattārova satipaṭṭhānā vuttā anūnā anadhikāti? Veneyyahitattā. Taṇhācaritadiṭṭhicaritasamathayānikavipassanāyānikesu hi mandatikkhavasena dvedhā dvedhā pavattesu mandassa taṇhācaritassa oḷārikaṃ kāyānupassanāsatipaṭṭhānaṃ visuddhimaggo, tikkhassa sukhumaṃ vedanānupassanāsatipaṭṭhānaṃ. Diṭṭhicaritassāpi mandassa nātippabhedagataṃ cittānupassanāsatipaṭṭhānaṃ visuddhimaggo, tikkhassa atippabhedagataṃ dhammānupassanāsatipaṭṭhānaṃ. Samathayānikassa ca mandassa akicchena adhigantabbanimittaṃ paṭhamaṃ satipaṭṭhānaṃ visuddhimaggo, tikkhassa oḷārikārammaṇe asaṇṭhahanato dutiyaṃ. Vipassanāyānikassapi mandassa nātippabhedagatārammaṇaṃ tatiyaṃ, tikkhassa atippabhedagatārammaṇaṃ catutthaṃ. Iti cattārova vuttā anūnā anadhikāti.</p>

<p rend="bodytext">Subhasukhaniccaattavipallāsappahānatthaṃ vā. Kāyo hi asubho, tattha ca subhavipallāsavipallatthā sattā. Tesaṃ tattha asubhabhāvadassanena tassa vipallāsassa pahānatthaṃ paṭhamaṃ satipaṭṭhānaṃ vuttaṃ. Sukhaṃ niccaṃ attāti gahitesupi ca vedanādīsu vedanā dukkhā, cittaṃ aniccaṃ, dhammā anattā, tesu ca sukhaniccaattavipallāsavipallatthā sattā. Tesaṃ tattha dukkhādibhāvadassanena tesaṃ vipallāsānaṃ pahānatthaṃ sesāni tīṇi vuttānīti <pb ed="M" n="2.0314" /> evaṃ subhasukhaniccaattavipallāsappahānatthaṃ vā cattārova vuttā. Na kevalañca vipallāsappahānatthameva, caturoghayogāsavaganthaupādānaagatippahānatthampi catubbidhāhārapariññatthampi cattārova vuttāti veditabbaṃ.</p>

<p rend="bodytext" n="35"><hi rend="paranum">35</hi><hi rend="dot">.</hi> (Ka) suttantaniddese <hi rend="bold">pathavīkāya</hi>nti imasmiṃ rūpakāye pathavīdhātu. Sakalasarīre pana pathavīdhātūnaṃ bahukattā sabbapathavīdhātusaṅgahatthaṃ samūhatthena kāyaggahaṇaṃ kataṃ. <hi rend="bold">Āpokāyā</hi>dīsupi eseva nayo. <hi rend="bold">Kesakāyā</hi>dīnampi bahukattā kesakāyādigahaṇaṃ kataṃ. <hi rend="bold">Vakkā</hi>dīni pana paricchinnattā kāyaggahaṇaṃ nārahantīti tesaṃ gahaṇaṃ na katanti veditabbaṃ.</p>

<p rend="bodytext">(Kha) <hi rend="bold">sukhaṃ</hi><pb ed="P" n="3.0697" /><hi rend="bold">vedana</hi>ntiādīsu <hi rend="bold">sukhaṃ vedana</hi>nti kāyikaṃ vā cetasikaṃ vā sukhaṃ vedanaṃ. Tathā <hi rend="bold">dukkhaṃ vedanaṃ. Adukkhamasukhaṃ vedana</hi>nti pana cetasikameva upekkhāvedanaṃ. <hi rend="bold">Sāmisaṃ sukhaṃ vedana</hi>nti cha gehasitasomanassavedanā. <hi rend="bold">Nirāmisaṃ sukhaṃ vedana</hi>nti cha nekkhammasitasomanassavedanā <pb ed="V" n="2.0290" />. <hi rend="bold">Sāmisaṃ dukkhaṃ vedana</hi>nti cha gehasitadomanassavedanā. <hi rend="bold">Nirāmisaṃ dukkhaṃ vedana</hi>nti cha nekkhammasitadomanassavedanā. <hi rend="bold">Sāmisaṃ adukkhamasukhaṃ vedana</hi>nti cha gehasitaupekkhāvedanā. <hi rend="bold">Nirāmisaṃ adukkhamasukhaṃ vedana</hi>nti cha nekkhammasitaupekkhāvedanā.</p>

<p rend="bodytext">(Ga) <hi rend="bold">sarāgaṃ citta</hi>ntiādīni ñāṇakathāyaṃ vuttatthāni.</p>

<p rend="bodytext">(Gha) <hi rend="bold">tadavasese dhamme</hi>ti tehi kāyavedanācittehi avasese tebhūmakadhamme. Sabbattha <hi rend="bold">tena ñāṇenā</hi>ti tena sattavidhena anupassanāñāṇena. Yāni panettha antarantarā avuttatthāni, tāni heṭṭhā tattha tattha vuttatthānevāti.</p>

<p rend="centre">Satipaṭṭhānakathāvaṇṇanā niṭṭhitā.</p>
</body>
<back></back>
</text>
</TEI.2>