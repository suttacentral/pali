<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">8. Gāmaṇisaṃyuttaṃ</p>

<p rend="subhead">1. Caṇḍasuttavaṇṇanā</p>

<p rend="bodytext" n="353"><hi rend="paranum">353</hi><hi rend="dot">.</hi> ‘‘Yena <pb ed="M" n="2.0379" /><pb ed="V" n="2.0091" /> midhekacco caṇḍo caṇḍotveva saṅkhaṃ gacchatī’’ti evaṃ pañhapucchanena dhammasaṅgāhakattherehi <hi rend="bold">caṇḍoti gahitanāmo. Pākaṭaṃ karotīti dasseti</hi> attano caṇḍabhāvaṃ.</p>

<p rend="centre">Caṇḍasuttavaṇṇanā niṭṭhitā.</p>

<p rend="subhead">2. Tālapuṭasuttavaṇṇanā</p>

<p rend="bodytext" n="354"><hi rend="paranum">354</hi><hi rend="dot">.</hi> Vāloti vuccati tālo, tassa tālapuṭaṃ nāma. Yathā āmalakīphalasamānakaṃ, so pana tālasadisamukhavaṇṇattā <hi rend="bold">tālapuṭoti evaṃnāmako</hi>. Tenāha <hi rend="bold">‘‘tassa kirā’’</hi>tiādi. <hi rend="bold">Abhinīhārasampanno</hi> anekesu kappesu sambhatasāvakabodhisambhāro. Tathā hesa asītiyā mahāsāvakesu abbhantaro jāto. <hi rend="bold">Sahassaṃ denti</hi> naccaṃ passitukāmā. <hi rend="bold">Samajjavesa</hi>nti nepaccavesaṃ. <hi rend="bold">Kīḷaṃ katvā</hi>ti naccakīḷitaṃ kīḷitvā, naccitvāti attho.</p>

<p rend="bodytext">Pubbe tathāpavattavuttantadassane <hi rend="bold">saccena,</hi> tabbipariyāye <hi rend="bold">alikena. Rāgapaccayā</hi>ti rāguppattiyā kāraṇabhūtā. <hi rend="bold">Mukhato…pe… dassanādayo</hi>ti <hi rend="bold">ādi</hi>-saddena mukhato aggijālanikkhamadassanādike saṅgaṇhāti. <hi rend="bold">Aññe ca…pe… abhinayā</hi>ti kāmassādasaṃyuttānaṃ siṅgārahassaabbhutarasānañceva ‘‘aññe cā’’ti vuttasantabībhaccharasānañca dassanakā abhinayā. <hi rend="bold">Dosapaccayā</hi>ti dosuppattiyā kāraṇabhūtā. <hi rend="bold">Hatthapādacchedādī</hi>ti <hi rend="bold">ādi</hi>-saddena saṅgahitānaṃ ruddavīrabhayānakarasānaṃ dassanakā abhinayā. <hi rend="bold">Mohapaccayā</hi>ti mohuppattiyā kāraṇabhūtā. <hi rend="bold">Evamādayo</hi>ti <hi rend="bold">ādi</hi>-saddena saṅgahitānaṃ karuṇāsantabhayānakarasānaṃ dassanakā abhinayā. Te hi rase sandhāya pāḷiyaṃ ‘‘ye dhammā rajanīyā, ye dhammā dosanīyā, ye dhammā mohanīyā’’ti ca vuttaṃ.</p>

<p rend="bodytext"><hi rend="bold">Naṭavesaṃ</hi><pb ed="M" n="2.0380" /><hi rend="bold">gahetvāva paccanti</hi> kammasarikkhavipākavasena. <hi rend="bold">Taṃ sandhāyā</hi>ti taṃ yathāvuttaṃ niraye paccanaṃ sandhāya. <hi rend="bold">Etaṃ</hi> ‘‘pahāso nāma nirayo, tattha upapajjatī’’ti <hi rend="bold">vuttaṃ</hi>. Yathā loke atthavisesavasena sakammakānipi padāni akammakāni bhavanti ‘‘vimuccati puriso’’ti, evaṃ idha atthavisesavasena akammakaṃ sakammakaṃ katvā vuttaṃ – <hi rend="bold">‘‘nāhaṃ, bhante, etaṃ rodāmī’’</hi>ti. Ko <pb ed="V" n="2.0092" /> pana so atthaviseso? Asahanaṃ akkhamanaṃ, tasmā <hi rend="bold">na rodāmi</hi> na sahāmi, na akkhamāmīti attho. Rodanakāraṇañhi asahanto tena abhibhūto rodati. Tamevassa sakammakabhāvassa kāraṇabhūtaṃ atthavisesaṃ <hi rend="bold">‘‘na assuvimocanamattenā’’</hi>ti vuttaṃ. <hi rend="bold">Mataṃ vā, amma, rodantī</hi>ti etthāpi mataṃ rodanti, tassa maraṇaṃ na sahanti, nakkhamantīti pākaṭoyamatthoti.</p>

<p rend="centre">Tālapuṭasuttavaṇṇanā niṭṭhitā.</p>

<p rend="subhead">3-5. Yodhājīvasuttādivaṇṇanā</p>

<p rend="bodytext" n="355-357"><hi rend="paranum">355-357</hi><hi rend="dot">.</hi> Yujjhanaṃ yodho, so ājīvo etassāti <hi rend="bold">yodhājīvo</hi>. Tenāha – <hi rend="bold">‘‘yuddhena jīvikaṃ kappanako’’</hi>ti, <hi rend="bold">ussāhaṃ vāyāmaṃ karotī</hi>ti yujjhanavasena ussāhaṃ vāyāmaṃ karoti. <hi rend="bold">Pariyāpādentī</hi>ti maraṇapariyantikaṃ āpadaṃ pāpenti. Tenāha <hi rend="bold">‘‘maraṇaṃ paṭipajjāpentī’’</hi>ti. <hi rend="bold">Duṭṭhu ṭhapita</hi>nti duṭṭhākārena attano paresañca atthāvahabhāvaṃ na gataṃ paṭipannaṃ. Parehi saṅgāme jitā hatā ettha jāyantīti <hi rend="bold">parajito nāma nirayo</hi>. Asidhanugadāyasaṅkucakkāni <hi rend="bold">pañcāvudhāni. Taṃ sandhāyā</hi>ti taṃ yodhājīvaṃ puggalaṃ sandhāya. <hi rend="bold">Etaṃ</hi> ‘‘yo so’’tiādi <hi rend="bold">vuttaṃ. Catutthapañcamesū</hi>ti hatthārohaassārohasuttesu. <hi rend="bold">Eseva nayo</hi>ti eso tatiye vutto eva atthato visesābhāvato.</p>

<p rend="centre">Yodhājīvasuttādivaṇṇanā niṭṭhitā.</p>

<p rend="subhead">6. Asibandhakaputtasuttavaṇṇanā</p>

<p rend="bodytext" n="358"><hi rend="paranum">358</hi><hi rend="dot">.</hi><hi rend="bold">Pacchābhūmivāsino</hi>ti <pb ed="M" n="2.0381" /> aparadesavāsino. <hi rend="bold">Udakasuddhikabhāvajānanatthāyā</hi>ti attano udakasuddhikabhāvaṃ jānanatthañceva lokassa ca udakena suddhi hotīti imassa atthassa jānanatthañca. <hi rend="bold">Upari yāpentī</hi>ti upari brahmalokaṃ yāpenti. <hi rend="bold">Sammā ñāpentī</hi>ti sammā ujukaṃyeva saggaṃ lokaṃ gamenti. Tenāha – <hi rend="bold">‘‘saggaṃ nāma okkāmentī’’</hi>ti, avakkāmenti ogāhāpentīti attho. <hi rend="bold">Anuparigaccheyyā</hi>ti anuparito gaccheyya.</p>

<p rend="centre">Asibandhakaputtasuttavaṇṇanā niṭṭhitā.</p>

<p rend="subhead">7. Khettūpamasuttavaṇṇanā</p>

<p rend="bodytext" n="359"><hi rend="paranum">359</hi><hi rend="dot">.</hi><hi rend="bold">Thaddha</hi>nti kathinaṃ lūkhaṃ. <hi rend="bold">Ūsara</hi>nti ūsajātaṃ. Catūhipi oghehi anabhibhavanīyatāya <pb ed="V" n="2.0093" /><hi rend="bold">ahaṃ dīpo</hi>. Sabbaparissayehi anabhibhavanīyatāya <hi rend="bold">ahaṃ leṇo</hi>. Sabbadukkhaparittāsanato tāyanaṭṭhena <hi rend="bold">ahaṃ tāṇaṃ</hi>. Sabbabhayahiṃsanato <hi rend="bold">ahaṃ saraṇa</hi>nti yojetabbaṃ.</p>

<p rend="bodytext"><hi rend="bold">Udakamaṇiko</hi>ti mahantaṃ udakabhājanaṃ. Bahi vissandanavasena udakaṃ na haratīti <hi rend="bold">ahārī,</hi> parito na paggharatīti <hi rend="bold">aparihārī. Sakkaccameva desenti</hi> saddhammagāravassa sabbasattesu mahākaruṇāya ca buddhānaṃ samānarasattā. <hi rend="bold">Catasso pana parisā</hi> satthugāravena attano ca saddhāsampannatāya <hi rend="bold">saddahitvā okappetvā suṇanti,</hi> tasmā tā desanāphalena yujjanti. Kiccasiddhiyā satthu desanā tattha <hi rend="bold">sakkaccadesanā nāma jātā</hi>.</p>

<p rend="centre">Khettūpamasuttavaṇṇanā niṭṭhitā.</p>

<p rend="subhead">8. Saṅkhadhamasuttavaṇṇanā</p>

<p rend="bodytext" n="360"><hi rend="paranum">360</hi><hi rend="dot">.</hi> ‘‘Yo koci puriso pāṇātipātī musāvādī, sabbo so āpāyiko’’ti vatvā puna ‘‘yaṃbahulaṃ yaṃbahulaṃ karoti, tena <pb ed="M" n="2.0382" /> duggatiṃ gacchatī’’ti vadanto <hi rend="bold">attanāva attano vādaṃ bhindati. Evaṃ sante</hi>ti yadi bahuso katena pāpakammena āpāyiko, ‘‘yo koci pāṇamatipātetī’’tiādivacanaṃ micchāti. <hi rend="bold">Cattāri padānī</hi>ti ‘‘yo koci pāṇamatipātetī’’tiādinā nayena vuttā cattāro atthakoṭṭhāsā. <hi rend="bold">Diṭṭhiyā paccayā honti</hi> ‘‘atthi kho pana mayā’’tiādinā ayoniso ummujjantassa. <hi rend="bold">Balasampanno</hi>ti samattho. <hi rend="bold">Saṅkhadhamako</hi>ti saṅkhassa dhamanakicce cheko. <hi rend="bold">Adukkhenā</hi>ti sukhena. <hi rend="bold">Upacāropi appanāpi vaṭṭati</hi> ubhinnaṃ sāmaññavacanabhāvato. Appamāṇakatabhāvo labbhateva. Tathā hi taṃ kilesānaṃ vikkhambhanasamatthatāya dīghasantānatāya vipulaphalatāya ca <hi rend="bold">‘‘mahaggata’’</hi>nti vuccati.</p>

<p rend="bodytext"><hi rend="bold">Na ohīyatī</hi>ti yasmiṃ santāne kāmāvacarakammaṃ, mahaggatakammañca katūpacitaṃ vipākadāne laddhāvasaraṃ hutvā ṭhitaṃ, tesu kāmāvacarakammaṃ itaraṃ nīharitvā sayaṃ tattha ohīyitvā attano vipākaṃ dātuṃ na sakkoti, mahaggatakammameva pana itaraṃ paṭibāhitvā attano vipākaṃ dātuṃ sakkoti garubhāvato. Tenāha <hi rend="bold">‘‘taṃ kāmāvacarakamma’’</hi>ntiādi. <hi rend="bold">Kilesavasenā</hi>ti pāpakammassa mūlabhūtakilesavasena. Pāṇātipātādayo hi dosamohalobhādimūlakilesasamuṭṭhānā. <hi rend="bold">Kilesavasenā</hi>ti vā kammakilesavasena. Vuttañhetaṃ – ‘‘pāṇātipāto kho, gahapatiputta, kammakileso’’tiādi (dī. ni. 3.245). <hi rend="bold">Yathānusandhināva gata</hi>nti yathānusandhisaṅkhātaanusandhinā <pb ed="V" n="2.0094" /> osānaṃ gataṃ saṃkilesasammukhena uṭṭhitāya vodānadhammavasena niṭṭhāpitattā.</p>

<p rend="centre">Saṅkhadhamasuttavaṇṇanā niṭṭhitā.</p>

<p rend="subhead">9. Kulasuttavaṇṇanā</p>

<p rend="bodytext" n="361"><hi rend="paranum">361</hi><hi rend="dot">.</hi><hi rend="bold">Evaṃ pavattaīhitikā</hi>ti evaṃ dvidhā pavattaīhitikā. <hi rend="bold">Dvīhitikā</hi> dukkarajīvikapayogā. Salākamattaṃ vuttaṃ etthāti <hi rend="bold">salākā vuttā,</hi> purimapade uttarapadalopo. <hi rend="bold">Ubhatokoṭika</hi>nti yadi ‘‘kulānudayaṃ na vaṇṇemī’’ti vadati, ‘‘bhūtā nikkaruṇā samaṇa tumhe’’ti vādaṃ āropehi. Atha <pb ed="M" n="2.0383" /> sabbadāpi ‘‘kulānudayaṃ vaṇṇemī’’ti vadati. Evaṃ sante ‘‘kasmā evaṃ dubbhikkhe kāle mahatiyā parisāya parivuto janapadacārikaṃ carantā kulūpacchedāya paṭipajjathā’’ti evaṃ ubhatokoṭikaṃ vādaṃ āropehīti gāmaṇiṃ uyyojesi.</p>

<p rend="bodytext"><hi rend="bold">Dve ante</hi>ti ubho koṭiyo. <hi rend="bold">Bahi nīharitu</hi>nti na vaṇṇemi vaṇṇemīti dve ante mocento taṃ pucchitamatthaṃ <hi rend="bold">bahi nīharati</hi> nāma. Tattha dosaṃ datvā codento taṃ apucchaṃ karonto gilitvā viya anto <hi rend="bold">paveseti</hi> nāma.</p>

<p rend="bodytext"><hi rend="bold">Ito so gāmaṇī</hi>tiādi attano bhikkhūnaṃ aññesañca atthakāmānaṃ bhikkhappadānena aniṭṭhappattiabhāvadassanatthaṃ āraddhaṃ. <hi rend="bold">Dānena sambhūtānī</hi>ti dānamayena puññakiriyavatthunā sammadeva bhūtiṃ vaḍḍhiṃ pattāni. Saccena ariyavohārena sammadeva bhūtāni uppannāni <hi rend="bold">saccasambhūtānī</hi>ti āha <hi rend="bold">‘‘saccaṃ nāma saccavāditā’’</hi>ti. <hi rend="bold">Sesasīla</hi>nti aṭṭhavidhaariyavohārato aññasīlaṃ. <hi rend="bold">Nihita</hi>nti tasmiṃ kule pubbapurisehi nidhānabhāvena nihitaṃ. <hi rend="bold">Duppayuttā</hi>ti kasivāṇijjādivasena duṭṭhu payuttā kammantā. <hi rend="bold">Vipajjantī</hi>ti nassanti. <hi rend="bold">Kulaṅgāro</hi>ti kulassa aṅgārasadiso vināsakapuggalo. <hi rend="bold">Aniccatā</hi>ti maraṇaṃ. Tasmiṃ kule padhānapurisānaṃ bhogānaṃ vā sabbaso vināso. Tenāha <hi rend="bold">‘‘hutvā abhāvo’’</hi>tiādi.</p>

<p rend="centre">Kulasuttavaṇṇanā niṭṭhitā.</p>

<p rend="subhead">10. Maṇicūḷakasuttavaṇṇanā</p>

<p rend="bodytext" n="362"><hi rend="paranum">362</hi><hi rend="dot">.</hi><hi rend="bold">Taṃ</hi><pb ed="V" n="2.0095" /><hi rend="bold">parisa</hi>nti taṃ rājantepure nisinnaṃ rājaparisaṃ. <hi rend="bold">Nayaggāhe</hi>ti kutocipi asutvā kevalaṃ attano eva matiyā nayaggahaṇe ṭhatvā.</p>

<p rend="bodytext"><hi rend="bold">Kāretuṃ vaṭṭati</hi> sati sambhave paṭisaṅkhārassa, senāsanavināso na ajjhupekkhitabboti adhippāyo. Attano ettha kiccāvasāne yaṃ gihīnaṃyeva santakaṃ tāvakālikaṃ, taṃ gihivikatanti āha <hi rend="bold">‘‘gihivikataṃ katvā’’</hi>ti. <hi rend="bold">Na vadāmi</hi> pabbajjitāsāruppato.</p>

<p rend="centre">Maṇicūḷakasuttavaṇṇanā niṭṭhitā.</p>

<p rend="subhead">11. Bhadrakasuttavaṇṇanā</p>

<p rend="bodytext" n="363"><hi rend="paranum">363</hi><hi rend="dot">.</hi><hi rend="bold">Evaṃnāmake</hi>ti <pb ed="M" n="2.0384" /> mallā nāma jānapadino rājakumārā, nesaṃ nivāsatāya ‘‘mallā’’icceva bahuvacanavasena laddhanāmattā evaṃnāmake janapade. Natthi etassa pattiyā kālantarasaññito kāloti <hi rend="bold">akālo,</hi> so eva <hi rend="bold">akāliko</hi>. Tenāha – <hi rend="bold">‘‘kālaṃ anatikkamitvā pattenā’’</hi>ti. So pana ‘‘yaṃkiñci dukkhaṃ uppajjamānaṃ uppajjati, sabbaṃ taṃ chandamūlaka’’nti evaṃ vutto dukkhassa chandamūlabhāvo, evaṃ chandamūlakassa dukkhassa kathitattā <hi rend="bold">‘‘imasmiṃ sutte vaṭṭadukkhaṃ kathita’’</hi>nti vuttaṃ.</p>

<p rend="centre">Bhadrakasuttavaṇṇanā niṭṭhitā.</p>

<p rend="subhead">12. Rāsiyasuttavaṇṇanā</p>

<p rend="bodytext" n="364"><hi rend="paranum">364</hi><hi rend="dot">.</hi><hi rend="bold">Rāsiṃ katvā</hi> mārapāsavasena, tatrāpi antarabhedena vibhajitvā pucchitabbapañhe ekato rāsiṃ katvā. Tapanaṃ attaparitāpanaṃ tapo, so etassa atthīti tapassī, taṃ <hi rend="bold">tapassiṃ</hi>. So pana taṃ tapaṃ nissāya ṭhito nāma hotīti vuttaṃ <hi rend="bold">‘‘tapanissitaka’’</hi>nti. So pana anekākārabhedena lūkhaṃ pharusaṃ jīvanasīlattā <hi rend="bold">lūkhajīvī nāma</hi>. Tenāha <hi rend="bold">‘‘lūkhajīvika’’</hi>nti. Majjhimāya paṭipattiyā uppathabhāvena avaniyā gandhabbāti <hi rend="bold">antā,</hi> tato eva lāmakattā <hi rend="bold">antā</hi>. Lāmakampi ‘‘anto’’ti vuccati ‘‘antamidaṃ, bhikkhave, jīvikānaṃ (itivu. 91; saṃ. ni. 3.80), eko anto’’ti evamādīsu (saṃ. ni. 2.15; 3.90). Aṭṭhakathāyaṃ pana aññamaññaādhārabhāvaṃ urīkatvā <hi rend="bold">‘‘koṭṭhāsā’’</hi>ti vuttaṃ. Hīno gāmoti pāḷi. Gāma-saddo <pb ed="V" n="2.0096" /> hīnapariyāyoti adhippāyenāha <hi rend="bold">‘‘gāmmo’’</hi>ti. Gāme bhavoti <hi rend="bold">gāmmo</hi>. <hi rend="bold">Gāma</hi>-saddo cettha gāmavāsivisayo ‘‘gāmo āgato’’tiādīsu viya. Aṭṭhakathāyaṃ pana <hi rend="bold">‘‘gāmavāsīnaṃ dhammo’’</hi>ti vuttaṃ, tesaṃ cārittanti attho. <hi rend="bold">Atta</hi>-saddo idha sarīrapariyāyo ‘‘attantapo’’tiādīsu viyāti āha <hi rend="bold">‘‘sarīradukkhakaraṇanti attho’’</hi>ti.</p>

<p rend="bodytext"><hi rend="bold">Etthā</hi>ti <pb ed="M" n="2.0385" /> etasmiṃ tapanissitagarahitabbapade kasmā antadvayamajjhimapaṭipadāgahaṇaṃ? Attakilamathānuyogo tāva gayhatu idamatthitāyāti adhippāyo. Kāmabhogītapanissitakanijjaravatthūnaṃ dassane yathādhippetassa atthassa vibhajitvā kathanaṃ sambhavatīti te dassetvā adhippetattho kathito.</p>

<p rend="bodytext"><hi rend="bold">Tamattha</hi>nti yo ‘‘kāmabhogītapanissitakesu garahitabbeyeva garahati, pasaṃsitabbeyeva ca pasaṃsatī’’ti vutto attho, tamatthaṃ pakāsento. <hi rend="bold">Sāhasikakammenā</hi>ti ayuttena kammena. <hi rend="bold">Dhammena ca adhammena cā</hi>ti dhammikena adhammikena ca. Ayoniso pavattaṃ bāhirakaṃ sandhāya codako <hi rend="bold">‘‘katha’’</hi>ntiādimāha. Itaro nayidaṃ tādisaṃ attaparitāpanaṃ adhippetaṃ, atha kho yoniso pavattaṃ sāsanikamevāti dassento <hi rend="bold">‘‘caturaṅgavīriyavasena cā’’</hi>ti āha. Tattha ‘‘kāmaṃ taco ca nhāru ca aṭṭhi ca avasissatū’’tiādinā (ma. ni. 2.184; saṃ. ni. 2.22.237; a. ni. 2.5) nayena vuttā sarīrenirapekkhavipassanāya ussukkāpanavasena pavattā vīriyabhāvanā ‘‘caturaṅgavīriyavasenā’’ti vuttā. Tathā abbhokāsikanesajjikatapādinissitāva kilesanimmathanayogyā vīriyabhāvanā <hi rend="bold">‘‘dhutaṅgavasena cā’’</hi>ti vuttāti. Ariyamaggena nissesakilesānaṃ pajahanā <hi rend="bold">nijjarā</hi>. Sā ca attapaccakkhatāya sandiṭṭhikā tiṇṇaṃ mūlakilesānaṃ pajahanena <hi rend="bold">‘‘tisso’’</hi>ti ca vuttā. Tenāha <hi rend="bold">‘‘ekopī’’</hi>tiādi.</p>

<p rend="centre">Rāsiyasuttavaṇṇanā niṭṭhitā.</p>

<p rend="subhead">13. Pāṭaliyasuttavaṇṇanā</p>

<p rend="bodytext" n="365"><hi rend="paranum">365</hi><hi rend="dot">.</hi> ‘‘Māyañcāhaṃ pajānāmī’’ti vacanaṃ kāmaṃ tesaṃ māyāvībhāvadassanaparaṃ, bhagavato pana māyāsāṭheyyādikassa sabbassa pāpadhammassa bodhimūle eva setughāto, tasmā sabbaso pahīnamāyo, sabbaññutāya māyaṃ aññe ca ñeyye sabbaso jānāti. Tena vuttaṃ <hi rend="bold">‘‘māyañcāhaṃ, gāmaṇi, pajānāmī’’</hi>tiādi. <hi rend="bold">Māyañca pajānāmī</hi>ti na kevalamahaṃ māyaṃ eva jānāmi, atha kho aññampi idañcidañca jānāmīti.</p>

<p rend="bodytext"><hi rend="bold">Itthikāmehī</hi>ti <pb ed="M" n="2.0386" /><pb ed="V" n="2.0097" /> itthīhi ceva tadaññakāmehi ca. <hi rend="bold">Ekasmiṃ ṭhāne</hi>ti ekasmiṃ padese. <hi rend="bold">Ekekasseva</hi> āgantukassa gahaṭṭhassa vā pabbajitassa vā. <hi rend="bold">Sattianurūpenā</hi>ti vibhavasattianurūpena. <hi rend="bold">Balānurūpenā</hi>ti parivārabalānurūpena. <hi rend="bold">Sattianurūpenā</hi>ti vā saddhāsattianurūpena. <hi rend="bold">Balānurūpenā</hi>ti vibhavabalānurūpena. Dhammesu samādhi dasakusaladhammesu samādhānaṃ. Aggahitacittatā pariyuṭṭhakāritā. Tena lokiyasīlavisuddhi diṭṭhivisuddhi ca vuttā. Tathā cāha – ‘‘ko cādi kusalānaṃ dhammānaṃ, sīlañca suvisuddhaṃ diṭṭhi ca ujukā’’ti (saṃ. ni. 5.369). Tattha patiṭṭhitassa upari kattabbaṃ dassetuṃ <hi rend="bold">‘‘dhammasamādhismiṃ ṭhito’’</hi>tiādi vuttaṃ. <hi rend="bold">Ayaṃ paṭipadā</hi>ti tassa kammaphalavādino satthu vacanaṃ sabbesañca ayaṃ mayhaṃ sīlasaṃvarabrahmavihārabhāvanāsaṅkhātāpaṭipadā anaparādhakatāya eva saṃvattati. <hi rend="bold">Jayaggāho</hi>ti ubhayathāpi mayhaṃ kāci jāni natthi.</p>

<p rend="bodytext"><hi rend="bold">Pañca dhammā dhammasamādhi nāma,</hi> vipassanāmaggaphaladhammamattaṃ vā. Tatiyavikappe sīlādivisuddhiyā saddhiṃ brahmavihārā yathāvuttatividhadhammāvahattā <hi rend="bold">eva dhammasamādhi nāma. Pūrentassa uppannā cittekaggatā</hi>ti vuttakhaṇikacittekaggatā. Sāpi cittassa samādhānato ‘‘cittasamādhī’’ti vuttā, tassa paṭipakkhaṃ vikkhambhantī samucchindantī ca hutvā pavattā yathāvuttasamādhi eva visesena <hi rend="bold">cittasamādhi</hi> nāma.</p>

<p rend="centre">Pāṭaliyasuttavaṇṇanā niṭṭhitā.</p>

<p rend="centre">Gāmaṇisaṃyuttavaṇṇanā niṭṭhitā.</p>
</body>
<back></back>
</text>
</TEI.2>