<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">(16) 6. Acelakavaggavaṇṇanā</p>

<p rend="bodytext" n="157-163"><hi rend="paranum">157-163</hi><hi rend="dot">.</hi> Ito paresu pana suttapadesu <hi rend="bold">‘‘gāḷhā’’</hi>ti vuttamatthaṃ vivaranto <hi rend="bold">‘‘kakkhaḷā’’</hi>ti āha. Kakkhaḷacāro cassā na lūkhasabhāvo. Atha kho taṇhāvasena thiraggahaṇanti āha <hi rend="bold">‘‘lobhavasena thiraggahaṇā’’</hi>ti. <hi rend="bold">Agāḷhā paṭipadā</hi>ti vā kāmānaṃ ogāhanaṃ paṭipatti, kāmasukhānuyogoti attho. <hi rend="bold">Nijjhāmā paṭipadā</hi>ti kāyassa nijjhāpanavasena khepanavasena pavattā paṭipatti, attakilamathānuyogoti attho. <hi rend="bold">Niccelo</hi>ti nissaṭṭhacelo sabbena sabbaṃ paṭikkhittacelo. Naggiyavatasamādānena <hi rend="bold">naggo. Ṭhitakova uccāraṃ karotī</hi>tiādi nidassanamattaṃ vamitvā mukhavikkhālanādiācārassapi tena vissaṭṭhattā. <hi rend="bold">Jivhāya hatthaṃ apalekhati</hi> avalekhati udakena adhovanato. Dutiyavikappepi eseva nayo. ‘‘Ehi, bhadante’’ti vutte upagamanasaṅkhāto vidhi ehibhadanto, taṃ caratīti ehibhadantiko, tappaṭikkhepena <hi rend="bold">na ehibhadantiko. Na karoti</hi> ‘‘samaṇena nāma parassa vacanakarena na bhavitabba’’nti adhippāyena.</p>

<p rend="bodytext"><hi rend="bold">Puretara</hi>nti taṃ ṭhānaṃ attano upagamanato puretaraṃ. Taṃ kira so ‘‘bhikkhunā nāma yadicchakā eva bhikkhā gahetabbā’’ti adhippāyena na gaṇhāti. <hi rend="bold">Uddissa kataṃ</hi> mama nimittabhāvena bahū khuddakā pāṇā saṅghātaṃ āpāditāti na gaṇhāti. <hi rend="bold">Nimantanaṃ na sādiyati</hi> evaṃ tesaṃ vacanaṃ kataṃ bhavissatīti. Kumbhi ādīsupi so sattasaññīti āha <hi rend="bold">‘‘kumbhi-kaḷopiyo’’</hi>tiādi. <hi rend="bold">Kabaḷantarāyo hotī</hi>ti uṭṭhitassa dvinnampi kabaḷantarāyo hoti. Gāmasabhāgādivasena saṅgamma kittenti etissāti <hi rend="bold">saṅkitti,</hi> yathāsaṃhatataṇḍulādisañcayo. <hi rend="bold">Mānusakānī</hi>ti veyyāvaccakarā manussā.</p>

<p rend="bodytext"><hi rend="bold">Surāpānamevā</hi>ti <pb ed="M" n="2.0220" /><pb ed="V" n="2.0200" /> majjalakkhaṇappattāya surāya pānameva. Surāgahaṇenevettha merayampi saṅgahitaṃ. Ekāgārameva uñchatīti <hi rend="bold">ekāgāriko</hi>. Ekālopeneva vattatīti <hi rend="bold">ekālopiko</hi>. Dīyati etāyāti <hi rend="bold">datti,</hi> dvattiālopamattaggāhi khuddakaṃ bhikkhādānabhājanaṃ. Tenāha <hi rend="bold">‘‘khuddakapātī’’</hi>ti. Abhuñjanavasena eko aho etassa atthīti ekāhiko, āhāro, taṃ <hi rend="bold">ekāhikaṃ</hi>. So pana atthato ekadivasaṃ laṅghako hotīti āha <hi rend="bold">‘‘ekādivasantarika’’</hi>nti. <hi rend="bold">Dvāhika</hi>ntiādīsupi eseva nayo. Ekāhaṃ abhuñjitvā ekāhaṃ bhuñjanaṃ <hi rend="bold">ekāhavāro,</hi> taṃ ekāhikameva atthato. Dvīhaṃ abhuñjitvā dvīhaṃ bhuñjanaṃ <hi rend="bold">dvīhavāro</hi>. Sesapadadvayepi eseva nayo. Ukkaṭṭho pana pariyāyabhattabhojaniko dvīhaṃ abhuñjitvā ekāhameva bhuñjati. Sesadvayepi eseva nayo.</p>

<p rend="bodytext">Micchāvāyāmavaseneva ukkuṭikavatānuyogoti āha <hi rend="bold">‘‘ukkuṭikavīriyamanuyutto’’</hi>ti. <hi rend="bold">Attakilamathānuyoga</hi>nti attano kilamathānuyogaṃ, sarīradukkhakāraṇanti attho. Sarīrapariyāyo hi idha attasaddo ‘‘attantapo’’tiādīsu (ma. ni. 2.413) viya. <hi rend="bold">Dve ante</hi>ti ubho koṭiyo, ubho lāmakapaṭipattiyoti attho. Lāmakampi hi antoti vuccati ‘‘antamidaṃ, bhikkhave, jīvikānaṃ (saṃ. ni. 3.80; itivu. 61), koṭṭhako anto’’ti evamādīsu. Majjhimapaṭipadāya uppathabhāvena amanīyā gantabbā ñātabbāti <hi rend="bold">antā</hi>. Tato eva lāmakā.</p>

<p rend="centre">Acelakavaggavaṇṇanā niṭṭhitā.</p>
</body>
<back></back>
</text>
</TEI.2>