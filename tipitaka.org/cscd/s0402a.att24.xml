<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">(6) 1. Brāhmaṇavaggo</p>

<p rend="subhead">1. Paṭhamadvebrāhmaṇasuttavaṇṇanā</p>

<p rend="bodytext" n="52"><hi rend="paranum">52</hi><hi rend="dot">.</hi> Brāhmaṇavaggassa <pb ed="V" n="2.0138" /><pb ed="M" n="2.0140" /><pb ed="P" n="2.0255" /> paṭhame <hi rend="bold">jiṇṇā</hi>ti jarājiṇṇā. <hi rend="bold">Vuddhā</hi>ti vayovuddhā. <hi rend="bold">Mahallakā</hi>ti jātimahallakā. <hi rend="bold">Addhagatā</hi>ti tayo addhe atikkantā. <hi rend="bold">Vayoanuppattā</hi>ti tatiyaṃ vayaṃ anuppattā. <hi rend="bold">Yena bhagavā tenupasaṅkamiṃsū</hi>ti puttadāre attano vacanaṃ akaronte disvā ‘‘samaṇassa gotamassa santikaṃ gantvā niyyānikamaggaṃ gavesissāmā’’ti cintetvā upasaṅkamiṃsu. <hi rend="bold">Mayamassu, bho gotama, brāhmaṇā</hi>ti; bho gotama, mayaṃ brāhmaṇā na khattiyā nāmaccā na gahapatikāti brāhmaṇabhāvaṃ jānāpetvā <hi rend="bold">jiṇṇā</hi>tiādimāhaṃsu. <hi rend="bold">Akatabhīruttāṇā</hi>ti akatabhayaparittāṇā. Avassayabhūtaṃ patiṭṭhākammaṃ amhehi na katanti dassenti. <hi rend="bold">Tagghā</hi>ti ekaṃsatthe nipāto, sampaṭicchanatthe vā. Ekantena tumhe evarūpā, ahampi kho etaṃ sampaṭicchāmīti ca dasseti. <hi rend="bold">Upanīyatī</hi>ti upasaṃharīyati. Ayaṃ hi jātiyā jaraṃ upanīyati, jarāya byādhiṃ, byādhinā maraṇaṃ, maraṇena puna jātiṃ. Tena vuttaṃ – ‘‘upanīyatī’’ti.</p>

<p rend="bodytext">Idāni yasmā te brāhmaṇā mahallakattā pabbajitvāpi vattaṃ pūretuṃ na sakkhissanti, tasmā ne pañcasu sīlesu patiṭṭhāpento bhagavā <hi rend="bold">yodha kāyena saṃyamo</hi>tiādimāha. Tattha <hi rend="bold">kāyena saṃyamo</hi>ti kāyadvārena saṃvaro. Sesesupi eseva nayo. <hi rend="bold">Taṃ tassa petassā</hi>ti taṃ puññaṃ tassa paralokaṃ gatassa tāyanaṭṭhena <hi rend="bold">tāṇaṃ,</hi> nilīyanaṭṭhena <hi rend="bold">leṇaṃ,</hi> patiṭṭhānaṭṭhena <hi rend="bold">dīpo,</hi> avassayanaṭṭhena <hi rend="bold">saraṇaṃ,</hi> uttamagativasena <hi rend="bold">parāyaṇañca</hi> hotīti dasseti. Gāthā uttānatthāyeva. Evaṃ <pb ed="P" n="2.0256" /> te brāhmaṇā tathāgatena pañcasu sīlesu samādapitā yāvajīvaṃ pañca sīlāni rakkhitvā sagge nibbattiṃsu.</p>

<p rend="subhead">2. Dutiyadvebrāhmaṇasuttavaṇṇanā</p>

<p rend="bodytext" n="53"><hi rend="paranum">53</hi><hi rend="dot">.</hi> Dutiye <pb ed="V" n="2.0139" /><pb ed="M" n="2.0141" /><hi rend="bold">bhājana</hi>nti yaṃkiñci bhaṇḍakaṃ. Sesaṃ paṭhame vuttanayeneva veditabbaṃ.</p>

<p rend="subhead">3. Aññatarabrāhmaṇasuttavaṇṇanā</p>

<p rend="bodytext" n="54"><hi rend="paranum">54</hi><hi rend="dot">.</hi> Tatiye <hi rend="bold">sammodanīya</hi>nti sammodajananiṃ. <hi rend="bold">Sāraṇīya</hi>nti saritabbayuttakaṃ. <hi rend="bold">Vītisāretvā</hi>ti pariyosāpetvā. <hi rend="bold">Kittāvatā</hi>ti kittakena. <hi rend="bold">Sandiṭṭhiko dhammo hotī</hi>ti sāmaṃ passitabbo hoti. <hi rend="bold">Akāliko</hi>ti na kālantare phaladāyako. <hi rend="bold">Ehipassiko</hi>ti ‘‘ehi passā’’ti evaṃ dassetuṃ sakkāti āgamanīyapaṭipadaṃ pucchati. <hi rend="bold">Opaneyyiko</hi>ti attano cittaṃ upanetabbo. <hi rend="bold">Paccattaṃ veditabbo</hi>ti sāmaṃyeva jānitabbo. <hi rend="bold">Viññūhī</hi>ti paṇḍitehi. <hi rend="bold">Pariyādinnacitto</hi>ti ādinnagahitaparāmaṭṭhacitto hutvā. <hi rend="bold">Cetetī</hi>ti cinteti. Sesamettha uttānameva. Imasmiṃ pana sutte brāhmaṇena lokuttaramaggo pucchito, satthārāpi soyeva kathito. So hi sāmaṃ passitabbattā sandiṭṭhiko nāmāti.</p>

<p rend="subhead">4. Paribbājakasuttavaṇṇanā</p>

<p rend="bodytext" n="55"><hi rend="paranum">55</hi><hi rend="dot">.</hi> Catutthe <hi rend="bold">brāhmaṇaparibbājako</hi>ti brāhmaṇajātiko paribbājako, na khattiyādijātiko. <hi rend="bold">Attatthampī</hi>ti diṭṭhadhammikasamparāyikaṃ lokiyalokuttaramissakaṃ attano atthaṃ.</p>

<p rend="subhead">5. Nibbutasuttavaṇṇanā</p>

<p rend="bodytext" n="56"><hi rend="paranum">56</hi><hi rend="dot">.</hi> Pañcame <hi rend="bold">akālika</hi>nti na kālantare pattabbaṃ. <hi rend="bold">Opaneyyika</hi>nti paṭipattiyā upagantabbaṃ.</p>

<p rend="subhead">6. Palokasuttavaṇṇanā</p>

<p rend="bodytext" n="57"><hi rend="paranum">57</hi><hi rend="dot">.</hi> Chaṭṭhe <hi rend="bold">ācariyapācariyāna</hi>nti ācariyānañceva ācariyācariyānañca. <hi rend="bold">Avīci maññe phuṭo ahosī</hi>ti yathā avīci mahānirayo nirantaraphuṭo nerayikasattehi paripuṇṇo, manussehi <pb ed="V" n="2.0140" /> evaṃ paripuṇṇo hoti. <hi rend="bold">Kukkuṭasaṃpātikā</hi>ti ekagāmassa chadanapiṭṭhito uppatitvā itaragāmassa <pb ed="M" n="2.0142" /><pb ed="P" n="2.0257" /> chadanapiṭṭhe patanasaṅkhāto kukkuṭasaṃpāto etāsu atthīti kukkuṭasaṃpātikā. Kukkuṭasaṃpādikātipi pāṭho, gāmantarato gāmantaraṃ kukkuṭānaṃ padasā gamanasaṅkhāto kukkuṭasaṃpādo etāsu atthīti attho. Ubhayampetaṃ ghananivāsataṃyeva dīpeti. <hi rend="bold">Adhammarāgarattā</hi>ti rāgo nāma ekanteneva adhammo, attano parikkhāresu pana uppajjamāno na adhammarāgoti adhippeto, paraparikkhāresu uppajjamānova adhammarāgoti. <hi rend="bold">Visamalobhābhibhūtā</hi>ti lobhassa samakālo nāma natthi, ekantaṃ visamova esa. Attanā pariggahitavatthumhi pana uppajjamāno samalobho nāma, parapariggahitavatthumhi uppajjamānova visamoti adhippeto. <hi rend="bold">Micchādhammaparetā</hi>ti avatthupaṭisevanasaṅkhātena micchādhammena samannāgatā. <hi rend="bold">Devo na sammā dhāraṃ anuppavecchatī</hi>ti vassitabbayutte kāle vassaṃ na vassati. <hi rend="bold">Dubbhikkha</hi>nti dullabhabhikkhaṃ. <hi rend="bold">Dussassa</hi>nti vividhasassānaṃ asampajjanena dussassaṃ. <hi rend="bold">Setaṭṭhika</hi>nti sasse sampajjamāne pāṇakā patanti, tehi daṭṭhattā nikkhantanikkhantāni sālisīsāni setavaṇṇāni honti nissārāni. Taṃ sandhāya vuttaṃ ‘‘setaṭṭhika’’nti. <hi rend="bold">Salākāvutta</hi>nti vapitaṃ vapitaṃ sassaṃ salākāmattameva sampajjati, phalaṃ na detīti attho. <hi rend="bold">Yakkhā</hi>ti yakkhādhipatino. <hi rend="bold">Vāḷe amanusse ossajjantī</hi>ti caṇḍayakkhe manussapathe vissajjenti, te laddhokāsā mahājanaṃ jīvitakkhayaṃ pāpenti.</p>

<p rend="subhead">7. Vacchagottasuttavaṇṇanā</p>

<p rend="bodytext" n="58"><hi rend="paranum">58</hi><hi rend="dot">.</hi> Sattame <hi rend="bold">mahapphala</hi>nti mahāvipākaṃ. <hi rend="bold">Dhammassa cānudhammaṃ byākarontī</hi>ti ettha <hi rend="bold">dhammo</hi> nāma kathitakathā, <hi rend="bold">anudhammo</hi> nāma kathitassa paṭikathanaṃ. <hi rend="bold">Sahadhammiko</hi>ti sakāraṇo sahetuko. <hi rend="bold">Vādānupāto</hi>ti vādassa anupāto, anupatanaṃ pavattīti attho. <hi rend="bold">Gārayhaṃ</hi><pb ed="P" n="2.0258" /><hi rend="bold">ṭhāna</hi>nti garahitabbayuttaṃ kāraṇaṃ. Idaṃ vuttaṃ hoti – bhotā gotamena vuttā sakāraṇā vādappavatti kiñcipi gārayhaṃ kāraṇaṃ na āgacchatīti. Atha vā tehi parehi vuttā sakāraṇā vādappavatti kiñci gārayhaṃ kāraṇaṃ na āgacchatīti pucchati.</p>

<p rend="bodytext"><hi rend="bold">Antarāyakaro</hi><pb ed="M" n="2.0143" /><hi rend="bold">hotī</hi>ti antarāyaṃ vināsaṃ kicchalābhakaṃ vilomakaṃ karoti. <hi rend="bold">Pāripanthiko</hi>ti panthadūhanacoro. <hi rend="bold">Khato ca hotī</hi>ti guṇakhananena khato hoti. <hi rend="bold">Upahato</hi>ti guṇupaghāteneva upahato.</p>

<p rend="bodytext"><hi rend="bold">Candanikāyā</hi>ti <pb ed="V" n="2.0141" /> asucikalalakūpe. <hi rend="bold">Oligalle</hi>ti niddhamanakalale. <hi rend="bold">So cā</hi>ti so sīlavāti vuttakhīṇāsavo. <hi rend="bold">Sīlakkhandhenā</hi>ti sīlarāsinā. Sesapadesupi eseva nayo. Ettha ca vimuttiñāṇadassanaṃ vuccati paccavekkhaṇañāṇaṃ, taṃ asekkhassa pavattattā asekkhanti vuttaṃ. Itarāni sikkhāpariyosānappattatāya sayampi asekkhāneva. Tāni ca pana lokuttarāni, paccavekkhaṇañāṇaṃ lokiyaṃ.</p>

<p rend="bodytext"><hi rend="bold">Rohiṇīsū</hi>ti rattavaṇṇāsu. <hi rend="bold">Sarūpāsū</hi>ti attano vacchakehi samānarūpāsu. <hi rend="bold">Pārevatāsū</hi>ti kapotavaṇṇāsu. <hi rend="bold">Danto</hi>ti nibbisevano. <hi rend="bold">Puṅgavo</hi>ti usabho. <hi rend="bold">Dhorayho</hi>ti dhuravāho. <hi rend="bold">Kalyāṇajavanikkamo</hi>ti kalyāṇena ujunā javena gantā. <hi rend="bold">Nāssa vaṇṇaṃ parikkhare</hi>ti assa goṇassa sarīravaṇṇaṃ na upaparikkhanti, dhuravahanakammameva pana upaparikkhanti. <hi rend="bold">Yasmiṃ kasmiñci jātiye</hi>ti yattha katthaci kulajāte. <hi rend="bold">Yāsu kāsuci etāsū</hi>ti etāsu khattiyādippabhedāsu yāsu kāsuci jātīsu.</p>

<p rend="bodytext"><hi rend="bold">Brahmacariyassa kevalī</hi>ti brahmacariyassa kevalena samannāgato, paripuṇṇabhāvena yuttoti attho. Khīṇāsavo hi sakalabrahmacārī nāma hoti. Tenetaṃ vuttaṃ. <hi rend="bold">Pannabhāro</hi>ti <pb ed="P" n="2.0259" /> oropitabhāro, khandhabhāraṃ kilesabhāraṃ kāmaguṇabhārañca oropetvā ṭhitoti attho. <hi rend="bold">Katakicco</hi>ti catūhi maggehi kiccaṃ katvā ṭhito. <hi rend="bold">Pāragū sabbadhammāna</hi>nti sabbadhammā vuccanti pañcakkhandhā dvādasāyatanāni aṭṭhārasa dhātuyo, tesaṃ sabbadhammānaṃ abhiññāpāraṃ, pariññāpāraṃ, pahānapāraṃ, bhāvanāpāraṃ, sacchikiriyāpāraṃ, samāpattipārañcāti chabbidhaṃ pāraṃ gatattā pāragū. <hi rend="bold">Anupādāyā</hi>ti aggahetvā. <hi rend="bold">Nibbuto</hi>ti kilesasantāparahito. <hi rend="bold">Viraje</hi>ti rāgadosamoharajarahite.</p>

<p rend="bodytext"><hi rend="bold">Avijānantā</hi>ti <pb ed="M" n="2.0144" /> khettaṃ ajānantā. <hi rend="bold">Dummedhā</hi>ti nippaññā. <hi rend="bold">Assutāvino</hi>ti khettavinicchayasavanena rahitā. <hi rend="bold">Bahiddhā</hi>ti imamhā sāsanā bahiddhā. <hi rend="bold">Na hi sante upāsare</hi>ti buddhapaccekabuddhakhīṇāsave uttamapurise na upasaṅkamanti. <hi rend="bold">Dhīrasammate</hi>ti paṇḍitehi sammate sambhāvite. <hi rend="bold">Mūlajātā patiṭṭhitā</hi>ti iminā sotāpannassa saddhaṃ dasseti. <hi rend="bold">Kule vā idha jāyare</hi>ti idha vā manussaloke khattiyabrāhmaṇavessakule jāyanti. Ayameva hi tividhā kulasampatti nāma. <hi rend="bold">Anupubbena nibbānaṃ, adhigacchantī</hi>ti sīlasamādhipaññāti ime guṇe pūretvā anukkamena nibbānaṃ adhigacchantīti.</p>

<p rend="subhead">8. Tikaṇṇasuttavaṇṇanā</p>

<p rend="bodytext" n="59"><hi rend="paranum">59</hi><hi rend="dot">.</hi> Aṭṭhame <pb ed="V" n="2.0142" /><hi rend="bold">tikaṇṇo</hi>ti tassa nāmaṃ. <hi rend="bold">Upasaṅkamī</hi>ti ‘‘samaṇo kira gotamo paṇḍito, gacchissāmi tassa santika’’nti cintetvā bhuttapātarāso mahājanaparivuto upasaṅkami. <hi rend="bold">Bhagavato sammukhā</hi>ti dasabalassa purato nisīditvā. <hi rend="bold">Vaṇṇaṃ bhāsatī</hi>ti kasmā bhāsati? So kira ito pubbe tathāgatassa santikaṃ agatapubbo. Athassa etadahosi – ‘‘buddhā nāma durāsadā, mayi paṭhamataraṃ akathente katheyya vā na vā. Sace na kathessati, atha maṃ samāgamaṭṭhāne kathentaṃ <pb ed="P" n="2.0260" /> evaṃ vakkhanti ‘tvaṃ idha kasmā kathesi, yena te samaṇassa gotamassa santikaṃ gantvā vacanamattampi na laddha’nti. Tasmā ‘evaṃ me ayaṃ garahā muccissatī’’’ti maññamāno bhāsati. Kiñcāpi brāhmaṇānaṃ vaṇṇaṃ bhāsati, tathāgatassa pana ñāṇaṃ ghaṭṭessāmīti adhippāyeneva bhāsati. <hi rend="bold">Evampi tevijjā brāhmaṇā</hi>ti tevijjakabrāhmaṇā evaṃpaṇḍitā evaṃdhīrā evaṃbyattā evaṃbahussutā evaṃvādino, evaṃsammatāti attho. <hi rend="bold">Itipī</hi>ti iminā tesaṃ paṇḍitādiākāraparicchedaṃ dasseti. Ettakena kāraṇena paṇḍitā…pe… ettakena kāraṇena sammatāti ayañhi ettha attho.</p>

<p rend="bodytext"><hi rend="bold">Yathā kathaṃ pana brāhmaṇā</hi>ti ettha <hi rend="bold">yathā</hi>ti kāraṇavacanaṃ, <hi rend="bold">kathaṃ panā</hi>ti pucchāvacanaṃ. Idaṃ vuttaṃ hoti – kathaṃ pana, brāhmaṇa, brāhmaṇā tevijjaṃ <pb ed="M" n="2.0145" /> paññāpenti. Yathā evaṃ sakkā hoti jānituṃ, taṃ kāraṇaṃ vadehīti. Taṃ sutvā brāhmaṇo ‘‘jānanaṭṭhāneyeva maṃ sammāsambuddho pucchi, no ajānanaṭṭhāne’’ti attamano hutvā <hi rend="bold">idha, bho gotamā</hi>tiādimāha. Tattha <hi rend="bold">ubhato</hi>ti dvīhipi pakkhehi. <hi rend="bold">Mātito ca pitito cā</hi>ti yassa mātā brāhmaṇī, mātu mātā brāhmaṇī, tassāpi mātā brāhmaṇī. Pitā brāhmaṇo, pitu pitā brāhmaṇo, tassāpi pitā brāhmaṇo, so ubhato sujāto mātito ca pitito ca. <hi rend="bold">Saṃsuddhagahaṇiko</hi>ti yassa saṃsuddhā mātu gahaṇī, kucchīti attho. ‘‘Samavepākiniyā gahaṇiyā’’ti pana ettha kammajatejodhātu gahaṇīti vuccati.</p>

<p rend="bodytext"><hi rend="bold">Yāva sattamā pitāmahayugā</hi>ti ettha pitu pitā pitāmaho, pitāmahassa yugaṃ pitāmahayugaṃ. <hi rend="bold">Yuga</hi>nti āyuppamāṇaṃ vuccati. Abhilāpamattameva cetaṃ, atthato pana pitāmahoyeva pitāmahayugaṃ. Tato uddhaṃ sabbepi pubbapurisā pitāmahaggahaṇeneva gahitā. Evaṃ yāva sattamo puriso, tāva saṃsuddhagahaṇiko, atha <pb ed="P" n="2.0261" /> vā akkhitto anupakkuṭṭho jātivādenāti <pb ed="V" n="2.0143" /> dasseti. <hi rend="bold">Akkhitto</hi>ti ‘‘apanetha etaṃ, kiṃ iminā’’ti evaṃ akkhitto anavakkhitto. <hi rend="bold">Anupakkuṭṭho</hi>ti na upakkuṭṭho, na akkosaṃ vā nindaṃ vā pattapubbo. Kena kāraṇenāti? <hi rend="bold">Jātivādena</hi>. ‘‘Itipi hīnajātiko eso’’ti evarūpena vacanenāti attho.</p>

<p rend="bodytext"><hi rend="bold">Ajjhāyako</hi>ti idaṃ ‘‘na dānime jhāyanti, na dānime jhāyantīti kho, vāseṭṭha, ajjhāyakā ajjhāyakāteva tatiyaṃ akkharaṃ upanibbatta’’nti (dī. ni. 3.132) evaṃ paṭhamakappikakāle jhānavirahitānaṃ brāhmaṇānaṃ garahavacanaṃ uppannaṃ. Idāni pana taṃ ajjhāyatīti ajjhāyako, mante parivattetīti iminā atthena pasaṃsāvacanaṃ katvā voharanti. Mante dhāretīti <hi rend="bold">mantadharo</hi>.</p>

<p rend="bodytext"><hi rend="bold">Tiṇṇaṃ vedāna</hi>nti irubbedayajubbedasāmabbedānaṃ. Oṭṭhapahatakaraṇavasena pāraṃ gatoti <hi rend="bold">pāragū</hi>. Saha nighaṇḍunā ca keṭubhena ca <hi rend="bold">sanighaṇḍukeṭubhānaṃ. Nighaṇḍū</hi>ti nāmanighaṇḍurukkhādīnaṃ vevacanapakāsakasatthaṃ. <hi rend="bold">Keṭubha</hi>nti kiriyākappavikappo kavīnaṃ upakārāya satthaṃ. Saha akkharappabhedena <pb ed="M" n="2.0146" /><hi rend="bold">sākkharappabhedānaṃ. Akkharappabhedo</hi>ti sikkhā ca nirutti ca. <hi rend="bold">Itihāsapañcamāna</hi>nti āthabbaṇavedaṃ catutthaṃ katvā itiha āsa, itiha āsāti īdisavacanapaṭisaṃyutto purāṇakathāsaṅkhāto khattavijjāsaṅkhāto vā itihāso pañcamo etesanti itihāsapañcamā. Tesaṃ itihāsapañcamānaṃ vedānaṃ.</p>

<p rend="bodytext">Padaṃ tadavasesañca byākaraṇaṃ adhīyati vedeti cāti <hi rend="bold">padako veyyākaraṇo. Lokāyataṃ</hi> vuccati vitaṇḍavādasatthaṃ. <hi rend="bold">Mahāpurisalakkhaṇa</hi>nti mahāpurisānaṃ buddhādīnaṃ lakkhaṇadīpakaṃ dvādasasahassaganthapamāṇaṃ satthaṃ, yattha soḷasasahassagāthāpadaparimāṇā buddhamantā nāma ahesuṃ, yesaṃ vasena ‘‘iminā lakkhaṇena samannāgatā buddhā nāma honti <pb ed="P" n="2.0262" />, iminā paccekabuddhā, dve aggasāvakā, asīti mahāsāvakā, buddhamātā, buddhapitā, aggupaṭṭhākā, aggupaṭṭhāyikā, rājā cakkavattī’’ti ayaṃ viseso ñāyati. <hi rend="bold">Anavayo</hi>ti imesu lokāyatamahāpurisalakkhaṇesu anūno paripūrakārī, avayo na hotīti vuttaṃ hoti. Avayo nāma yo tāni atthato ca ganthato ca sandhāretuṃ na sakkoti. Atha vā <hi rend="bold">anavayo</hi>ti anu avayo, sandhivasena ukāralopo. Anu avayo paripuṇṇasippoti attho.</p>

<p rend="bodytext"><hi rend="bold">Tena</hi><pb ed="V" n="2.0144" /><hi rend="bold">hī</hi>ti idaṃ bhagavā naṃ āyācantaṃ disvā ‘‘idānissa pañhaṃ kathetuṃ kālo’’ti ñatvā āha. Tassattho – yasmā maṃ āyācasi, tasmā suṇāhīti. <hi rend="bold">Vivicceva kāmehī</hi>tiādi visuddhimagge (visuddhi. 1.70) vitthāritameva. Idha panetaṃ tissannaṃ vijjānaṃ pubbabhāgapaṭipattidassanatthaṃ vuttanti veditabbaṃ. Tattha dvinnaṃ vijjānaṃ anupadavaṇṇanā ceva bhāvanānayo ca visuddhimagge (visuddhi. 2.402 ādayo) vitthāritova.</p>

<p rend="bodytext"><hi rend="bold">Paṭhamā vijjā</hi>ti paṭhamaṃ uppannāti paṭhamā, viditakaraṇaṭṭhena vijjā. Kiṃ viditaṃ karoti? Pubbenivāsaṃ. <hi rend="bold">Avijjā</hi>ti tasseva pubbenivāsassa aviditakaraṇaṭṭhena tappaṭicchādako moho vuccati. <hi rend="bold">Tamo</hi>ti sveva moho paṭicchādakaṭṭhena tamoti vuccati. <hi rend="bold">Āloko</hi>ti sāyeva vijjā obhāsakaraṇaṭṭhena ālokoti vuccati. Ettha ca vijjā adhigatāti ayaṃ attho <pb ed="M" n="2.0147" />. Sesaṃ pasaṃsāvacanaṃ. Yojanā panettha ayamassa vijjā adhigatā, athassa adhigatavijjassa avijjā vihatā vinaṭṭhāti attho. Kasmā? Yasmā vijjā uppannā. Itarasmimpi padadvaye eseva nayo. <hi rend="bold">Yathā ta</hi>nti ettha <hi rend="bold">yathā</hi>ti opammaṃ, <hi rend="bold">ta</hi>nti nipātamattaṃ. Satiyā avippavāsena <hi rend="bold">appamattassa</hi>. Vīriyātāpena <hi rend="bold">ātāpino</hi>. Kāye ca jīvite ca anapekkhatāya <hi rend="bold">pahitattassa</hi>. Pesitattassāti attho. Idaṃ vuttaṃ hoti – yathā appamattassa ātāpino pahitattassa viharato avijjā vihaññeyya, vijjā uppajjeyya. Tamo vihaññeyya, āloko uppajjeyya, evameva tassa avijjā vihatā <pb ed="P" n="2.0263" />, vijjā uppannā. Tamo vihato, āloko uppanno. Etassa tena padhānānuyogassa anurūpameva phalaṃ laddhanti.</p>

<p rend="bodytext">Cutūpapātakathāyaṃ <hi rend="bold">vijjā</hi>ti dibbacakkhuñāṇavijjā. <hi rend="bold">Avijjā</hi>ti sattānaṃ cutipaṭisandhippaṭicchādikā avijjā. Sesaṃ vuttanayameva.</p>

<p rend="bodytext">Tatiyavijjāya <hi rend="bold">so evaṃ samāhite citte</hi>ti vipassanāpādakaṃ catutthajjhānacittaṃ veditabbaṃ. <hi rend="bold">Āsavānaṃ khayañāṇāyā</hi>ti arahattamaggañāṇatthāya. Arahattamaggo hi āsavavināsanato āsavānaṃ khayoti vuccati, tatra cetaṃ ñāṇaṃ tattha pariyāpannattāti. <hi rend="bold">Cittaṃ abhininnāmetī</hi>ti vipassanācittaṃ abhinīharati. <hi rend="bold">So idaṃ dukkha</hi>nti evamādīsu ettakaṃ dukkhaṃ, na ito bhiyyoti sabbampi dukkhasaccaṃ sarasalakkhaṇappaṭivedhena yathābhūtaṃ pajānāti paṭivijjhati, tassa ca dukkhassa nibbattikaṃ taṇhaṃ ‘‘ayaṃ dukkhasamudayo’’ti, tadubhayampi yaṃ ṭhānaṃ patvā nirujjhati <pb ed="V" n="2.0145" />, taṃ tesaṃ apavattiṃ nibbānaṃ ‘‘ayaṃ dukkhanirodho’’ti. Tassa ca sampāpakaṃ ariyamaggaṃ ‘‘ayaṃ dukkhanirodhagāminī paṭipadā’’ti sarasalakkhaṇappaṭivedhena yathābhūtaṃ pajānāti paṭivijjhatīti evamattho veditabbo.</p>

<p rend="bodytext">Evaṃ sarūpato saccāni dassetvā idāni kilesavasena pariyāyato dassento <hi rend="bold">ime āsavā</hi>tiādimāha. <hi rend="bold">Tassa evaṃ jānato evaṃ passato</hi>ti tassa bhikkhuno evaṃ jānantassa evaṃ passantassa. Saha vipassanāya koṭippattaṃ maggaṃ kathesi. <hi rend="bold">Kāmāsavā</hi>ti kāmāsavato. <hi rend="bold">Vimuccatī</hi>ti iminā maggakkhaṇaṃ dasseti. Maggakkhaṇe hi cittaṃ vimuccati, phalakkhaṇe <pb ed="M" n="2.0148" /> vimuttaṃ hoti. <hi rend="bold">Vimuttasmiṃ vimuttamiti ñāṇa</hi>nti iminā paccavekkhaṇañāṇaṃ dasseti. <hi rend="bold">Khīṇā jātī</hi>tiādīhi tassa bhūmiṃ. Tena hi ñāṇena so paccavekkhanto khīṇā jātītiādīni pajānāti. Katamā panassa <pb ed="P" n="2.0264" /> jāti khīṇā, kathañca naṃ pajānātīti? Na tāvassa atītā jāti khīṇā pubbeva khīṇattā, na anāgatā, anāgate vāyāmābhāvato, na paccuppannā, vijjamānattā. Yā pana maggassa abhāvitattā uppajjeyya ekacatupañcavokārabhavesu ekacatupañcakkhandhappabhedā jāti, sā maggassa bhāvitattā anuppādadhammataṃ āpajjanena khīṇā. Taṃ so maggabhāvanāya pahīnakilese paccavekkhitvā kilesābhāve vijjamānampi kammaṃ āyatiappaṭisandhikaṃ hotīti jānanto pajānāti.</p>

<p rend="bodytext"><hi rend="bold">Vusita</hi>nti vutthaṃ parivutthaṃ, kataṃ caritaṃ niṭṭhitanti attho. <hi rend="bold">Brahmacariya</hi>nti maggabrahmacariyaṃ. Puthujjanakalyāṇakena hi saddhiṃ satta sekkhā brahmacariyavāsaṃ vasanti nāma, khīṇāsavo vutthavāso. Tasmā so attano brahmacariyavāsaṃ paccavekkhanto ‘‘vusitaṃ brahmacariya’’nti pajānāti. <hi rend="bold">Kataṃ karaṇīya</hi>nti catūsu saccesu catūhi maggehi pariññāpahānasacchikiriyābhāvanābhisamayavasena soḷasavidhampi kiccaṃ niṭṭhāpitanti attho. Puthujjanakalyāṇakādayo hi taṃ kiccaṃ karonti, khīṇāsavo katakaraṇīyo. Tasmā so attano karaṇīyaṃ paccavekkhanto ‘‘kataṃ karaṇīya’’nti pajānāti. <hi rend="bold">Nāparaṃ itthattāyā</hi>ti puna itthabhāvāya, evaṃ soḷasavidhakiccabhāvāya kilesakkhayāya vā maggabhāvanākiccaṃ me natthīti pajānāti. Atha vā <hi rend="bold">itthattāyā</hi>ti itthabhāvato, imasmā evaṃ pakārā idāni vattamānakkhandhasantānā aparaṃ khandhasantānaṃ mayhaṃ natthi, ime pana pañcakkhandhā pariññātā tiṭṭhanti chinnamūlakā rukkhā viya. Te carimakaviññāṇanirodhena anupādāno viya jātavedo nibbāyissantīti pajānāti. Idha <pb ed="V" n="2.0146" /><hi rend="bold">vijjā</hi>ti arahattamaggañāṇavijjā. <hi rend="bold">Avijjā</hi>ti catusaccappaṭicchādikā avijjā. Sesaṃ vuttanayameva.</p>

<p rend="bodytext"><hi rend="bold">Anuccāvacasīlassā</hi>ti yassa sīlaṃ kālena hāyati, kālena vaḍḍhati, so uccāvacasīlo nāma hoti. Khīṇāsavassa pana sīlaṃ <pb ed="P" n="2.0265" /> ekantavaḍḍhitameva. Tasmā so anuccāvacasīlo nāma hoti. <hi rend="bold">Vasībhūta</hi>nti <pb ed="M" n="2.0149" /> vasippattaṃ. <hi rend="bold">Susamāhita</hi>nti suṭṭhu samāhitaṃ, ārammaṇamhi suṭṭhapitaṃ. <hi rend="bold">Dhīra</hi>nti dhitisampannaṃ. <hi rend="bold">Maccuhāyina</hi>nti maccuṃ jahitvā ṭhitaṃ. <hi rend="bold">Sabbappahāyina</hi>nti sabbe pāpadhamme pajahitvā ṭhitaṃ. <hi rend="bold">Buddha</hi>nti catusaccabuddhaṃ. <hi rend="bold">Antimadehina</hi>nti sabbapacchimasarīradhārinaṃ. <hi rend="bold">Taṃ namassanti gotama</hi>nti taṃ gotamagottaṃ buddhasāvakā namassanti. Atha vā gotamabuddhassa sāvakopi gotamo, taṃ gotamaṃ devamanussā namassantīti attho.</p>

<p rend="bodytext"><hi rend="bold">Pubbenivāsa</hi>nti pubbenivutthakkhandhaparamparaṃ. <hi rend="bold">Yovetī</hi>ti yo aveti avagacchati. Yovedītipi pāṭho. Yo avedi, viditaṃ pākaṭaṃ katvā ṭhitoti attho. <hi rend="bold">Saggāpāyañca passatī</hi>ti cha kāmāvacare nava brahmaloke cattāro ca apāye passati. <hi rend="bold">Jātikkhayaṃ patto</hi>ti arahattaṃ patto. <hi rend="bold">Abhiññāvosito</hi>ti jānitvā kiccavosānena vosito. <hi rend="bold">Munī</hi>ti moneyyena samannāgato khīṇāsavamuni. <hi rend="bold">Etāhī</hi>ti heṭṭhā niddiṭṭhāhi pubbenivāsañāṇādīhi. <hi rend="bold">Nāññaṃ lapitalāpana</hi>nti yo panañño tevijjoti aññehi lapitavacanamattameva lapati, tamahaṃ tevijjoti na vadāmi, attapaccakkhato ñatvā parassapi tisso vijjā kathentamevāhaṃ tevijjoti vadāmīti attho. <hi rend="bold">Kala</hi>nti koṭṭhāsaṃ. <hi rend="bold">Nāgghatī</hi>ti na pāpuṇāti. Idāni brāhmaṇo bhagavato kathāya pasanno pasannākāraṃ karonto <hi rend="bold">abhikkanta</hi>ntiādimāha.</p>

<p rend="subhead">9. Jāṇussoṇisuttavaṇṇanā</p>

<p rend="bodytext" n="60"><hi rend="paranum">60</hi><hi rend="dot">.</hi> Navame <hi rend="bold">yassassū</hi>ti yassa bhaveyyuṃ. <hi rend="bold">Yañño</hi>tiādīsu yajitabboti yañño, deyyadhammassetaṃ nāmaṃ. <hi rend="bold">Saddha</hi>nti <pb ed="P" n="2.0266" /> matakabhattaṃ. <hi rend="bold">Thālipāko</hi>ti varapurisānaṃ dātabbayuttaṃ bhattaṃ. <hi rend="bold">Deyyadhamma</hi>nti vuttāvasesaṃ yaṃkiñci deyyadhammaṃ nāma. <hi rend="bold">Tevijjesu brāhmaṇesu dānaṃ dadeyyā</hi>ti sabbametaṃ dānaṃ tevijjesu dadeyya, tevijjā brāhmaṇāva paṭiggahetuṃ yuttāti dasseti. Sesamettha heṭṭhā vuttanayamevāti.</p>

<p rend="subhead">10. Saṅgāravasuttavaṇṇanā</p>

<p rend="bodytext" n="61"><hi rend="paranum">61</hi><hi rend="dot">.</hi> Dasame <pb ed="V" n="2.0147" /><hi rend="bold">saṅgāravo</hi>ti evaṃnāmako rājagahanagare jiṇṇapaṭisaṅkharaṇakārako āyuttakabrāhmaṇo. <hi rend="bold">Upasaṅkamī</hi>ti bhuttapātarāso hutvā mahājanaparivuto upasaṅkami. <hi rend="bold">Mayamassū</hi>ti ettha <hi rend="bold">assū</hi>ti <pb ed="M" n="2.0150" /> nipātamattaṃ, mayaṃ, bho gotama, brāhmaṇā nāmāti idameva atthapadaṃ. <hi rend="bold">Yaññaṃ yajāmā</hi>ti bāhirasamaye sabbacatukkena sabbaṭṭhakena sabbasoḷasakena sabbadvattiṃsāya sabbacatusaṭṭhiyā sabbasatena sabbapañcasatenāti ca evaṃ pāṇaghātapaṭisaṃyutto yañño nāma hoti. Taṃ sandhāyevamāha. <hi rend="bold">Anekasārīrika</hi>nti anekasarīrasambhavaṃ. <hi rend="bold">Yadida</hi>nti yā esā. <hi rend="bold">Yaññādhikaraṇa</hi>nti yajanakāraṇā ceva yājanakāraṇā cāti attho. Ekasmiñhi bahūnaṃ dadantepi dāpentepi bahūsupi bahūnaṃ dentesupi dāpentesupi puññapaṭipadā anekasārīrikā nāma hoti. Taṃ sandhāyetaṃ vuttaṃ. Tuyhañca tuyhañca yajāmīti vadantassāpi tvañca tvañca yajāhīti āṇāpentassāpi ca anekasārīrikāva hoti. Tampi sandhāyetaṃ vuttaṃ. <hi rend="bold">Yassa vā tassa vā</hi>ti yasmā vā tasmā vā. <hi rend="bold">Ekamattānaṃ dametī</hi>ti attano indriyadamanavasena ekaṃ attānameva dameti. <hi rend="bold">Ekamattānaṃ sametī</hi>ti attano rāgādisamanavasena ekaṃ attānameva sameti. <hi rend="bold">Parinibbāpetī</hi>ti <pb ed="P" n="2.0267" /> rāgādiparinibbāneneva parinibbāpeti. <hi rend="bold">Evamassāya</hi>nti evaṃ santepi ayaṃ.</p>

<p rend="bodytext">Evamidaṃ brāhmaṇassa kathaṃ sutvā satthā cintesi – ‘‘ayaṃ brāhmaṇo pasughātakasaṃyuttaṃ mahāyaññaṃ anekasārīrikaṃ puññapaṭipadaṃ vadeti, pabbajjāmūlakaṃ pana puññuppattipaṭipadaṃ ekasārīrikanti vadeti. Nevāyaṃ ekasārīrikaṃ jānāti, na anekasārīrikaṃ, handassa ekasārīrikañca anekasārīrikañca paṭipadaṃ desessāmī’’ti upari desanaṃ vaḍḍhento <hi rend="bold">tena hi brāhmaṇā</hi>tiādimāha. Tattha <hi rend="bold">yathā te khameyyā</hi>ti yathā tuyhaṃ rucceyya. <hi rend="bold">Idha tathāgato loke uppajjatī</hi>tiādi visuddhimagge vitthāritameva. <hi rend="bold">Ethāyaṃ maggo</hi>ti etha tumhe, ahamanusāsāmi, ayaṃ maggo. <hi rend="bold">Ayaṃ paṭipadā</hi>ti tasseva vevacanaṃ. <hi rend="bold">Yathā paṭipanno</hi>ti yena maggena paṭipanno. <hi rend="bold">Anuttaraṃ brahmacariyogadha</hi>nti arahattamaggasaṅkhātassa brahmacariyassa anuttaraṃ ogadhaṃ uttamapatiṭṭhābhūtaṃ nibbānaṃ. <hi rend="bold">Iccāya</hi>nti iti ayaṃ.</p>

<p rend="bodytext"><hi rend="bold">Appaṭṭhatarā</hi>ti yattha bahūhi veyyāvaccakarehi vā upakaraṇehi vā attho natthi. <hi rend="bold">Appasamārambhatarā</hi>ti yattha bahūnaṃ kammacchedavasena pīḷāsaṅkhāto <pb ed="M" n="2.0151" /> samārambho natthi. <hi rend="bold">Seyyathāpi bhavaṃ gotamo <pb ed="V" n="2.0148" />, bhavaṃ cānando, ete me pujjā</hi>ti yathā bhavaṃ gotamo, bhavañcānando, evarūpā mama pūjitā, tumheyeva dve janā mayhaṃ pujjā ca pāsaṃsā cāti imamatthaṃ sandhāyetaṃ vadati. Tassa kira evaṃ ahosi – ‘‘ānandatthero maṃyeva imaṃ pañhaṃ kathāpetukāmo, attano kho pana vaṇṇe vutte padussanako nāma natthī’’ti. Tasmā pañhaṃ akathetukāmo vaṇṇabhaṇanena vikkhepaṃ karonto evamāha.</p>

<p rend="bodytext"><hi rend="bold">Na</hi><pb ed="P" n="2.0268" /><hi rend="bold">kho tyāha</hi>nti na kho te ahaṃ. Theropi kira cintesi – ‘‘ayaṃ brāhmaṇo pañhaṃ akathetukāmo parivattati, imaṃ pañhaṃ etaṃyeva kathāpessāmī’’ti. Tasmā naṃ evamāha.</p>

<p rend="bodytext"><hi rend="bold">Sahadhammika</hi>nti sakāraṇaṃ. <hi rend="bold">Saṃsādetī</hi>ti saṃsīdāpeti. <hi rend="bold">No vissajjetī</hi>ti na katheti. <hi rend="bold">Yaṃnūnāhaṃ parimoceyya</hi>nti yaṃnūnāhaṃ ubhopete vihesato parimoceyyaṃ. Brāhmaṇo hi ānandena pucchitaṃ pañhaṃ akathento viheseti, ānandopi brāhmaṇaṃ akathentaṃ kathāpento. Iti ubhopete vihesato mocessāmīti cintetvā evamāha. <hi rend="bold">Kā nvajjā</hi>ti kā nu ajja. <hi rend="bold">Antarākathā udapādī</hi>ti aññissā kathāya antarantare katarā kathā uppajjīti pucchati. Tadā kira rājantepure tīṇi pāṭihāriyāni ārabbha kathā udapādi, taṃ pucchāmīti satthā evamāha. Atha brāhmaṇo ‘‘idāni vattuṃ sakkhissāmī’’ti rājantepure uppannaṃ kathaṃ ārocento <hi rend="bold">ayaṃ khvajja, bho gotamā</hi>tiādimāha. Tattha <hi rend="bold">ayaṃ khvajjā</hi>ti ayaṃ kho ajja. <hi rend="bold">Pubbe suda</hi>nti ettha <hi rend="bold">suda</hi>nti nipātamattaṃ. <hi rend="bold">Uttari manussadhammā</hi>ti dasakusalakammapathasaṅkhātā manussadhammā uttariṃ. <hi rend="bold">Iddhipāṭihāriyaṃ dassesu</hi>nti bhikkhācāraṃ gacchantā ākāseneva gamiṃsu ceva āgamiṃsu cāti evaṃ pubbe pavattaṃ ākāsagamanaṃ sandhāyevamāha. <hi rend="bold">Etarahi pana bahutarā ca bhikkhū</hi>ti idaṃ so brāhmaṇo ‘‘pubbe bhikkhū ‘cattāro paccaye uppādessāmā’ti maññe evamakaṃsu, idāni paccayānaṃ uppannabhāvaṃ ñatvā soppena ceva pamādena ca vītināmentī’’ti laddhiyā evamāha.</p>

<p rend="bodytext"><hi rend="bold">Pāṭihāriyānī</hi>ti <pb ed="M" n="2.0152" /> paccanīkapaṭiharaṇavasena pāṭihāriyāni. <hi rend="bold">Iddhipāṭihāriya</hi>nti ijjhanavasena iddhi, paṭiharaṇavasena pāṭihāriyaṃ, iddhiyeva pāṭihāriyaṃ iddhipāṭihāriyaṃ. Itaresupi <pb ed="P" n="2.0269" /> eseva nayo. <hi rend="bold">Anekavihitaṃ iddhividha</hi>ntiādīnaṃ attho ceva bhāvanānayo ca visuddhimagge (visuddhi. 2.365) vitthāritova.</p>

<p rend="bodytext"><hi rend="bold">Nimittena</hi><pb ed="V" n="2.0149" /><hi rend="bold">ādisatī</hi>ti āgatanimittena vā gatanimittena vā ṭhitanimittena vā ‘‘idaṃ nāma bhavissatī’’ti katheti. Tatridaṃ vatthu – eko kira rājā tisso muttā gahetvā purohitaṃ pucchi ‘‘kiṃ me, ācariya, hatthe’’ti. So ito cito ca olokesi, tena ca samayena ekā sarabū ‘‘makkhikaṃ gahessāmī’’ti pakkhantā, gahaṇakāle makkhikā palātā. So makkhikāya muttattā ‘‘muttā mahārājā’’ti āha. Muttā tāva hontu, kati muttāti. So puna nimittaṃ olokesi. Athāvidūre kukkuṭo tikkhattuṃ saddaṃ nicchāresi. Brāhmaṇo ‘‘tisso mahārājā’’ti āha. Evaṃ ekacco āgatanimittena katheti. Etenupāyena gataṭhitanimittehipi kathanaṃ veditabbaṃ. <hi rend="bold">Evampi te mano</hi>ti evaṃ tava mano somanassito vā domanassito vā kāmavitakkādisaṃyutto vāti. Dutiyaṃ tasseva vevacanaṃ. <hi rend="bold">Itipi te citta</hi>nti itipi tava cittaṃ, imañca imañca atthaṃ cintayamānaṃ pavattatīti attho. <hi rend="bold">Bahuṃ cepi ādisatī</hi>ti bahuṃ cepi katheti. <hi rend="bold">Tatheva taṃ hotī</hi>ti yathā kathitaṃ, tatheva hoti.</p>

<p rend="bodytext"><hi rend="bold">Amanussāna</hi>nti yakkhapisācādīnaṃ. <hi rend="bold">Devatāna</hi>nti cātumahārājikādīnaṃ. <hi rend="bold">Saddaṃ sutvā</hi>ti aññassa cittaṃ ñatvā kathentānaṃ sutvā. <hi rend="bold">Vitakkavipphārasadda</hi>nti vitakkavipphāravasena uppannaṃ vippalapantānaṃ suttappamattādīnaṃ saddaṃ. <hi rend="bold">Sutvā</hi>ti taṃ sutvā. Yaṃ vitakkayato tassa so saddo uppanno, tassa vasena ‘‘evampi te mano’’tiādisati.</p>

<p rend="bodytext">Tatrimāni vatthūni – eko kira manusso ‘‘aṭṭaṃ karissāmī’’ti gāmā nagaraṃ gacchanto <pb ed="P" n="2.0270" /> nikkhantaṭṭhānato paṭṭhāya ‘‘vinicchayasabhāyaṃ rañño ca rājamahāmattānañca idaṃ kathessāmi idaṃ kathessāmī’’ti vitakkento rājakulaṃ gato viya rañño purato ṭhito viya aṭṭakārakena saddhiṃ <pb ed="M" n="2.0153" /> kathento viya ca ahosi, tassa taṃ vitakkavipphāravasena niccharantaṃ saddaṃ sutvā eko puriso ‘‘kenaṭṭhena gacchasī’’ti āha. Aṭṭakammenāti. Gaccha, jayo te bhavissatīti. So gantvā aṭṭaṃ katvā jayameva pāpuṇi.</p>

<p rend="bodytext">Aparopi thero moḷiyagāme piṇḍāya cari. Atha naṃ nikkhamantaṃ ekā dārikā aññavihitā na addasa. So gāmadvāre ṭhatvā nivattitvā oloketvā taṃ disvā vitakkento agamāsi. Gacchantoyeva ca ‘‘kiṃ nu kho kurumānā dārikā na addasā’’ti vacībhedaṃ akāsi. Passe ṭhito eko puriso sutvā ‘‘tumhe, bhante, moḷiyagāme caritthā’’ti āha.</p>

<p rend="bodytext"><hi rend="bold">Manosaṅkhārā</hi><pb ed="V" n="2.0150" /><hi rend="bold">paṇihitā</hi>ti cittasaṅkhārā suṭṭhapitā. <hi rend="bold">Vitakkessatī</hi>ti vitakkayissati pavattayissatīti pajānāti. Pajānanto ca āgamanena jānāti, pubbabhāgena jānāti, antosamāpattiyaṃ cittaṃ apaloketvā jānāti. <hi rend="bold">Āgamanena jānāti</hi> nāma kasiṇaparikammakāleyeva ‘‘yenākārenesa kasiṇabhāvanaṃ āraddho paṭhamajjhānaṃ vā…pe… catutthajjhānaṃ vā aṭṭha vā samāpattiyo nibbattessatī’’ti jānāti. <hi rend="bold">Pubbabhāgena jānāti</hi> nāma paṭhamavipassanāya āraddhāyayeva jānāti, ‘‘yenākārena esa vipassanaṃ āraddho sotāpattimaggaṃ vā nibbattessati…pe… arahattamaggaṃ vā nibbattessatī’’ti jānāti. <hi rend="bold">Antosamāpattiyaṃ cittaṃ oloketvā jānāti</hi> nāma – ‘‘yenākārena imassa manosaṅkhārā suṭṭhapitā, imassa nāma cittassa anantarā imaṃ nāma vitakkaṃ vitakkessati, ito vuṭṭhitassa etassa hānabhāgiyo vā samādhi bhavissati <pb ed="P" n="2.0271" /> ṭhitibhāgiyo vā visesabhāgiyo vā nibbedhabhāgiyo vā, abhiññāyo vā nibbattessatī’’ti jānāti. Tattha puthujjano cetopariyañāṇalābhī puthujjanānaṃyeva cittaṃ jānāti, na ariyānaṃ. Ariyesupi heṭṭhimo uparimassa cittaṃ na jānāti, uparimo pana heṭṭhimassa jānāti. Etesu ca sotāpanno sotāpattiphalasamāpattiṃ samāpajjati…pe… arahā arahattaphalasamāpattiṃ samāpajjati. Uparimo heṭṭhimaṃ na samāpajjati. Tesañhi heṭṭhimā heṭṭhimā samāpatti tatravattiyeva hoti. <hi rend="bold">Tatheva taṃ</hi><pb ed="M" n="2.0154" /><hi rend="bold">hotī</hi>ti etaṃ ekaṃsena tatheva hoti. Cetopariyañāṇavasena ñātañhi aññathābhāvi nāma natthi.</p>

<p rend="bodytext"><hi rend="bold">Evaṃ vitakkethā</hi>ti evaṃ nekkhammavitakkādayo pavattentā vitakketha. <hi rend="bold">Mā evaṃ vitakkayitthā</hi>ti evaṃ kāmavitakkādayo pavattentā mā vitakkayittha. <hi rend="bold">Evaṃ manasi karothā</hi>ti evaṃ aniccasaññameva, dukkhasaññādīsu vā aññataraṃ manasi karotha. <hi rend="bold">Mā eva</hi>nti niccantiādinā nayena mā manasā karittha. <hi rend="bold">Ida</hi>nti idaṃ pañcakāmaguṇarāgaṃ pajahatha. <hi rend="bold">Idañca upasampajjā</hi>ti idaṃ catumaggaphalappabhedaṃ lokuttaradhammameva upasampajja pāpuṇitvā nipphādetvā viharatha.</p>

<p rend="bodytext"><hi rend="bold">Māyāsahadhammarūpaṃ viya khāyatī</hi>ti māyāya samānakāraṇajātikaṃ viya hutvā upaṭṭhāti. Māyākāropi hi udakaṃ gahetvā telaṃ karoti, telaṃ gahetvā udakanti evaṃ anekarūpaṃ māyaṃ dasseti. Idampi pāṭihāriyaṃ tathārūpamevāti. <hi rend="bold">Idampi me, bho gotama, pāṭihāriyaṃ māyāsahadhammarūpaṃ viya khāyatī</hi>ti cintāmaṇikavijjāsarikkhakataṃ sandhāya evaṃ āha. Cintāmaṇikavijjaṃ <pb ed="V" n="2.0151" /> jānantāpi hi āgacchantameva disvā ‘‘ayaṃ idaṃ nāma vitakkento āgacchatī’’ti jānanti. Tathā ‘‘idaṃ nāma vitakkento ṭhito, idaṃ nāma vitakkento nisinno, idaṃ nāma vitakkento nipanno’’ti jānanti.</p>

<p rend="bodytext"><hi rend="bold">Abhikkantatara</hi>nti <pb ed="P" n="2.0272" /> sundarataraṃ. <hi rend="bold">Paṇītatara</hi>nti uttamataraṃ. <hi rend="bold">Bhavañhi gotamo avitakkaṃ avicāra</hi>nti idha brāhmaṇo avasesaṃ ādesanāpāṭihāriyaṃ bāhirakanti na gaṇhi. Idañca pana sabbaṃ so brāhmaṇo tathāgatassa vaṇṇaṃ kathentoyeva āha. <hi rend="bold">Addhā kho tyāya</hi>nti ekaṃseneva tayā ayaṃ. <hi rend="bold">Āsajja upanīya vācā bhāsitā</hi>ti mama guṇe ghaṭṭetvā mameva guṇānaṃ santikaṃ upanītā vācā bhāsitā. <hi rend="bold">Apica tyāhaṃ byākarissāmī</hi>ti apica te ahameva kathessāmīti. Sesaṃ uttānatthamevāti.</p>

<p rend="centre">Brāhmaṇavaggo paṭhamo.</p>
</body>
<back></back>
</text>
</TEI.2>