<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">6. Bhesajjakkhandhakaṃ</p>

<p rend="subhead">Pañcabhesajjādikathā</p>

<p rend="bodytext" n="260"><hi rend="paranum">260</hi><hi rend="dot">.</hi> Bhesajjakkhandhake <pb ed="M" n="0.0372" /><pb ed="V" n="0.0351" /> – <hi rend="bold">sāradikena ābādhenā</hi>ti saradakāle uppannena pittābādhena, tasmiñhi kāle vassodakenapi tementi, kaddamampi maddanti, antarantarā ātapopi kharo hoti, tena tesaṃ pittaṃ koṭṭhabbhantaragataṃ hoti. <hi rend="bold">Āhāratthañca phareyyā</hi>ti āhāratthaṃ sādheyya.</p>

<p rend="bodytext" n="261"><hi rend="paranum">261</hi><hi rend="dot">.</hi><hi rend="bold">Nacchādentī</hi>ti na jiranti, na vātarogaṃ paṭippassambhetuṃ sakkonti. <hi rend="bold">Senesitānī</hi>ti siniddhāni. <hi rend="bold">Bhattācchādakenā</hi>ti bhattaṃ arocikena.</p>

<p rend="bodytext" n="262"><hi rend="paranum">262</hi><hi rend="dot">.</hi><hi rend="bold">Acchavasa</hi>ntiādīsu nissaggiyavaṇṇanāyaṃ vuttanayeneva vinicchayo veditabbo. <hi rend="bold">Kāle paṭiggahita</hi>ntiādīsu majjhanhike avītivatte paṭiggahetvā pacitvā parissāvetvā cāti attho. <hi rend="bold">Telaparibhogena</hi><pb ed="P" n="5.1090" /><hi rend="bold">paribhuñjitu</hi>nti sattāhakālikatelaparibhogena paribhuñjituṃ.</p>

<p rend="bodytext" n="263"><hi rend="paranum">263</hi><hi rend="dot">.</hi><hi rend="bold">Mūlabhesajjā</hi>di vinicchayopi khuddakavaṇṇanāyaṃ vuttoyeva. Tasmā idha yaṃ yaṃ pubbe avuttaṃ taṃ tadeva vaṇṇayissāma. <hi rend="bold">Vacatta</hi>nti setavacaṃ. <hi rend="bold">Nisadaṃ nisadapotaka</hi>nti pisanasilā ca pisanapoto ca. <hi rend="bold">Phaggava</hi>nti latājāti. <hi rend="bold">Nattamāla</hi>nti karañjaṃ. <hi rend="bold">Hiṅguhiṅgujatuhiṅgusipāṭikā</hi> hiṅgujātiyoyeva. <hi rend="bold">Takatakapattitakapaṇṇiyo</hi> lākhājātiyo.</p>

<p rend="bodytext"><hi rend="bold">Sāmudda</hi>nti samuddatīre vālukā viya santiṭṭhati. <hi rend="bold">Kāḷaloṇa</hi>nti pakatiloṇaṃ. <hi rend="bold">Sindhava</hi>nti setavaṇṇaṃ pabbate uṭṭhahati. <hi rend="bold">Ubbhida</hi>nti bhūmito aṅkuraṃ uṭṭhahati. <hi rend="bold">Bila</hi>nti dabbasambhārehi saddhiṃ pacitaṃ, taṃ rattavaṇṇaṃ.</p>

<p rend="bodytext" n="264-6"><hi rend="paranum">264-6</hi><hi rend="dot">.</hi><hi rend="bold">Kāyo vā duggandho</hi>ti kassaci assādīnaṃ viya kāyagandho hoti, tassāpi sirīsakosumbādicuṇṇāni vā gandhacuṇṇāni vā sabbāni vaṭṭanti. <hi rend="bold">Chakaṇa</hi>nti gomayaṃ. <hi rend="bold">Rajananippakka</hi>nti <pb ed="V" n="0.0352" /> rajanakasaṭaṃ. Pākatikacuṇṇampi koṭṭetvā udakena temetvā nhāyituṃ vaṭṭati; etampi rajananippakkasaṅkhepameva gacchati.</p>

<p rend="bodytext"><hi rend="bold">Āmakamaṃsañca</hi><pb ed="M" n="0.0373" /><hi rend="bold">khādi āmakalohitañca pivī</hi>ti na taṃ bhikkhu khādi na pivi, amanusso khāditvā ca pivitvā ca pakkanto, tena vuttaṃ – ‘‘tassa so amanussikābādho paṭippassambhī’’ti.</p>

<p rend="bodytext"><hi rend="bold">Añjana</hi>nti sabbasaṅgāhikavacanametaṃ. <hi rend="bold">Kāḷñjana</hi>nti ekā añjanajāti. <hi rend="bold">Rasañjanaṃ</hi> nānāsambhārehi kataṃ. <hi rend="bold">Sotañjana</hi>nti <pb ed="P" n="5.1091" /> nadīsotādīsu uppajjanakaṃ añjanaṃ. <hi rend="bold">Geruko</hi> nāma suvaṇṇageruko. <hi rend="bold">Kapalla</hi>nti dīpasikhato gahitamasi. <hi rend="bold">Añjanūpapiṃsanehī</hi>ti añjanena saddhiṃ ekato piṃsitabbehi, na hi kiñci aññanūpapiṃsanaṃ na vaṭṭati. <hi rend="bold">Candana</hi>nti lohitacandanādikaṃ yaṃkiñci. <hi rend="bold">Tagarā</hi>dīni pākaṭāni, aññānipi nīluppalādīni vaṭṭantiyeva.</p>

<p rend="bodytext"><hi rend="bold">Aṭṭhimaya</hi>nti manussaṭṭhiṃ ṭhapetvā avasesaaṭṭhimayaṃ. <hi rend="bold">Dantamaya</hi>nti hatthidantādisabbadantamayaṃ. <hi rend="bold">Visāṇamaye</hi>pi akappiyaṃ nāma natthi, <hi rend="bold">naḷamayā</hi>dayo ekantakappiyāyeva. <hi rend="bold">Salākaṭṭhāniya</hi>nti yattha salākaṃ odahanti, taṃ susiradaṇḍakaṃ vā thavikaṃ vā anujānāmīti attho. <hi rend="bold">Aṃsabaddhako</hi>ti añjanitthavikāya aṃsabaddhako. <hi rend="bold">Yamakanatthukaraṇi</hi>nti samasotāhi dvīhi panāḷikāhi ekaṃ natthukaraṇiṃ.</p>

<p rend="bodytext" n="267"><hi rend="paranum">267</hi><hi rend="dot">.</hi><hi rend="bold">Anujānāmi bhikkhave telapāka</hi>nti yaṃkiñci bhesajjapakkhittaṃ sabbaṃ anuññātameva hoti. <hi rend="bold">Atipakkhittamajjānī</hi>ti ativiya khittamajjāni; bahuṃ majjaṃ pakkhipitvā yojitānīti attho.</p>

<p rend="bodytext"><hi rend="bold">Aṅgavāto</hi>ti hatthapāde vāto. <hi rend="bold">Sambhāraseda</hi>nti nānāvidhapaṇṇabhaṅgasedaṃ. <hi rend="bold">Mahāseda</hi>nti mahantaṃ sedaṃ; porisappamāṇaṃ āvāṭaṃ aṅgārānaṃ pūretvā paṃsuvālikādīhi pidahitvā tattha nānāvidhāni vātaharaṇapaṇṇāni santharitvā telamakkhitena gattena tattha nipajjitvā samparivattantena sarīraṃ sedetuṃ anujānāmīti attho. <hi rend="bold">Bhaṅgodaka</hi>nti nānāpaṇṇabhaṅgakuthitaṃ udakaṃ; tehi paṇṇehi ca udakena ca siñcitvā siñcitvā sedetabbo. <hi rend="bold">Udakakoṭṭhaka</hi>nti udakakoṭṭhe cāṭiṃ vā doṇiṃ vā uṇhodakassa pūretvā tattha pavisitvā sedakammakaraṇaṃ anujānāmīti attho.</p>

<p rend="bodytext"><hi rend="bold">Pabbavāto</hi><pb ed="M" n="0.0374" /><pb ed="V" n="0.0353" /><hi rend="bold">hotī</hi>ti pabbe pabbe vāto vijjhati. <hi rend="bold">Lohitaṃ mocetu</hi>nti satthakena lohitaṃ <pb ed="P" n="5.1092" /> mocetuṃ. <hi rend="bold">Pajjaṃ abhisaṅkharitu</hi>nti yena phālitapādā pākatikā honti; taṃ nāḷikerādīsu nānābhesajjāni pakkhipitvā pajjaṃ abhisaṅkharituṃ; pādānaṃ sappāyabhesajjaṃ pacitunti attho. <hi rend="bold">Tilakakkena attho</hi>ti piṭṭhehi tilehi attho. <hi rend="bold">Kabaḷika</hi>nti vaṇamukhe sattupiṇḍaṃ pakkhipituṃ. <hi rend="bold">Sāsapakuḍḍenā</hi>ti sāsapapiṭṭhena. <hi rend="bold">Vaḍḍhamaṃsa</hi>nti adhikamaṃsaṃ āṇi viya uṭṭhahati. <hi rend="bold">Loṇasakkharikāya chinditu</hi>nti khurena chindituṃ. <hi rend="bold">Vikāsika</hi>nti telarundhanapilotikaṃ. <hi rend="bold">Sabbaṃ vaṇapaṭikamma</hi>nti yaṃkiñci vaṇaparikammaṃ nāma atthi; sabbaṃ anujānāmīti attho.</p>

<p rend="bodytext" n="268"><hi rend="paranum">268</hi><hi rend="dot">.</hi><hi rend="bold">Sāmaṃ gahetvā</hi>ti idaṃ na kevalaṃ sappadaṭṭhasseva, aññasmimpi daṭṭhavise sati sāmaṃ gahetvā paribhuñjitabbaṃ; aññesu pana kāraṇesu paṭiggahitameva vaṭṭati. <hi rend="bold">Kato na puna paṭiggahetabbo</hi>ti sace bhūmippatto, paṭiggahetabbo; appattaṃ pana gahetuṃ vaṭṭati.</p>

<p rend="bodytext" n="269"><hi rend="paranum">269</hi><hi rend="dot">.</hi><hi rend="bold">Gharadinnakābādho</hi>ti vasīkaraṇapānakasamuṭṭhitarogo. <hi rend="bold">Sītāloḷi</hi>nti naṅgalena kasantassa phāle laggamattikaṃ udakena āloḷetvā pāyetuṃ anujānāmīti attho.</p>

<p rend="bodytext"><hi rend="bold">Duṭṭhagahaṇiko</hi>ti vipannagahaṇiko; kicchena uccāro nikkhamatīti attho. <hi rend="bold">Āmisakhāra</hi>nti sukkhodanaṃ jhāpetvā tāya chārikāya paggharitaṃ khārodakaṃ. <hi rend="bold">Muttaharītaka</hi>nti gomuttaparibhāvitaṃ harītakaṃ. <hi rend="bold">Abhisannakāyo</hi>ti ussannadosakāyo. <hi rend="bold">Acchakañjiya</hi>nti taṇḍulodakamaṇḍo. <hi rend="bold">Akaṭayusa</hi>nti asiniddho muggapacitapānīyo. <hi rend="bold">Kaṭākaṭa</hi>nti sova dhotasiniddho. <hi rend="bold">Paṭicchādanīyenā</hi>ti maṃsarasena.</p>

<p rend="subhead">Guḷādianujānanakathā</p>

<p rend="bodytext" n="272"><hi rend="paranum">272</hi><hi rend="dot">.</hi><hi rend="bold">Sace bhikkhave pakkāpi muggā jāyantī</hi>ti pakkā muggā sacepi jāyanti, yathāsukhaṃ paribhuñjitabbā. Pakkattā hi te kappiyā eva.</p>

<p rend="bodytext" n="274"><hi rend="paranum">274</hi><hi rend="dot">.</hi><hi rend="bold">Antovuttha</hi>nti <pb ed="P" n="5.1093" /><pb ed="M" n="0.0375" /> akappiyakuṭiyaṃ vutthaṃ. <hi rend="bold">Sāmaṃ pakka</hi>nti ettha yaṃkiñci āmisaṃ bhikkhuno pacituṃ na vaṭṭati. Sacepissa uṇhayāguyā sulasipaṇṇāni vā siṅgiveraṃ vā loṇaṃ vā pakkhipanti, tampi cāletuṃ na vaṭṭati, ‘‘yāguṃ nibbāpemī’’ti pana cāletuṃ vaṭṭati. Uttaṇḍulabhattaṃ labhitvāpi pidahituṃ na vaṭṭati. Sace pana manussā pidahitvāva denti, vaṭṭati; ‘‘bhattaṃ <pb ed="V" n="0.0354" /> vā mā nibbāyatū’’ti pidahituṃ vaṭṭati. Khīratakkādīsu pana sakiṃ kuthitesu aggiṃ dātuṃ vaṭṭati, punapākassa anuññātattā. <hi rend="bold">Ukkapiṇḍakāpi khādantī</hi>ti biḷāmūsikagodhāmaṅgusā khādanti. <hi rend="bold">Damakā</hi>ti vighāsādā.</p>

<p rend="bodytext" n="276"><hi rend="paranum">276</hi><hi rend="dot">.</hi><hi rend="bold">Tato nīhaṭa</hi>nti yattha nimantitā bhuñjanti, tato nīhaṭaṃ.</p>

<p rend="bodytext" n="278"><hi rend="paranum">278</hi><hi rend="dot">.</hi><hi rend="bold">Vanaṭṭhaṃ pokkharaṭṭha</hi>nti vane ceva paduminigacche ca jātaṃ. <hi rend="bold">Abīja</hi>nti taruṇaphalaṃ, yassa bījaṃ na aṅkuraṃ janeti. <hi rend="bold">Nibbaṭṭabīja</hi>nti bījaṃ nibbaṭṭetvā apanetvā paribhuñjitabbakaṃ ambapanasādi.</p>

<p rend="bodytext" n="279"><hi rend="paranum">279</hi><hi rend="dot">.</hi><hi rend="bold">Duropayo vaṇo</hi>ti dukkhena ruhati, dukkhena pākatiko hotīti attho. <hi rend="bold">Dupparihāraṃ sattha</hi>nti sambādhe dukkhena satthaṃ parihareyyaṃ. <hi rend="bold">Satthakammaṃ vā vatthikammaṃ vā</hi>ti yathāparicchinne okāse yena kenaci satthena vā sūciyā vā kaṇṭakena vā sattikāya vā pāsāṇasakkhalikāya vā nakhena vā chindanaṃ vā phālanaṃ vā vijjhanaṃ vā lekhanaṃ vā na kātabbaṃ; sabbañhetaṃ satthakammameva hoti. Yena kenaci pana cammena vā vatthena vā vatthipīḷanampi na kātabbaṃ; sabbañhetaṃ vatthikammameva hoti. Ettha ca <hi rend="bold">sambādhassa sāmantā dvaṅgulā</hi>ti idaṃ satthakammaṃyeva sandhāya vuttaṃ. Vatthikammaṃ pana sambādheyeva <pb ed="P" n="5.1094" /> paṭikkhittaṃ. Tattha pana khāraṃ ādātuṃ yena kenaci rajjukena vā bandhituṃ vaṭṭati. Yadi tena chijjati, succhinnaṃ. Aṇḍavuḍḍhirogepi satthakammaṃ na vaṭṭati, tasmā aṇḍaṃ phāletvā bījāni uddharitvā ‘‘arogaṃ karissāmī’’ti na kattabbaṃ. Aggitāpanabhesajjālimpanesu pana paṭikkhepo natthi. Vaccamagge bhesajjamakkhitā ādānavaṭṭi vā veḷunāḷikā vā vaṭṭati, yāya khārakammaṃ vā karonti, telaṃ vā pavesenti.</p>

<p rend="bodytext" n="280"><hi rend="paranum">280</hi><hi rend="dot">.</hi><hi rend="bold">Pavattamaṃsa</hi>nti <pb ed="M" n="0.0376" /> matassa maṃsaṃ. <hi rend="bold">Māghāto</hi>ti taṃ divasaṃ na labbhā kenaci kiñci jīvitā voropetuṃ. <hi rend="bold">Potthanika</hi>nti maṃsacchedanasatthakaṃ vuccati. <hi rend="bold">Kimpimāyā</hi>ti kimpi imāya. <hi rend="bold">Na bhagavā ussahatī</hi>ti na bhagavā sakkoti. <hi rend="bold">Yatra hi nāmā</hi>ti yasmā nāma. <hi rend="bold">Paṭivekkhī</hi>ti vīmaṃsi; paṭipucchīti vuttaṃ hoti. <hi rend="bold">Appaṭivekkhitvā</hi>ti appaṭipucchitvā. Sace pana asukamaṃsanti jānāti, paṭipucchanakiccaṃ natthi, ajānantena pana pucchitvāva khāditabbaṃ.</p>

<p rend="subhead">Hatthimaṃsādipaṭikkhepakathā</p>

<p rend="bodytext" n="281"><hi rend="paranum">281</hi><hi rend="dot">.</hi><hi rend="bold">Sunakhamaṃsa</hi>nti <pb ed="V" n="0.0355" /> ettha araññakokā nāma sunakhasadisā honti, tesaṃ maṃsaṃ vaṭṭati. Yo pana gāmasunakhiyā vā kokena kokasunakhiyā vā gāmasunakhena saṃyogā uppanno, tassa maṃsaṃ na vaṭṭati, so hi ubhayaṃ bhajatīti. <hi rend="bold">Ahimaṃsa</hi>nti kassaci apādakassa dīghajātikassa maṃsaṃ na vaṭṭati. <hi rend="bold">Sīhamaṃsā</hi>dīni pākaṭāneva.</p>

<p rend="bodytext">Ettha ca manussamaṃsaṃ sajātitāya paṭikkhittaṃ, hatthiassamaṃsaṃ rājaṅgatāya, sunakhamaṃsañca ahimaṃsañca paṭikūlatāya, sīhamaṃsādīni pañca attano anupaddavatthāyāti. Imesaṃ manussādīnaṃ dasannaṃ maṃsampi aṭṭhipi lohitampi cammampi lomampi sabbaṃ na vaṭṭati, yaṃkiñci ñatvā vā añatvā vā khādantassa āpattiyeva. Yadā jānāti, tadā desetabbā. ‘‘Apucchitvā khādissāmī’’ti gaṇhato paṭiggahaṇe dukkaṭaṃ, ‘‘pucchitvā khādissāmī’’ti gaṇhato anāpatti. Uddissa kataṃ pana jānitvā khādantasseva āpatti, pacchā jānanto āpattiyā na kāretabboti.</p>

<p rend="subhead">Yāgumadhugoḷakādikathā</p>

<p rend="bodytext" n="282"><hi rend="paranum">282</hi><hi rend="dot">.</hi><hi rend="bold">Ekattako</hi>ti <pb ed="P" n="5.1095" /> ekako, natthi me dutiyoti attho. <hi rend="bold">Pahūtaṃ yāguñca madhugoḷakañca paṭiyādāpetvā</hi>ti so kira satasahassaṃ vayaṃ katvā paṭiyādāpesi. Anumodanāgāthāpariyosāne ‘‘patthayataṃ icchata’’nti padānaṃ ‘‘alameva dātu’’nti iminā sambandho. Sace pana ‘‘patthayatā icchatā’’ti pāṭho atthi, soyeva gahetabbo.</p>

<p rend="bodytext" n="283"><hi rend="paranum">283</hi><hi rend="dot">.</hi><hi rend="bold">Bhojjayāgu</hi>nti yā pavāraṇaṃ janeti. <hi rend="bold">Yadaggenā</hi>ti yaṃ ādiṃ katvā. <hi rend="bold">Saggā te āraddhā</hi>ti sagganibbattakapuññaṃ upacitanti attho. <hi rend="bold">Yathādhammo</hi><pb ed="M" n="0.0377" /><hi rend="bold">kāretabbo</hi>ti paramparabhojanena kāretabbo, bhojjayāguyā hi pavāraṇā hotīti.</p>

<p rend="bodytext" n="284"><hi rend="paranum">284</hi><hi rend="dot">.</hi><hi rend="bold">Nāhaṃ taṃ kaccānā</hi>ti tasmiṃ kira avasiṭṭhaguḷe devatā sukhumojaṃ pakkhipiṃsu, sā aññesaṃ pariṇāmaṃ na gacchati, tasmā evamāha. <hi rend="bold">Gilānassa guḷa</hi>nti tathārūpena byādhinā gilānassa pacchābhattaṃ guḷaṃ anujānāmīti attho.</p>

<p rend="subhead">Pāṭaligāmavatthukathā</p>

<p rend="bodytext" n="285"><hi rend="paranum">285</hi><hi rend="dot">.</hi><hi rend="bold">Sabbasanthari</hi>nti <pb ed="V" n="0.0356" /> yathā sabbaṃ santhataṃ hoti, evaṃ.</p>

<p rend="bodytext" n="286"><hi rend="paranum">286</hi><hi rend="dot">.</hi><hi rend="bold">Sunidhavassakārā</hi>ti sunidho ca vassakāro ca dve brāhmaṇā magadharañño mahāmattā mahāmaccā. <hi rend="bold">Vajjīnaṃ paṭibāhāyā</hi>ti vajjirājakulānaṃ āyamukhapacchindanatthaṃ. <hi rend="bold">Vatthūnī</hi>ti gharavatthūni. <hi rend="bold">Cittāni namanti nivesanāni māpetu</hi>nti tā kira devatā vatthuvijjāpāṭhakānaṃ sarīre adhimuccitvā evaṃ cittāni nāmenti. Kasmā? Amhākaṃ yathānurūpaṃ sakkāraṃ karissantīti attho. <hi rend="bold">Tāvatiṃsehī</hi>ti loke kira sakkaṃ devarājānaṃ vissakammañca upādāya tāvatiṃsā paṇḍitāti saddo abbhuggato, tenevāha tāvatiṃsehīti, tāvatiṃsehi saddhiṃ mantetvā viya māpentīti attho. <hi rend="bold">Yāvatā ariyaṃ āyatana</hi>nti yattakaṃ ariyamanussānaṃ osaraṇaṭṭhānaṃ nāma atthi. <hi rend="bold">Yāvatā vaṇippatho</hi>ti <pb ed="P" n="5.1096" /> yattakaṃ vāṇijānaṃ ābhatabhaṇḍassa rāsivaseneva kayavikkayaṭṭhānaṃ nāma atthi. <hi rend="bold">Idaṃ agganagara</hi>nti tesaṃ ariyāyatanavaṇippathānaṃ idaṃ agganagaraṃ bhavissati. <hi rend="bold">Puṭabhedana</hi>nti puṭabhedanaṭṭhānaṃ mocanaṭṭhānanti vuttaṃ hoti. <hi rend="bold">Aggito vā</hi>tiādīsu samuccayattho vā saddo. Tatra hi ekassa koṭṭhāsassa aggito, ekassa udakato, ekassa abbhantarato, aññamaññabhedā antarāyo bhavissati. <hi rend="bold">Uḷumpa</hi>nti pāragamanatthāya āṇiyo ākoṭetvā kataṃ. <hi rend="bold">Kulla</hi>nti valliādīhi bandhitvā kataṃ.</p>

<p rend="bodytext"><hi rend="bold">Aṇṇava</hi>nti sabbantimena paricchedena yojanamattaṃ gambhīrassa ca puthullassa ca udakaṭṭhānassetaṃ adhivacanaṃ. <hi rend="bold">Sara</hi>nti idha nadī adhippetā. Idaṃ vuttaṃ hoti – ye <pb ed="M" n="0.0378" /> gambhīraṃ vitthataṃ taṇhāsaraṃ taranti, te ariyamaggasaṅkhātaṃ setuṃ katvāna visajja pallalāni anāmasitvāva udakabharitāni ninnaṭṭhānāni; ayaṃ pana idaṃ appamattakaṃ udakaṃ uttaritukāmopi kullañhi parijano bandhati, buddhā pana buddhasāvakā ca vinā eva kullena tiṇṇā medhāvino janāti.</p>

<p rend="bodytext" n="287"><hi rend="paranum">287</hi><hi rend="dot">.</hi><hi rend="bold">Ananubodhā</hi>ti abujjhanena. <hi rend="bold">Sandhāvita</hi>nti bhavato bhavaṃ gamanavasena sandhāvitaṃ. <hi rend="bold">Saṃsarita</hi>nti punappunaṃ gamanavasena saṃsaritaṃ. <hi rend="bold">Mamañceva tumhākañcā</hi>ti mayā ca tumhehi ca. Atha vā <hi rend="bold">sandhāvitaṃ saṃsarita</hi>nti sandhāvanaṃ saṃsaraṇaṃ mamañceva tumhākañca ahosīti evamettha attho daṭṭhabbo. <hi rend="bold">Saṃsita</hi>nti saṃsaritaṃ. <hi rend="bold">Bhavanetti samūhatā</hi>ti bhavato bhavagamanā sandhāvanā taṇhārajju suṭṭhu hatā chinnā appavattikatā.</p>

<p rend="bodytext" n="289"><hi rend="paranum">289</hi><hi rend="dot">.</hi><hi rend="bold">Nīlā</hi>ti <pb ed="V" n="0.0357" /> idaṃ sabbasaṅgāhakaṃ. <hi rend="bold">Nīlavaṇṇā</hi>tiādi tasseva vibhāgadassanatthaṃ. Tattha na tesaṃ pakativaṇṇā nīlā, nīlavilepanānaṃ <pb ed="P" n="5.1097" /> vicittatāvasenetaṃ vuttaṃ. <hi rend="bold">Paṭivaṭṭesī</hi>ti pahāresi. <hi rend="bold">Sāhāraṃ dajjeyyāthā</hi>ti sajanapadaṃ dadeyyātha. <hi rend="bold">Aṅguliṃ phoṭesu</hi>nti aṅguliṃ cālesuṃ. <hi rend="bold">Ambakāyā</hi>ti itthikāya. <hi rend="bold">Olokethā</hi>ti passatha. <hi rend="bold">Apalokethā</hi>ti punappunaṃ passatha. <hi rend="bold">Upasaṃharathā</hi>ti upanetha. Imaṃ licchaviparisaṃ tumhākaṃ cittena tāvatiṃsaparisaṃ haratha, tāvatiṃsassa samakaṃ katvā passathāti attho.</p>

<p rend="subhead">Sīhasenāpativatthuādikathā</p>

<p rend="bodytext" n="290"><hi rend="paranum">290</hi><hi rend="dot">.</hi><hi rend="bold">Dhammassa ca anudhammaṃ byākarontī</hi>ti bhagavatā vuttakāraṇassa anukāraṇaṃ kathenti. <hi rend="bold">Sahadhammiko vādānuvādo</hi>ti aparehi vuttakāraṇena sakāraṇo hutvā tumhākaṃ vādo viññugarahitabbaṃ kāraṇaṃ koci appamattakopi kiṃ na āgacchati. Idaṃ vuttaṃ hoti ‘‘kiṃ sabbakārenāpi tumhākaṃ vāde gārayhakāraṇaṃ natthī’’ti. <hi rend="bold">Anabbhakkhātukāmā</hi>ti abhibhavitvā na ācikkhitukāmā.</p>

<p rend="bodytext" n="293"><hi rend="paranum">293</hi><hi rend="dot">.</hi><hi rend="bold">Anuviccakāra</hi>nti anuviditvā cintetvā tulayitvā kātabbaṃ karohīti vuttaṃ hoti. <hi rend="bold">Ñātamanussāna</hi>nti loke pākaṭānaṃ. <hi rend="bold">Sādhu hotī</hi>ti <pb ed="M" n="0.0379" /> sundaraṃ hoti. <hi rend="bold">Paṭākaṃ parihareyyu</hi>nti paṭākaṃ ukkhipitvā nagare ghosantā āhiṇḍeyyuṃ. Kasmā? ‘‘Evaṃ no amhākaṃ mahantabhāvo bhavissatī’’ti. <hi rend="bold">Opānabhūta</hi>nti paṭiyattaudapāno viya ṭhitaṃ. <hi rend="bold">Kula</hi>nti nivesanaṃ. <hi rend="bold">Dātabbaṃ maññeyyāsī</hi>ti mā imesaṃ deyyadhammaṃ upacchindittha, sampattānañhi dātabbamevāti ovadati. <hi rend="bold">Okāro</hi>ti avakāro lāmakabhāvo. <hi rend="bold">Sāmukkaṃsikā</hi>ti attanāyeva uddharitvā gahitā; asādhāraṇaṃ aññesanti attho. <hi rend="bold">Uddissa kata</hi>nti uddisitvā kataṃ.</p>

<p rend="bodytext" n="294"><hi rend="paranum">294</hi><hi rend="dot">.</hi><hi rend="bold">Paṭiccakamma</hi>nti attānaṃ paṭicca katanti attho. Atha vā <hi rend="bold">paṭiccakamma</hi>nti nimittakammassetaṃ adhivacanaṃ, taṃ paṭiccakammaṃ ettha atthīti maṃsampi paṭiccakammanti vuttaṃ. Yo hi evarūpaṃ maṃsaṃ paribhuñjati, sopi tassa kammassa dāyādo hoti, vadhakassa viya tassāpi pāṇaghātakammaṃ hotīti adhippāyo <pb ed="P" n="5.1098" />. <hi rend="bold">Jiridanti</hi>ti jiranti abbhācikkhantā na jiranti, abbhakkhānassa antaṃ na gacchantīti attho. <hi rend="bold">Tikoṭiparisuddhakathā</hi> saṅghabhedasikkhāpadavaṇṇanāyaṃ vuttā.</p>

<p rend="subhead">Kappiyabhūmianujānanakathā</p>

<p rend="bodytext" n="295"><hi rend="paranum">295</hi><hi rend="dot">.</hi><hi rend="bold">Sakaṭaparivaṭṭa</hi>nti <pb ed="V" n="0.0358" /> sakaṭehi parikkhepaṃ viya katvā acchanti. <hi rend="bold">Paccantima</hi>nti abhilāpamattametaṃ ‘‘yaṃ saṅgho ākaṅkhatī’’ti vuttattā pana dhuravihāropi sammannituṃ vaṭṭati, kammavācaṃ avatvā apalokanenāpi vaṭṭatiyeva. <hi rend="bold">Kākoravasadda</hi>nti tattha tattha paviṭṭhānaṃ āmisakhādanatthāya anuppageyeva sannipatitānaṃ kākānaṃ oravasaddaṃ. <hi rend="bold">Yasojo</hi> nāma kapilasuttapariyosāne pabbajitānaṃ pañcannaṃ satānaṃ aggapuriso.</p>

<p rend="bodytext"><hi rend="bold">Ussāvanantika</hi>ntiādīsu ussāvanantikā tāva evaṃ kattabbā. Yo thambhānaṃ vā upari bhittipāde vā nikhanitvā vihāro kariyati, tassa heṭṭhā thambhapaṭicchakā pāsāṇā bhūmigatikā eva. Paṭhamathambhaṃ pana paṭhamabhittipādaṃ vā patiṭṭhāpentehi bahūhi samparivāretvā ‘‘kappiyakuṭiṃ karoma, kappiyakuṭiṃ karomā’’ti vācaṃ nicchārentehi manussesu ukkhipitvā patiṭṭhāpentesu āmasitvā vā sayaṃ ukkhipitvā vā thambhe vā bhittipādo vā patiṭṭhāpetabbo. Kurundimahāpaccarīsu pana ‘‘kappiyakuṭi kappiyakuṭī’’ti vatvā patiṭṭhāpetabbanti vuttaṃ. Andhakaṭṭhakathāyaṃ ‘‘saṅghassa kappiyakuṭiṃ adhiṭṭhāmī’’ti vuttaṃ. Taṃ pana avatvāpi aṭṭhakathāsu vuttanayena vutte <pb ed="M" n="0.0380" /> doso natthi. Idaṃ panettha sādhāraṇalakkhaṇaṃ, thambhapatiṭṭhānañca vacanapariyosānañca samakālaṃ vaṭṭati. Sace hi aniṭṭhite vacane thambho patiṭṭhāti, appatiṭṭhite vā tasmiṃ vacanaṃ niṭṭhāti, akatā hoti kappiyakuṭi. Teneva mahāpaccariyaṃ vuttaṃ – ‘‘bahūhi samparivāretvā vattabbaṃ, avassañhi ettha ekassapi vacananiṭṭhānañca thambhapatiṭṭhānañca ekato bhavissatī’’ti.</p>

<p rend="bodytext">Iṭṭhakasilāmattikākuṭṭikāsu pana kuṭīsu heṭṭhā cayaṃ bandhitvā vā abandhitvā vā karontu, yato paṭṭhāya bhittiṃ uṭṭhāpetukāmā <pb ed="P" n="5.1099" /> honti, taṃ sabbapaṭhamaṃ iṭṭhakaṃ vā silaṃ vā mattikāpiṇḍaṃ vā gahetvā vuttanayeneva kappiyakuṭi kātabbā. Iṭṭhakādayo hi bhittiyā paṭhamiṭṭhakādīnaṃ heṭṭhā na vaṭṭanti, thambhā pana upari uggacchanti, tasmā vaṭṭanti. Andhakaṭṭhakathāyaṃ ‘‘thambhehi kariyamāne catūsu koṇesu cattāro thambhā iṭṭhakādikuṭṭe catūsu koṇesu dve tisso iṭṭhakā adhiṭṭhātabbā’’ti vuttaṃ. Tathā pana akatāyapi doso natthi, aṭṭhakathāsu hi vuttameva pamāṇaṃ.</p>

<p rend="bodytext"><hi rend="bold">Gonisādikā</hi> duvidhā – ārāmagonisādikā, vihāragonisādikāti. Tāsu yattha neva ārāmo <pb ed="V" n="0.0359" /> na senāsanāni parikkhittāni honti, ayaṃ <hi rend="bold">‘‘ārāmagonisādikā’’</hi> nāma. Yattha senāsanāni sabbāni vā ekaccāni vā parikkhittāni, ārāmo aparikkhitto, ayaṃ <hi rend="bold">‘‘vihāragonisādikā’’</hi> nāma. Iti ubhayatrāpi ārāmassa aparikkhittabhāvoyeva pamāṇaṃ. Ārāmo pana upaḍḍhaparikkhittopi bahutaraṃ parikkhittopi parikkhittoyeva nāmāti kurundimahaāpaccariyādīsu vuttaṃ. Ettha kappiyakuṭiṃ laddhuṃ vaṭṭati.</p>

<p rend="bodytext"><hi rend="bold">Gahapatī</hi>ti manussā āvāsaṃ katvā ‘‘kappiyakuṭiṃ dema, paribhuñjathā’’ti vadanti, esā gahapati nāma. ‘‘Kappiyakuṭiṃ kātuṃ demā’’ti vuttepi vaṭṭatiyeva. Andhakaṭṭhakathāyaṃ pana ‘‘yasmā bhikkhuṃ ṭhapetvā sesasahadhammikānaṃ sabbesañca devamanussānaṃ hatthato paṭiggaho ca sannidhi ca antovutthañca tesaṃ santakaṃ bhikkhussa vaṭṭati, tasmā tesaṃ gehāni vā tehi dinnā kappiyakuṭi vā gahapatīti vuccatī’’ti vuttaṃ. Punapi vuttaṃ – ‘‘bhikkhusaṅghassa vihāraṃ ṭhapetvā bhikkhunupassayo vā ārāmikānaṃ vā titthiyānaṃ vā devatānaṃ vā nāgānaṃ vā api brahmānaṃ vimānaṃ kappiyakuṭi hotī’’ti, taṃ suvuttaṃ; saṅghasantakameva <pb ed="M" n="0.0381" /> hi bhikkhusantakaṃ vā gehaṃ gahapatikuṭikā na hoti. <hi rend="bold">Sammutikā</hi> nāma kammavācaṃ sāvetvā katāti.</p>

<p rend="bodytext">Yaṃ imāsu catūsu kappiyabhūmīsu vutthaṃ āmisaṃ, taṃ sabbaṃ antovutthasaṅkhyaṃ na gacchati. Bhikkhūnañca bhikkhunīnañca antovutthaantopakkamocanatthañhi kappiyakuṭiyo anuññātā. Yaṃ pana akappiyabhūmiyaṃ <pb ed="P" n="5.1100" /> sahaseyyappahonake gehe vutthaṃ saṅghikaṃ vā puggalikaṃ vā bhikkhussa bhikkhuniyā vā santakaṃ ekarattampi ṭhapitaṃ, taṃ antovutthaṃ; tattha pakkañca antopakkaṃ nāma hoti, etaṃ na kappati. Sattāhakālikaṃ pana yāvajīvikañca vaṭṭati.</p>

<p rend="bodytext">Tatrāyaṃ vinicchayo – sāmaṇero bhikkhussa taṇḍulādikaṃ āmisaṃ āharitvā kappiyakuṭiyaṃ nikkhipitvā punadivase pacitvā deti, antovutthaṃ na hoti. Tattha akappiyakuṭiyaṃ nikkhittasappiādīsu yaṃkiñci pakkhipitvā deti, mukhasannidhi nāma hoti. Mahāpaccariyaṃ pana ‘‘antovutthaṃ hotī’’ti vuttaṃ. Tattha nāmamattameva nānākaraṇaṃ. Bhikkhu akappiyakuṭiyaṃ ṭhapitasappiñca yāvajīvikapaṇṇañca ekato pacitvā paribhuñjati, sattāhaṃ nirāmisaṃ vaṭṭati. Sace āmisasaṃsaṭṭhaṃ katvā paribhuñjati, antovutthañceva sāmaṃpākañca hoti. Etenupāyena sabbasaṃsaggā veditabbā.</p>

<p rend="bodytext">Imā pana kappiyakuṭiyo kadā jahitavatthukā honti? Ussāvanantikā tāva yā thambhānaṃ <pb ed="V" n="0.0360" /> upari bhittipāde vā nikhaṇitvā katā, sā sabbesu thambhesu ca bhittipādesu ca apanītesu jahitavatthukā hoti. Sace pana thambhe vā bhittipāde vā parivattenti, yo yo ṭhito tattha tattha patiṭṭhāti, sabbesupi parivattitesu ajahitavatthukāva hoti. Iṭṭhakādīhi katā cayassa upari bhittiatthāya ṭhapitaṃ iṭṭhakaṃ vā silaṃ vā mattikāpiṇḍaṃ vā ādiṃkatvā vināsitakāle jahitavatthukā hoti. Yehi pana iṭṭhakādīhi adhiṭṭhitā, tesu apanītesupi tadaññāsu patiṭṭhitāsu ajahitavatthukāva hoti.</p>

<p rend="bodytext">Gonisādikā pākārādīhi parikkhepe kate jahitavatthukā hoti. Puna tasmiṃ ārāme kappiyakuṭi laddhuṃ vaṭṭati. Sace pana punapi pākārādayo tattha tattha khaṇḍā honti, tato tato gāvo pavisanti, puna kappiyakuṭi hoti. Itarā pana dve gopānasīmattaṃ ṭhapetvā <pb ed="M" n="0.0382" /> sabbasmiṃ chadane vinaṭṭhe jahitavatthukā honti. Sace gopānasīnaṃ upari ekampi pakkhapāsakamaṇḍalaṃ atthi, rakkhati.</p>

<p rend="bodytext">Yatra panimā catassopi kappiyabhūmiyo natthi, tattha kiṃ kātabbaṃ? Anupasampannassa <pb ed="P" n="5.1101" /> datvā tassa santakaṃ katvā paribhuñjitabbaṃ. Tatridaṃ vatthu – karavikatissatthero kira vinayadharapāmokkho mahāsīvattherassa santikaṃ agamāsi. So dīpālokena sappikumbhaṃ passitvā ‘‘bhante kimeta’’nti pucchi. Thero ‘‘āvuso gāmato sappikumbho ābhato, lūkhadivase sappinā bhuñjanatthāyā’’ti āha. Tato naṃ tissatthero ‘‘na vaṭṭati bhante’’ti āha. Thero punadivase pamukhe nikkhipāpesi. Tissatthero puna ekadivase āgato taṃ disvā tatheva pucchitvā ‘‘bhante sahaseyyappahonakaṭṭhāne ṭhapetuṃ na vaṭṭatī’’ti āha. Thero punadivase bahi nīharāpetvā nikkhipāpesi, taṃ corā hariṃsu. So puna ekadivasaṃ āgataṃ tissattheraṃ āha – ‘‘āvuso tayā ‘na vaṭṭatī’ti vutto so kumbho bahi nikkhitto corehi avahato’’ti. Tato naṃ tissatthero āha – ‘‘nanu bhante anupasampannassa dātabbo assa, anupasampannassa hi datvā tassa santakaṃ katvā paribhuñjituṃ vaṭṭatī’’ti.</p>

<p rend="bodytext" n="296-9"><hi rend="paranum">296-9</hi><hi rend="dot">.</hi> Meṇḍakavatthu uttānameva. Api cettha <hi rend="bold">anujānāmi bhikkhave pañca gorase</hi>ti ime pañca gorase visuṃ paribhogena paribhuñjitumpi anujānāmīti attho. <hi rend="bold">Pātheyyaṃ pariyesitu</hi>nti ettha sace keci sayameva ñatvā denti, iccetaṃ kusalaṃ; no ce denti, ñātipavāritaṭṭhānato vā bhikkhācāravattena vā pariyesitabbaṃ. Tathā alabhantena aññātikaapavāritaṭṭhānato <pb ed="V" n="0.0361" /> yācitvāpi gahetabbaṃ. Ekadivasena gamanīye magge ekabhattatthāya pariyesitabbaṃ. Dīghe addhāne yattakena kantāraṃ nittharati, tattakaṃ pariyesitabbaṃ.</p>

<p rend="subhead">Keṇiyajaṭilavatthukathā</p>

<p rend="bodytext" n="300"><hi rend="paranum">300</hi><hi rend="dot">.</hi><hi rend="bold">Kājehi gāhāpetvā</hi>ti pañcahi kājasatehi susaṅkhatassa badarapānassa kuṭasahassaṃ gāhāpetvā. <hi rend="bold">Etasmiṃ nidāne etasmiṃ pakaraṇe dhammiṃ kathaṃ katvā</hi>ti ‘‘sādhu bhikkhave pānaṃ apivantā samaṇassa gotamassa <pb ed="M" n="0.0383" /> sāvakā paccayabāhullikāti vādaṃ na uppādayittha, mayi ca gāravaṃ akattha, mama ca tumhesu gāravaṃ janayittha, iti vo ahaṃ iminā kāraṇena suṭṭhu pasanno’’tiādinā nayena dhammiṃ kathaṃ katvā <hi rend="bold">anujānāmi bhikkhave aṭṭha pānānī</hi>tiādimāha.</p>

<p rend="bodytext">Tattha <hi rend="bold">ambapāna</hi>nti āmehi vā pakkehi vā ambehi katapānaṃ. Tattha <pb ed="P" n="5.1102" /> āmehi karontena ambataruṇāni bhinditvā udake pakkhipitvā ātape ādiccapākena pacitvā parissāvetvā tadahupaṭiggahitehi madhusakkarakappūrādīhi yojetvā kātabbaṃ. Evaṃ kataṃ purebhattameva kappati. Anupasampannehi kataṃ labhitvā pana purebhattaṃ paṭiggahitaṃ purebhattaṃ sāmisaparibhogenāpi vaṭṭati, pacchābhattaṃ nirāmisaparibhogena yāva aruṇuggamanā vaṭṭatiyeva. Esa nayo sabbapānesu.</p>

<p rend="bodytext">Tesu pana <hi rend="bold">jambupāna</hi>nti jambuphalehi katapānaṃ. <hi rend="bold">Cocapāna</hi>nti aṭṭhikehi kadaliphalehi katapānaṃ. <hi rend="bold">Mocapāna</hi>nti anaṭṭhikehi kadaliphalehi katapānaṃ. <hi rend="bold">Madhukapāna</hi>nti madhukānaṃ jātirasena katapānaṃ; taṃ pana udakasambhinnaṃ vaṭṭati, suddhaṃ na vaṭṭati. <hi rend="bold">Muddikapāna</hi>nti muddikā udake madditvā ambapānaṃ viya katapānaṃ. <hi rend="bold">Sālūkapāna</hi>nti rattuppalanīluppalādīnaṃ sālūke madditvā katapānaṃ. <hi rend="bold">Phārusakapāna</hi>nti phārusakaphalehi ambapānaṃ viya katapānaṃ. Imāni aṭṭha pānāni sītānipi ādiccapākānipi vaṭṭanti, aggipākāni na vaṭṭanti. <hi rend="bold">Dhaññaphalarasa</hi>nti sattannaṃ dhaññānaṃ phalarasaṃ. <hi rend="bold">Ḍākarasa</hi>nti pakkaḍākarasaṃ. Yāvakālikapattānañhi purebhattaṃyeva raso kappati. Yāvajīvikānaṃ paṭiggahetvā ṭhapitasappiādīhi saddhiṃ pakkānaṃ sattāhaṃ kappati. Sace pana suddhaudakena pacati, yāvajīvampi vaṭṭati. Khīrādīhi pana saddhiṃ pacituṃ na vaṭṭati. Aññehi pakkampi ḍākarasasaṅkhyameva gacchati. Kurundiyaṃ pana ‘‘yāvakālikapattānampi sītodakena madditvā kataraso vā ādiccapāko vā vaṭṭatī’’ti vuttaṃ. <hi rend="bold">Ṭhapetvā madhukapuppharasa</hi>nti ettha madhukapuppharaso aggipāko vā hotu ādiccapāko vā, pacchābhattaṃ <pb ed="V" n="0.0362" /> na vaṭṭati. Purebhattampi yaṃ pānaṃ gahetvā majjaṃ karonti, so ādito paṭṭhāya na vaṭṭati. Madhukapupphaṃ pana allaṃ vā sukkhaṃ vā bhajjitaṃ vā tena <pb ed="P" n="5.1103" /> kataphāṇitaṃ vā yato paṭṭhāya majjaṃ na karonti, taṃ sabbaṃ purebhattaṃ vaṭṭati. Ucchuraso nikasaṭo pacchābhattaṃ vaṭṭati <pb ed="M" n="0.0384" />. Iti pānāni anujānantena imepi cattāro rasā anuññātāti. <hi rend="bold">Aggihuttamukhā yaññā</hi>tiādīsu aggihutaṃ seṭṭhaṃ, aggihutaṃ mukhanti vuttaṃ hoti.</p>

<p rend="subhead">Rojamallādivatthukathā</p>

<p rend="bodytext" n="301-2"><hi rend="paranum">301-2</hi><hi rend="dot">.</hi> Rojavatthu uttānatthameva. Tattha <hi rend="bold">saṅkaraṃ akaṃsū</hi>ti katikaṃ akaṃsu. <hi rend="bold">Uḷāraṃ kho te ida</hi>nti sundaraṃ kho te idaṃ. <hi rend="bold">Nāhaṃ bhante ānanda bahukato</hi>ti nāhaṃ buddhādigatapasādabahumānena idhāgatoti dasseti. <hi rend="bold">Sabbañca ḍāka</hi>nti sappiādīhi pakkaṃ vā apakkaṃ vā yaṃkiñci ḍākaṃ. <hi rend="bold">Piṭṭhakhādanīya</hi>nti piṭṭhamayaṃ khādanīyaṃ; rojo kira idaṃ ubhayampi satasahassaṃ vayaṃ katvā paṭiyādāpesi.</p>

<p rend="bodytext" n="303"><hi rend="paranum">303</hi><hi rend="dot">.</hi><hi rend="bold">Mañjukā</hi>ti madhuravacanā. <hi rend="bold">Paṭibhāneyyakā</hi>ti sake sippe paṭibhānasampannā. <hi rend="bold">Dakkhā</hi>ti chekā, analasā vā. <hi rend="bold">Pariyodātasippā</hi>ti niddosasippā. <hi rend="bold">Nāḷiyāvāpakenā</hi>ti nāḷiyā ca āvāpakena ca. Āvāpako nāma yattha laddhaṃ laddhaṃ āvapanti, pakkhipantīti vuttaṃ hoti. <hi rend="bold">Na ca bhikkhave nahāpitapubbena khurabhaṇḍa</hi>nti ettha gahetvā pariharitumeva na vaṭṭati, aññassa santakena kese chedetuṃ vaṭṭati. Sace vetanaṃ gahetvā chindati, na vaṭṭati. Yo anahāpitapubbo tassa pariharitumpi vaṭṭati, taṃ vā aññaṃ vā gahetvā kese chedetumpi vaṭṭati.</p>

<p rend="bodytext" n="304"><hi rend="paranum">304</hi><hi rend="dot">.</hi><hi rend="bold">Bhāgaṃ datvā</hi>ti dasamabhāgaṃ datvā; idaṃ kira jambudīpe porāṇakacārittaṃ, tasmā dasakoṭṭhāse katvā eko koṭṭhāso bhūmisāmikānaṃ dātabbo.</p>

<p rend="subhead">Catumahāpadesakathā</p>

<p rend="bodytext" n="305"><hi rend="paranum">305</hi><hi rend="dot">.</hi><hi rend="bold">Yaṃ bhikkhave mayā idaṃ na kappatī</hi>ti ime cattāro mahāpadese bhagavā bhikkhūnaṃ nayaggahaṇatthāya āha. Tattha dhammasaṅgāhakattherā suttaṃ gahetvā parimaddantā idaṃ addasaṃsu. <hi rend="bold">Ṭhapetvā dhaññaphalarasa</hi>nti sattadhaññarasāni pacchābhattaṃ na kappantīti paṭikkhittāni. Tālanāḷikerapanasalabujaalābukumbhaṇḍapussaphalatipusaphalaeḷālukāni <pb ed="P" n="5.1104" /><pb ed="V" n="0.0363" />, nava mahāphalāni sabbañca aparaṇṇaṃ, dhaññagatikameva. Taṃ kiñcāpi na paṭikkhittaṃ, atha kho akappiyaṃ anulometi, tasmā pacchābhattaṃ na kappati. Aṭṭha <pb ed="M" n="0.0385" /> pānāni anuññātāni. Avasesāni vettatintiṇikamātuluṅgakapitthakosambakaramandādikhuddakaphalapānāni aṭṭhapānagatikāneva, tāni kiñcāpi na anuññātāni, atha kho kappiyaṃ anulomenti, tasmā kappanti. Ṭhapetvā hi sānulomaṃ dhaññaphalarasaṃ aññaṃ phalapānaṃ nāma akappiyaṃ natthi, sabbaṃ yāmakālikaṃyevāti kurundiyaṃ vuttaṃ.</p>

<p rend="bodytext">Bhagavatā cha cīvarāni anuññātāni. Dhammasaṅgāhakattherehi tesaṃ anulomāni dukūlaṃ, pattuṇṇaṃ, cīnapaṭṭaṃ, somārapaṭṭaṃ, iddhimayikaṃ, devadattiyanti aparāni cha anuññātāni. Tattha <hi rend="bold">‘‘pattuṇṇa’’</hi>nti pattuṇṇadese pāṇakehi sañjātavatthaṃ. Dve paṭā desanāmeneva vuttā. Tāni tīṇi koseyyassānulomāni. Dukūlaṃ sāṇassa, itarāni dve kappāsikassa vā sabbesaṃ vā.</p>

<p rend="bodytext">Bhagavatā ekādasa patte paṭikkhipitvā dve pattā anuññātā – lohapatto ceva mattikāpatto ca. Lohathālakaṃ, mattikāthālakaṃ, tambalohathālakanti tesaṃyeva anulomāni. Bhagavatā tayo tumbā anuññātā – lohatumbo, kaṭṭhatumbo, phalatumboti. Kuṇḍikā, kañcanako, udakatumboti tesaṃyeva anulomāni. Kurundiyaṃ pana ‘‘pānīyasaṅkhapānīyasarāvakāni etesaṃ anulomānī’’ti vuttaṃ. Paṭṭikā, sūkarantanti dve kāyabandhanāni anuññātāni, dussapaṭṭena rajjukena ca katakāyabandhanāni tesaṃ anulomāni. Setacchattaṃ, kilañjacchattaṃ, paṇṇacchattanti tīṇi chattāni anuññātāni. Ekapaṇṇacchattaṃ tesaṃyeva anulomanti iminā nayena pāḷiñca aṭṭhakathañca anupekkhitvā aññānipi kappiyākappiyānaṃ anulomāni veditabbāni.</p>

<p rend="bodytext"><hi rend="bold">Tadahupaṭiggahitaṃ kāle kappatī</hi>tiādi sabbaṃ sambhinnarasaṃ sandhāya vuttaṃ. Sace hi challimpi anapanetvā sakaleneva nāḷikeraphalena saddhiṃ pānakaṃ paṭiggahitaṃ hoti <pb ed="P" n="5.1105" />, nāḷikeraṃ apanetvā taṃ vikālepi kappati. Upari sappipiṇḍaṃ ṭhapetvā sītalapāyāsaṃ denti, yaṃ pāyāsena asaṃsaṭṭhaṃ sappi, taṃ apanetvā sattāhaṃ paribhuñjituṃ vaṭṭati. Baddhamadhuphāṇitādīsupi eseva nayo. Takkolajātiphalādīhi alaṅkaritvā piṇḍapātaṃ denti, tāni uddharitvā dhovitvā yāvajīvaṃ paribhuñjitabbāni. Yāguyaṃ pakkhipitvā dinnasiṅgiverādīsupi telādīsu pakkhipitvā dinnalaṭṭhimadhukādīsupi eseva nayo. Evaṃ yaṃ yaṃ asambhinnarasaṃ hoti, taṃ taṃ ekato paṭiggahitampi <pb ed="V" n="0.0364" /> yathā <pb ed="M" n="0.0386" /> suddhaṃ hoti, tathā dhovitvā vā tacchetvā vā tassa tassa kālavasena paribhuñjituṃ vaṭṭati.</p>

<p rend="bodytext">Sace pana sambhinnarasaṃ hoti saṃsaṭṭhaṃ, na vaṭṭati. Yāvakālikañhi attanā saddhiṃ sambhinnarasāni tīṇipi yāmakālikādīni attano sabhāvaṃ upaneti, yāmakālikaṃ dvepi sattāhakālikādīni attano sabhāvaṃ upaneti, sattāhakālikampi attanā saddhiṃ saṃsaṭṭhaṃ yāvajīvikaṃ attano sabhāvaññeva upaneti; tasmā tena tadahupaṭiggahitena saddhiṃ tadahupaṭiggahitaṃ vā purepaṭiggahitaṃ vā yāvajīvikaṃ sattāhaṃ kappati dvīhapaṭiggahitena chāhaṃ, tīhapaṭiggahitena pañcāhaṃ…pe… sattāhapaṭiggahitena tadaheva kappatīti veditabbaṃ. Tasmāyeva hi ‘‘sattāhakālikena bhikkhave yāvajīvikaṃ tadahupaṭiggahita’’nti avatvā ‘‘paṭiggahitaṃ sattāhaṃ kappatī’’ti vuttaṃ.</p>

<p rend="bodytext">Kālayāmasattāhātikkamesu cettha vikālabhojanasannidhibhesajjasikkhāpadānaṃ vasena āpattiyo veditabbā. Imesu ca pana catūsu kālikesu yāvakālikaṃ yāmakālikanti idameva dvayaṃ antovutthakañceva sannidhikārakañca hoti, sattāhakālikañca yāvajīvikañca akappiyakuṭiyaṃ nikkhipitumpi vaṭṭati, sannidhimpi na janetīti. Sesaṃ sabbattha uttānamevāti.</p>

<p rend="centre">Bhesajjakkhandhakavaṇṇanā niṭṭhitā.</p>
</body>
<back></back>
</text>
</TEI.2>