<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">4. Samathakkhandhakaṃ</p>

<p rend="subhead">Sammukhāvinayakathā</p>

<p rend="bodytext" n="186-187"><hi rend="paranum">186-187</hi><hi rend="dot">.</hi> Samathakkhandhake <pb ed="M" n="0.0036" /><pb ed="V" n="0.0036" /> – ‘‘adhammavādī puggalo’’tiādīni cha mātikāpadāni nikkhipitvā ‘‘adhammavādī puggalo dhammavādiṃ puggalaṃ saññāpetī’’tiādinā nayena vitthāro vutto. Tattha <hi rend="bold">saññāpetī</hi>ti kāraṇapatirūpakāni vatvā paritosetvā jānāpeti. <hi rend="bold">Nijjhāpetī</hi>ti yathā so taṃ atthaṃ nijjhāyati, oloketi; evaṃ karoti. <hi rend="bold">Pekkhati anupekkhatī</hi>ti yathā so taṃ atthaṃ pekkhati ceva punappunañca pekkhati; evaṃ karoti. <hi rend="bold">Dasseti anudassetī</hi>ti tesaññeva pariyāyavacanāni. <hi rend="bold">Adhammena vūpasammatī</hi>ti yasmā so adhammameva ‘‘ayaṃ dhammo’’tiādinā nayena mohetvā dasseti, tasmā adhammena vūpasammati nāma.</p>

<p rend="bodytext" n="188"><hi rend="paranum">188</hi><hi rend="dot">.</hi><hi rend="bold">Dhammena vūpasammatī</hi>ti yasmā dhammavādī dhammameva ‘‘ayaṃ dhammo’’tiādinā nayena amohetvā dasseti, tasmā dhammena vūpasammati nāma.</p>

<p rend="centre">Sammukhāvinayakathā niṭṭhitā.</p>

<p rend="subhead">Sativinayakathā</p>

<p rend="bodytext" n="195"><hi rend="paranum">195</hi><hi rend="dot">.</hi><hi rend="bold">Pañcimāni</hi><pb ed="P" n="6.1192" /><hi rend="bold">bhikkhave dhammikāni sativinayassa dānānī</hi>ti ettha suddhassa anāpattikassa dānaṃ ekaṃ, anuvaditassa dānaṃ ekaṃ, yācitassa dānaṃ ekaṃ, saṅghena dānaṃ ekaṃ, dhammena samaggadānaṃ ekanti evaṃ pañca. Etāni pana ekekaaṅgavasena na labbhanti, tasmā <pb ed="V" n="0.0037" /> desanāmattamevetaṃ, pañcaṅgasamannāgataṃ pana sativinayadānaṃ dhammikanti ayamettha attho. Tattha ca <hi rend="bold">anuvadantī</hi>ti codenti. Sesaṃ uttānameva. Ayaṃ pana sativinayo khīṇāsavasseva dātabbo na aññassa, antamaso anāgāminopi. So ca kho aññena codiyamānasseva, na acodiyamānassa. Dinne ca pana tasmiṃ codakassa kathā na ruhati. Codentopi ‘‘ayaṃ khīṇāsavo sativinayaladdho, ko tuyhaṃ kathaṃ gahessatī’’ti apasādetabbataṃ āpajjati.</p>

<p rend="centre">Sativinayakathā niṭṭhitā.</p>

<p rend="subhead">Amūḷhavinayakathā</p>

<p rend="bodytext" n="196"><hi rend="paranum">196</hi><hi rend="dot">.</hi><hi rend="bold">Bhāsitaparikkanta</hi>nti <pb ed="M" n="0.0037" /> vācāya bhāsitaṃ kāyena parikkantaṃ; parikkamitvā katanti attho. <hi rend="bold">Saratāyasmā evarūpiṃ āpattiṃ āpajjitā</hi>ti ettha saratu āyasmā evarūpiṃ āpattiṃ āpajjitā; āyasmā evarūpiyā āpattiyāti ayamattho. Āpajjitvāti vā pāṭho, tassattho – paṭhamaṃ āpajjitvā pacchā taṃ āpattiṃ saratu āyasmāti.</p>

<p rend="centre">Amūḷhavinayakathā niṭṭhitā.</p>

<p rend="subhead">Yebhuyyasikākathā</p>

<p rend="bodytext" n="202"><hi rend="paranum">202</hi><hi rend="dot">.</hi><hi rend="bold">Yebhuyyasikāya vūpasametu</hi>nti ettha yassā kiriyāya dhammavādino bahutarā, esā yebhuyyasikā nāma.</p>

<p rend="bodytext" n="204"><hi rend="paranum">204</hi><hi rend="dot">.</hi> Adhammikasalākaggāhesu <hi rend="bold">oramattaka</hi>nti parittaṃ appamattakaṃ bhaṇḍanamattameva. <hi rend="bold">Na ca gatigata</hi>nti dve tayo āvāse na gataṃ, tattha tattheva vā dvattikkhattuṃ avinicchitaṃ. <hi rend="bold">Na ca saritasārita</hi>nti dvattikkhattuṃ tehi bhikkhūhi sayaṃ saritaṃ vā aññehi sāritaṃ vā na hoti. <hi rend="bold">Jānātī</hi>ti salākaṃ gāhento jānāti ‘‘adhammavādī bahutarā’’ti. <hi rend="bold">Appeva nāmā</hi>ti iminā nīhārena salākāya gāhiyamānāya ‘‘api nāma adhammavādino bahutarā assū’’ti ayamassa ajjhāsayo hoti. Aparesupi dvīsu eseva nayo.</p>

<p rend="bodytext"><hi rend="bold">Adhammena</hi><pb ed="V" n="0.0038" /><hi rend="bold">gaṇhantī</hi>ti <pb ed="P" n="6.1193" /> adhammavādino ‘‘evaṃ mayaṃ bahū bhavissāmā’’ti dve dve salākāyo gaṇhanti. <hi rend="bold">Vaggā gaṇhantī</hi>ti dve dhammavādino ekaṃ dhammavādisalākaṃ gaṇhanti ‘‘evaṃ dhammavādino na bahū bhavissantī’’ti maññamānā. <hi rend="bold">Na ca yathādiṭṭhiyā gaṇhantī</hi>ti dhammavādino hutvā ‘‘balavapakkhaṃ bhajissāmā’’ti adhammavādisalākaṃ gaṇhanti. Dhammikasalākaggāhesu ayamevattho parivattetvā veditabbo. Evaṃ salākaṃ gāhetvā sace bahutarā dhammavādino honti; yathā te vadanti, evaṃ taṃ adhikaraṇaṃ vūpasametabbaṃ, evaṃ yebhuyyasikāya vūpasantaṃ hoti. Ayamettha saṅkhepo. Vitthāro pana paratopi āgamissati.</p>

<p rend="centre">Yebhuyyasikākathā niṭṭhitā.</p>

<p rend="subhead">Tassapāpiyasikākathā</p>

<p rend="bodytext" n="207"><hi rend="paranum">207</hi><hi rend="dot">.</hi><hi rend="bold">Asucī</hi>ti <pb ed="M" n="0.0038" /> asucīhi kāyavacīkammehi samannāgato. <hi rend="bold">Alajjī</hi>ti sañcicca āpajjanādinā alajjilakkhaṇena samannāgato. <hi rend="bold">Sānuvādo</hi>ti saupavādo. Iti imesañca tiṇṇaṃ aṅgānaṃ vasena tīṇi karaṇāni, saṅghena karaṇaṃ, dhammena samaggena karaṇanti imāni ca dveti pañca tassapāpiyasikākammassa karaṇāni nāma honti. Sesamettha tajjanīyādīsu vuttanayameva. Ayaṃ panettha vacanattho – idañhi yo pāpussannatāya pāpiyo puggalo, tassa kattabbato ‘‘tassapāpiyasikākamma’’nti vuccati.</p>

<p rend="centre">Tassapāpiyasikākathā niṭṭhitā.</p>

<p rend="subhead">Tiṇavatthārakādikathā</p>

<p rend="bodytext" n="212"><hi rend="paranum">212</hi><hi rend="dot">.</hi><hi rend="bold">Kakkhaḷattāya vāḷattāyā</hi>ti kakkhaḷabhāvāya ceva vāḷabhāvāya ca. <hi rend="bold">Bhedāyā</hi>ti saṅghabhedāya. <hi rend="bold">Sabbeheva ekajjha</hi>nti kassaci chandaṃ anāharitvā gilānepi tattheva ānetvā ekato sannipatitabbaṃ. <hi rend="bold">Tiṇavatthārakena vūpasameyyā</hi>ti ettha idaṃ kammaṃ tiṇavatthārakasadisattā ‘‘tiṇavatthārako’’ti vuttaṃ. Yathā hi gūthaṃ vā muttaṃ vā ghaṭṭiyamānaṃ duggandhatāya bādhati, tiṇehi avattharitvā suppaṭicchāditassa panassa so gandho na bādhati; evameva yaṃ adhikaraṇaṃ <pb ed="V" n="0.0039" /> mūlānumūlaṃ gantvā vūpasamiyamānaṃ kakkhaḷattāya vāḷattāya bhedāya saṃvattati, taṃ iminā kammena vūpasantaṃ gūthaṃ viya tiṇavatthārakena paṭicchannaṃ <pb ed="P" n="6.1194" /> suvūpasantaṃ hotīti idaṃ kammaṃ tiṇavatthārakasadisattā ‘‘tiṇavatthārako’’ti vuttaṃ.</p>

<p rend="bodytext" n="213"><hi rend="paranum">213</hi><hi rend="dot">.</hi><hi rend="bold">Thullavajja</hi>nti pārājikañceva saṅghādisesañca. <hi rend="bold">Gihipaṭisaṃyutta</hi>nti gihīnaṃ hīnena khuṃsanavambhanadhammikapaṭissavesu āpannaṃ āpattiṃ.</p>

<p rend="bodytext" n="214"><hi rend="paranum">214</hi><hi rend="dot">.</hi><hi rend="bold">Evañca pana bhikkhave te bhikkhū tāhi āpattīhi vuṭṭhitā hontī</hi>ti evaṃ tiṇavatthārakakammavācāya katāya kammavācāpariyosāne yattakā tattha sannipatitā antamaso suttāpi samāpannāpi aññavihitāpi sabbe te bhikkhū yāva upasampadamaṇḍalato paṭṭhāya thullavajjañca gihipaṭisaṃyuttañca ṭhapetvā avasesā āpattiyo āpannā, sabbāhi tāhi āpattīhi vuṭṭhitā honti. Ye pana ‘‘na <pb ed="M" n="0.0039" /> metaṃ khamatī’’ti aññamaññaṃ diṭṭhāvikammaṃ karonti, tehi vā saddhiṃ āpattiṃ āpajjitvāpi tattha anāgatā, āgantvā vā chandaṃ datvā pariveṇādīsu nisinnā, te āpattīhi na vuṭṭhahanti. Tena vuttaṃ – ‘‘ṭhapetvā diṭṭhāvikammaṃ ṭhapetvā ye na tattha hontī’’ti.</p>

<p rend="centre">Tiṇavatthārakādikathā niṭṭhitā.</p>

<p rend="subhead">Adhikaraṇakathā</p>

<p rend="bodytext" n="215"><hi rend="paranum">215</hi><hi rend="dot">.</hi><hi rend="bold">Bhikkhunīnaṃ anupakhajjā</hi>ti bhikkhunīnaṃ anto pavisitvā. Vivādādhikaraṇādīnaṃ vacanattho duṭṭhadosavaṇṇanāyaṃ vuttoyeva. <hi rend="bold">Vipaccatāya vohāro</hi>ti cittadukkhatthaṃ vohāro; pharusavacananti attho. <hi rend="bold">Yo tattha anuvādo</hi>ti yo tesu anuvadantesu upavādo. <hi rend="bold">Anuvadanā</hi>ti ākāranidassanametaṃ; upavadanāti attho. <hi rend="bold">Anullapanā anubhaṇanā</hi>ti ubhayaṃ anuvadanavevacanamattameva. <hi rend="bold">Anusampavaṅkatā</hi>ti punappunaṃ kāyacittavācāhi tattheva sampavaṅkatā; anuvadanabhāvoti attho. <hi rend="bold">Abbhussahanatā</hi>ti ‘‘kasmā evaṃ na upavadissāmi, upavadissāmiyevā’’ti ussāhaṃ katvā anuvadanā. <hi rend="bold">Anubalappadāna</hi>nti purimavacanassa kāraṇaṃ dassetvā pacchimavacanena balappadānaṃ.</p>

<p rend="bodytext"><hi rend="bold">Kiccayatā</hi><pb ed="V" n="0.0040" /><hi rend="bold">karaṇīyatā</hi>ti ettha kiccameva kiccayaṃ, kiccayassa bhāvo kiccayatā, karaṇīyassa bhāvo karaṇīyatā; ubhayampetaṃ <pb ed="P" n="6.1195" /> saṅghakammasseva adhivacanaṃ. <hi rend="bold">Apalokanakamma</hi>ntiādi pana tasseva pabhedavacanaṃ. Tattha <hi rend="bold">apalokanakammaṃ</hi> nāma sīmaṭṭhakasaṅghaṃ sodhetvā chandārahānaṃ chandaṃ āharitvā samaggassa saṅghassa anumatiyā tikkhattuṃ sāvetvā kattabbakammaṃ. <hi rend="bold">Ñattikammaṃ</hi> nāma vuttanayeneva samaggassa saṅghassa anumatiyā ekāya ñattiyā kattabbakammaṃ. <hi rend="bold">Ñattidutiyakammaṃ</hi> nāma vuttanayeneva samaggassa saṅghassa anumatiyā ekāya ñattiyā ekāya ca anussāvanāyāti evaṃ ñattidutiyāya anussāvanāya kattabbakammaṃ. <hi rend="bold">Ñatticatutthakammaṃ</hi> nāma vuttanayeneva samaggassa saṅghassa anumatiyā ekāya ñattiyā tīhi ca anussāvanāhīti evaṃ ñatticatutthāhi tīhi anussāvanāhi kattabbakammaṃ.</p>

<p rend="bodytext">Tattha apalokanakammaṃ apaloketvāva kātabbaṃ, ñattikammādivasena na kātabbaṃ. Ñattikammampi ekaṃ ñattiṃ ṭhapetvāva kātabbaṃ, apalokanakammādivasena na kātabbaṃ. Ñattidutiyakammaṃ pana apaloketvā kattabbampi atthi, akattabbampi atthi. Tattha sīmāsammuti sīmāsamūhananaṃ kathinadānaṃ kathinubbhāro <pb ed="M" n="0.0040" /> kuṭivatthudesanā vihāravatthudesanāti imāni cha kammāni garukāni, apaloketvā kātuṃ na vaṭṭanti. Ñattidutiyakammavācaṃ sāvetvāva kātabbāni. Avasesā terasa sammutiyo senāsanaggāhakamatakacīvaradānādisammutiyo cāti evarūpāni lahukakammāni apaloketvāpi kātuṃ vaṭṭanti. Ñattikammañatticatutthakammavasena pana na kātabbameva. Ñatticatutthakammaṃ ñattiñca tisso ca kammavācāyo sāvetvāva kātabbaṃ, apalokanakammādivasena na kātabbanti ayamettha saṅkhepo.</p>

<p rend="bodytext">Vitthārato pana imāni cattāri kammāni ‘‘katihākārehi vipajjantī’’tiādinā nayena parivārāvasāne kammavagge etesaṃ vinicchayo āgatoyeva. Yaṃ pana tattha anuttānaṃ, taṃ kammavaggeyeva vaṇṇayissāma. Evañhi sati na aṭṭhāne vaṇṇanā bhavissati, ādito paṭṭhāya ca <pb ed="P" n="6.1196" /> tassa tassa kammassa viññātattā suviññeyyo bhavissati.</p>

<p rend="bodytext" n="216"><hi rend="paranum">216</hi><hi rend="dot">.</hi><hi rend="bold">Vivādādhikaraṇassa kiṃ mūla</hi>ntiādīni pāḷivaseneva veditabbāni.</p>

<p rend="bodytext" n="220"><hi rend="paranum">220</hi><hi rend="dot">.</hi><hi rend="bold">‘‘Vivādādhikaraṇaṃ</hi><pb ed="V" n="0.0041" /><hi rend="bold">siyā kusala’’</hi>ntiādīsu yena vivadanti, so cittuppādo vivādo, samathehi ca adhikaraṇīyatāya adhikaraṇanti evamādinā nayena attho daṭṭhabbo.</p>

<p rend="bodytext" n="222"><hi rend="paranum">222</hi><hi rend="dot">.</hi><hi rend="bold">Āpattādhikaraṇaṃ siyā akusalaṃ siyā abyākataṃ, natthi āpattādhikaraṇaṃ kusala</hi>nti ettha sandhāya bhāsitavasena attho veditabbo. Yasmiñhi pathavikhaṇanādike āpattādhikaraṇe kusalacittaṃ aṅgaṃ hoti, tasmiṃ sati na sakkā vattuṃ ‘‘natthi āpattādhikaraṇaṃ kusala’’nti, tasmā nayidaṃ aṅgappahonakacittaṃ sandhāya vuttaṃ. Idaṃ pana sandhāya vuttaṃ. Yaṃ tāva āpattādhikaraṇaṃ lokavajjaṃ, taṃ ekantato akusalameva, tattha ‘‘siyā akusala’’nti vikappo natthi. Yaṃ pana paṇṇattivajjaṃ, taṃ yasmā sañcicca ‘‘imaṃ āpattiṃ vītikkamāmī’’ti vītikkamantasseva akusalaṃ hoti, asañcicca pana kiñci ajānantassa sahaseyyādivasena āpajjato abyākataṃ hoti, tasmā tattha sañciccāsañciccavasena imaṃ vikappabhāvaṃ <pb ed="M" n="0.0041" /> sandhāya idaṃ vuttaṃ – ‘‘āpattādhikaraṇaṃ siyā akusalaṃ, siyā abyākataṃ, natthi āpattādhikaraṇaṃ kusala’’nti.</p>

<p rend="bodytext">Sace pana ‘‘yaṃ kusalacitto āpajjati, idaṃ vuccati āpattādhikaraṇaṃ kusala’’nti vadeyya, acittakānaṃ pana eḷakalomapadasodhammādisamuṭṭhānānampi kusalacittaṃ āpajjeyya, na ca tattha vijjamānampi kusalacittaṃ āpattiyā aṅgaṃ. Kāyavacīviññattivasena pana calitappavattānaṃ kāyavācānaṃ aññatarameva aṅgaṃ, tañca rūpakkhandhapariyāpannattā abyākatanti.</p>

<p rend="bodytext"><hi rend="bold">Yaṃ jānanto</hi>tiādimhi pana ayamattho – yaṃ cittaṃ āpattiyā aṅgaṃ hoti, tena vatthuṃ jānanto ‘‘idaṃ vītikkamāmī’’ti ca vītikkamākārena saddhiṃ jānanto sañjānanto vītikkamacetanāvasena cetetvā pakappetvā upakkamavasena maddanto abhivitaritvā nirāsaṅkacittaṃ pesetvā yaṃ āpattādhikaraṇaṃ vītikkamaṃ āpajjati, tassa evaṃ vītikkamato <pb ed="P" n="6.1197" /> yo vītikkamo, idaṃ vuccati ‘‘āpattādhikaraṇaṃ akusala’’nti.</p>

<p rend="bodytext">Abyākatavārepi yaṃ cittaṃ āpattiyā aṅgaṃ hoti, tassa abhāvena ajānanto vītikkamākārena ca saddhiṃ ajānanto asañjānanto āpattiaṅgabhūtāya vītikkamacetanāya abhāvena acetetvā sañcicca maddanassa abhāvena anabhivitaritvā nirāsaṅkacittaṃ apesetvā yaṃ <pb ed="V" n="0.0042" /> āpattādhikaraṇaṃ vītikkamaṃ āpajjati, tassa evaṃ vītikkamato yo vītikkamo, idaṃ vuccati ‘‘āpattādhikaraṇaṃ abyākata’’nti.</p>

<p rend="bodytext" n="224"><hi rend="paranum">224</hi><hi rend="dot">.</hi><hi rend="bold">Ayaṃ vivādo no adhikaraṇa</hi>ntiādīsu samathehi adhikaraṇīyatāya abhāvato noadhikaraṇanti evamattho veditabbo.</p>

<p rend="centre">Adhikaraṇakathā niṭṭhitā.</p>

<p rend="subhead">Adhikaraṇavūpasamanasamathakathā</p>

<p rend="bodytext" n="228"><hi rend="paranum">228</hi><hi rend="dot">.</hi><hi rend="bold">Yāvatikā ca bhikkhū kammappattā</hi>ti ettha catuvaggakaraṇe kamme cattāro, pañcavaggakaraṇe pañca, dasavaggakaraṇe dasa, vīsativaggakaraṇe vīsati bhikkhū kammappattāti veditabbā.</p>

<p rend="bodytext" n="230"><hi rend="paranum">230</hi><hi rend="dot">.</hi><hi rend="bold">Supariggahita</hi>nti <pb ed="M" n="0.0042" /> suṭṭhu pariggahitaṃ katvā sampaṭicchitabbaṃ. Sampaṭicchitvā ca pana ‘‘ajja bhaṇḍakaṃ dhovāma, ajja pattaṃ pacāma, ajjeko palibodho atthī’’ti mānaniggahatthāya katipāhaṃ atikkāmetabbaṃ.</p>

<p rend="bodytext" n="231"><hi rend="paranum">231</hi><hi rend="dot">.</hi><hi rend="bold">Anantāni ceva bhassāni jāyantī</hi>ti aparimāṇāni ito cito ca vacanāni uppajjanti. ‘‘Bhāsānī’’tipi pāṭho, ayamevattho. <hi rend="bold">Ubbāhikāya sammannitabbo</hi>ti apaloketvā vā sammannitabbo parato vuttāya ñattidutiyāya vā kammavācāya. Evaṃ sammatehi pana bhikkhūhi visuṃ vā nisīditvā tassāyeva vā parisāya ‘‘aññehi asammatehi na kiñci kathetabba’’nti sāvetvā taṃ adhikaraṇaṃ vinicchitabbaṃ.</p>

<p rend="bodytext" n="233"><hi rend="paranum">233</hi><hi rend="dot">.</hi><hi rend="bold">Tatrāssā</hi>ti tassaṃ parisati bhaveyya. <hi rend="bold">Neva suttaṃ āgata</hi>nti na mātikā āgatā. <hi rend="bold">No suttavibhaṅgo</hi>ti vinayopi na paguṇo. <hi rend="bold">Byañjanacchāyāya atthaṃ paṭibāhatī</hi>ti byañjanamattameva gahetvā atthaṃ paṭisedheti. Jātarūparajatakhettavatthupaṭiggahaṇādīsu vinayadharehi bhikkhūhi āpattiyā kāriyamāne disvā ‘‘kiṃ ime āpattiyā kāretha, ‘nanu jātarūparajatapaṭiggahaṇā <pb ed="V" n="0.0043" /> paṭivirato hotī’ti evaṃ sutte paṭiviratimattameva vuttaṃ, natthi ettha āpattī’’ti vadati. Aparo <pb ed="P" n="6.1198" /> dhammakathiko suttassa āgatattā olambetvā nivāsentānaṃ āpattiyā āropiyamānāya ‘‘kiṃ imesaṃ āpattiṃ ropetha, ‘nanu parimaṇḍalaṃ nivāsessāmīti sikkhā karaṇīyā’ti evaṃ sikkhākaraṇamattamevettha vuttaṃ, natthi ettha āpattī’’ti vadati.</p>

<p rend="bodytext" n="234"><hi rend="paranum">234</hi><hi rend="dot">.</hi><hi rend="bold">Yathā bahutarā bhikkhū</hi>ti ettha ekenapi adhikā bahutarāva ko pana vādo dvīhi tīhīti.</p>

<p rend="centre">Adhikaraṇavūpasamanasamathakathā niṭṭhitā.</p>

<p rend="subhead">Tividhasalākaggāhakathā</p>

<p rend="bodytext" n="235"><hi rend="paranum">235</hi><hi rend="dot">.</hi><hi rend="bold">Saññattiyā</hi>ti saññāpanatthāya. <hi rend="bold">Gūḷhaka</hi>ntiādīsu alajjussannāya parisāya gūḷhako salākaggāho kātabbo, lajjussannāya parisāya vivaṭako, bālussannāya sakaṇṇajappako. <hi rend="bold">Vaṇṇāvaṇṇāyo katvā</hi>ti dhammavādīnañca adhammavādīnañca salākāyo nimittasaññaṃ āropetvā aññamaññaṃ visabhāgā kātabbā. Tato tā sabbāpi cīvarabhoge <pb ed="M" n="0.0043" /> katvā vuttanayena gāhetabbā. <hi rend="bold">Duggahoti paccukkaḍḍhitabba</hi>nti ‘‘duggahitā salākāyo’’ti vatvā puna gahetvā yāvatatiyaṃ gāhetabbā. <hi rend="bold">Suggahoti sāvetabba</hi>nti ekasmimpi dhammavādimhi atirekajāte ‘‘suggahitā salākāyo’’ti sāvetabbaṃ. Yathā ca te dhammavādino vadanti tathā taṃ adhikaraṇaṃ vūpasametabbanti. Atha yāvatatiyampi adhammavādinova bahutarā honti, ajja ‘‘akālo, sve jānissāmā’’ti vuṭṭhahitvā alajjīnaṃ pakkhabhedatthāya dhammavādipakkhaṃ pariyesitvā punadivase salākaggāho kātabbo. Ayaṃ gūḷhako salākaggāho.</p>

<p rend="bodytext">Sakaṇṇajappake pana <hi rend="bold">gahite vattabbo</hi>ti ettha sace saṅghatthero adhammavādisalākaṃ gaṇhāti, so evaṃ avabodhetabbo – ‘‘bhante, tumhe mahallakā vayoanuppattā, tumhākaṃ etaṃ na yuttaṃ, ayaṃ pana dhammavādisalākā’’ti assa itarā salākā dassetabbā. Sace so taṃ gaṇhāti, dātabbā. Atha neva avabujjhati, tato ‘‘mā kassaci ārocehī’’ti vattabbo. Sesaṃ vuttanayameva. Vivaṭako vivaṭatthoyeva.</p>

<p rend="centre">Tividhasalākaggāhakathā niṭṭhitā.</p>

<p rend="subhead">Tassapāpiyasikāvinayakathā</p>

<p rend="bodytext" n="238"><hi rend="paranum">238</hi><hi rend="dot">.</hi><hi rend="bold">Pārājikasāmantaṃ</hi><pb ed="P" n="6.1199" /><pb ed="V" n="0.0044" /><hi rend="bold">vā</hi>ti ettha methunadhamme pārājikasāmantaṃ nāma dukkaṭaṃ hoti. Adinnādānādīsu thullaccayaṃ. <hi rend="bold">Nibbeṭhenta</hi>nti ‘‘na sarāmī’’ti vacanena nibbeṭhayamānaṃ. <hi rend="bold">Ativeṭhetī</hi>ti ‘‘iṅghāyasmā’’tiādivacanehi ativeṭhiyati. <hi rend="bold">Sarāmi kho ahaṃ āvuso</hi>ti pārājikapaṭicchādanatthāya evaṃ paṭijānāti. Puna tena ativeṭhiyamāno ‘‘sarāmi kho’’ti paṭiññaṃ datvā ‘‘idāni maṃ nāsessantī’’ti bhayena <hi rend="bold">‘‘davāya me’’</hi>tiādimāha. Etassa tassapāpiyasikākammaṃ kātabbaṃ. Sace sīlavā bhavissati, vattaṃ paripūretvā paṭippassaddhiṃ labhati, no ce tathā nāsitakova bhavissati. Sesaṃ sabbattha uttānatthamevāti.</p>

<p rend="centre">Tassapāpiyasikāvinayakathā niṭṭhitā.</p>

<p rend="centre">Samathakkhandhakavaṇṇanā niṭṭhitā.</p>
</body>
<back></back>
</text>
</TEI.2>