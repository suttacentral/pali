<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">9. Māgaṇḍiyasuttaniddesavaṇṇanā</p>

<p rend="bodytext" n="70"><hi rend="paranum">70</hi><hi rend="dot">.</hi> Navame <pb ed="V" n="0.0241" /><pb ed="P" n="2.0303" /><pb ed="M" n="0.0263" /> māgaṇḍiyasuttaniddese paṭhamagāthāya tāva ajapālanigrodhamūle nānārūpāni nimminitvā abhikāmaṃ āgataṃ māradhītaraṃ <hi rend="bold">disvāna taṇhaṃ aratiṃ ragañca</hi> chandamattampi <hi rend="bold">methunasmiṃ nāhosi, kimevidaṃ</hi> imissā dārikāya <hi rend="bold">muttakarīsapuṇṇaṃ</hi> rūpaṃ disvā bhavissati, sabbathā <hi rend="bold">pādāpi naṃ samphusituṃ na icche,</hi> kutonena saṃvasitunti.</p>

<p rend="bodytext"><hi rend="bold">Muttapuṇṇa</hi>nti āhārautuvasena vatthipuṭantaraṃ pūretvā ṭhitamuttena pūritaṃ. <hi rend="bold">Karīsapuṇṇa</hi>nti pakkāsayasaṅkhāte heṭṭhānābhipiṭṭhikaṇṭakamūlānaṃ antare ubbedhena aṭṭhaṅgulamatte antāvasāne ṭhitavaccena puṇṇaṃ. <hi rend="bold">Semhapuṇṇa</hi>nti udarapaṭale ṭhitaekapattappamāṇena semhena pūritaṃ. <hi rend="bold">Ruhirapuṇṇa</hi>nti yakanassa heṭṭhābhāgaṃ pūretvā hadayavakkapapphāsānaṃ upari thokaṃ thokaṃ paggharantena vakkahadayayakanapapphāse temayamānena ṭhitena ekapattassa pūraṇamattena sannicitalohitasaṅkhātena ca kesalomanakhadantānaṃ maṃsavinimuttaṭṭhānañceva thaddhasukkhacammañca ṭhapetvā dhamanījālānusārena sabbaṃ upādiṇṇakasarīraṃ pharitvā ṭhitasaṃsaraṇalohitasaṅkhātena ca duvidhena ruhirena puṇṇaṃ.</p>

<p rend="bodytext"><hi rend="bold">Aṭṭhisaṅghāta</hi>nti sakalasarīre heṭṭhā aṭṭhīnaṃ upariṭṭhitāni sādhikāni tīṇi aṭṭhisatāni, tehi aṭṭhīhi ghaṭitaṃ. <hi rend="bold">Nhārusambandha</hi>nti sakalasarīre aṭṭhīni ābandhitvā ṭhitāni nava nhārusatāni, tehi nhārūhi sambandhaṃ ābandhaṃ. <hi rend="bold">Rudhiramaṃsāvalepana</hi>nti saṃsaraṇalohitena ca sādhikāni tīṇi aṭṭhisatāni anulimpetvā ṭhitena navamaṃsapesisatena ca anulittaṃ sarīraṃ. <hi rend="bold">Cammavinaddha</hi>nti sakalasarīraṃ pariyonandhitvā pākaṭakilomakassa upari chaviyā heṭṭhā <pb ed="P" n="2.0304" /> ṭhitaṃ cammaṃ, tena cammena vinaddhaṃ pariyonaddhaṃ. ‘‘Cammāvanaddha’’ntipi pāḷi. <hi rend="bold">Chaviyā paṭicchanna</hi>nti atisukhumachaviyā paṭicchannaṃ chādetvā ṭhitaṃ. <hi rend="bold">Chiddāvachidda</hi>nti anekachiddaṃ. <hi rend="bold">Uggharanta</hi>nti akkhimukhādīhi uggharantaṃ. <hi rend="bold">Paggharanta</hi>nti adhobhāgena paggharantaṃ. <hi rend="bold">Kimisaṅghanisevita</hi>nti sūcimukhādīhi <pb ed="V" n="0.0242" /> nānāpāṇakulasamūhehi āsevitaṃ. <hi rend="bold">Nānākalimalaparipūra</hi>nti anekavidhehi asucikoṭṭhāsehi pūritaṃ.</p>

<p rend="bodytext" n="71"><hi rend="paranum">71</hi><hi rend="dot">.</hi> Tato <pb ed="M" n="0.0264" /> māgaṇḍiyo ‘‘pabbajitā nāma mānusake kāme pahāya dibbakāmatthāya pabbajanti, ayañca dibbepi kāme na icchati, idampi itthiratanaṃ, kā nu assa diṭṭhī’’ti pucchituṃ dutiyaṃ gāthamāha. Tattha <hi rend="bold">etādisaṃ ce ratana</hi>nti dibbitthiratanaṃ sandhāya bhaṇati. <hi rend="bold">Nāri</hi>nti attano dhītaraṃ sandhāya. <hi rend="bold">Diṭṭhigataṃ sīlavataṃ nu jīvita</hi>nti diṭṭhiñca sīlañca vatañca jīvitañca. <hi rend="bold">Bhavūpapattiñca vadesi kīdisa</hi>nti attano bhavūpapattiṃ vā tuvaṃ kīdisaṃ vadesi.</p>

<p rend="bodytext" n="72"><hi rend="paranum">72</hi><hi rend="dot">.</hi> Ito parā dve gāthā vissajjanapucchānayena pavattattā pākaṭasambandhāyeva. Tāsu paṭhamagāthāya saṅkhepattho – <hi rend="bold">tassa</hi> mayhaṃ māgaṇḍiya dvāsaṭṭhidiṭṭhigata<hi rend="bold">dhammesu</hi> nicchinitvā ‘‘idameva saccaṃ, moghamañña’’nti (ma. ni. 3.27, 301) evaṃ <hi rend="bold">idaṃ vadāmīti samuggahītaṃ na hoti</hi> natthi na vijjati, kiṃ kāraṇā? Ahañhi passanto <hi rend="bold">diṭṭhīsu</hi> ādīnavaṃ kañci diṭṭhiṃ aggahetvā saccāni pavicinanto ajjhattaṃ rāgādīnaṃ santibhāvena <hi rend="bold">ajjhattasanti</hi>saṅkhātaṃ nibbānameva addasanti.</p>

<p rend="bodytext"><hi rend="bold">Ādīnava</hi>nti upaddavaṃ. <hi rend="bold">Sadukkha</hi>nti kāyikadukkhena sadukkhaṃ. <hi rend="bold">Savighāta</hi>nti cetasikadukkhena sahitaṃ. <hi rend="bold">Saupāyāsa</hi>nti upāyāsasahitaṃ. <hi rend="bold">Sapariḷāha</hi>nti sadarathaṃ. <hi rend="bold">Na nibbidāyā</hi>ti na vaṭṭe nibbindanatthāya. <hi rend="bold">Na virāgāyā</hi>ti na vaṭṭe virāgatthāya. <hi rend="bold">Na nirodhāyā</hi>ti na vaṭṭassa nirodhatthāya. <hi rend="bold">Na upasamāyā</hi>ti na vaṭṭassa upasamatthāya. <hi rend="bold">Na abhiññāyā</hi>ti na vaṭṭassa abhijānanatthāya. <hi rend="bold">Na sambodhāyā</hi>ti na kilesaniddāvigamena vaṭṭato sambujjhanatthāya <pb ed="P" n="2.0305" />. <hi rend="bold">Na nibbānāyā</hi>ti na amatanibbānatthāya. Ettha pana ‘‘nibbidāyā’’ti vipassanā. ‘‘Virāgāyā’’ti maggo. ‘‘Nirodhāya upasamāyā’’ti nibbānaṃ. ‘‘Abhiññāya sambodhāyā’’ti maggo. ‘‘Nibbānāyā’’ti nibbānameva. Evaṃ ekasmiṃ ṭhāne vipassanā, tīsu maggo, tīsu nibbānaṃ vuttanti evaṃ vavatthānakathā veditabbā. Pariyāyena pana sabbānipetāni maggavevacanānipi nibbānavevacanānipi hontiyeva.</p>

<p rend="bodytext"><hi rend="bold">Ajjhattaṃ rāgassa santi</hi>nti ajjhattarāgassa santabhāvena nibbutabhāvena ajjhattasantisaṅkhātaṃ nibbānaṃ olokesiṃ. <hi rend="bold">Dosassa santi</hi>ntiādīsupi eseva nayo. <hi rend="bold">Pacina</hi>nti niddesassa uddesapadaṃ. <hi rend="bold">Vicinanto</hi>ti saccāni vaḍḍhento vibhāvento. <hi rend="bold">Pavicinanto</hi>ti tāneva paccekaṃ vibhāvento <pb ed="V" n="0.0243" />. Keci <pb ed="M" n="0.0265" /> ‘‘gavesanto’’ti vaṇṇayanti. <hi rend="bold">Adassa</hi>nti olokesiṃ. <hi rend="bold">Adakkhi</hi>nti vinivijjhiṃ. <hi rend="bold">Aphassi</hi>nti paññāya phusiṃ. <hi rend="bold">Paṭivijjhi</hi>nti ñāṇena paccakkhaṃ akāsiṃ.</p>

<p rend="bodytext" n="73"><hi rend="paranum">73</hi><hi rend="dot">.</hi> Dutiyagāthāya saṅkhepattho – <hi rend="bold">yāni</hi>māni diṭṭhigatāni tehi tehi sattehi vinicchinitvā gahitattā <hi rend="bold">‘‘vinicchayā’’</hi>ti ca attano paccayehi abhisaṅkhatabhāvādinā nayena <hi rend="bold">‘‘pakappitānī’’</hi>ti ca vuccanti, <hi rend="bold">te ve munī</hi> diṭṭhigatadhamme aggahetvā <hi rend="bold">ajjhattasantīti yametamatthaṃ brūsi,</hi> ācikkha me, <hi rend="bold">kathaṃ nu dhīrehi paveditaṃ taṃ</hi> kathaṃ pakāsitaṃ dhīrehīti vadati.</p>

<p rend="bodytext">Imissā gāthāya niddeso uttānattho ṭhapetvā paramatthapadaṃ. Tattha <hi rend="bold">yaṃ paramattha</hi>nti yaṃ uttamaṃ nibbānaṃ.</p>

<p rend="bodytext" n="74"><hi rend="paranum">74</hi><hi rend="dot">.</hi> Athassa bhagavā yathā yena upāyena taṃ padaṃ dhīrehi pakāsitaṃ, taṃ upāyaṃ sapaṭipakkhaṃ dassento <hi rend="bold">‘‘na diṭṭhiyā’’</hi>ti gāthamāha. Tattha <hi rend="bold">na diṭṭhiyā</hi>tiādīhi diṭṭhisutiaṭṭhasamāpattiñāṇabāhirasīlabbatāni paṭikkhipati. <hi rend="bold">‘‘Suddhimāhā’’</hi>ti ettha vuttaṃ <hi rend="bold">āha</hi>-saddaṃ sabbattha nakārena saddhiṃ yojetvā purimapadattayaṃ netvā ‘‘diṭṭhiyā suddhiṃ nāha <pb ed="P" n="2.0306" /> na kathemī’’ti evamattho veditabbo. Yathā cettha, evaṃ uttarapadesupi. Tattha ca <hi rend="bold">adiṭṭhiyā nāhā</hi>ti dasavatthukaṃ sammādiṭṭhiṃ vinā na kathemi. Tathā <hi rend="bold">assutiyā</hi>ti navaṅgaṃ savanaṃ vinā. <hi rend="bold">Añāṇā</hi>ti kammassakatasaccānulomikañāṇaṃ vinā. <hi rend="bold">Asīlatā</hi>ti pātimokkhasaṃvaraṃ vinā. <hi rend="bold">Abbatā</hi>ti dhutaṅgavataṃ vinā. <hi rend="bold">Nopi tenā</hi>ti tesu ekamekena diṭṭhiādimattenāpi na kathemīti evamattho veditabbo. <hi rend="bold">Ete ca nissajja anuggahāyā</hi>ti ete ca purimadiṭṭhiādibhede kaṇhapakkhike dhamme samugghātakaraṇena nissajja, pacchime adiṭṭhiādibhede sukkapakkhikepi atammayatāpajjanena anuggahāya. <hi rend="bold">Santo anissāya bhavaṃ na jappe</hi>ti imāya paṭipattiyā rāgādivūpasamena santo cakkhādīsu kañci dhammaṃ anissāya ekampi bhavaṃ na jappe, apihetuṃ apatthetuṃ samattho siyā, ayamassa ajjhattasantīti adhippāyo.</p>

<p rend="bodytext"><hi rend="bold">Savanampi icchitabba</hi>nti suttādivasena suṇanampi ākaṅkhitabbaṃ. <hi rend="bold">Sambhārā ime dhammā</hi>ti sammādiṭṭhiādikā ime dhammā upakāraṭṭhena sambhārā honti <pb ed="M" n="0.0266" />. <hi rend="bold">Kaṇhapakkhikāna</hi>nti akusalapakkhe bhavānaṃ. <hi rend="bold">Samugghātato pahānaṃ icchitabba</hi>nti sammā hananato samucchedato pahānaṃ ākaṅkhitabbaṃ. <hi rend="bold">Tedhātukesu kusalesu dhammesū</hi>ti kāmarūpārūpasaṅkhātesu tebhūmakesu kosallasambhūtesu. <hi rend="bold">Atammayatā</hi>ti nittaṇhabhāvo.</p>

<p rend="bodytext" n="75"><hi rend="paranum">75</hi><hi rend="dot">.</hi> Evaṃ <pb ed="V" n="0.0244" /> vutte vacanatthaṃ asallakkhento māgaṇḍiyo <hi rend="bold">‘‘no ce kirā’’</hi>ti gāthamāha. Tattha diṭṭhādīni vuttanayāneva. Kaṇhapakkhikāniyeva pana sandhāya ubhayatrāpi āha. <hi rend="bold">Āha</hi>-saddaṃ pana ‘‘no ce’’ti saddena yojetvā <hi rend="bold">no ce kira āha</hi> no ce kira kathesīti evaṃ attho daṭṭhabbo. <hi rend="bold">Momūha</hi>nti atimūḷhaṃ, mohanaṃ vā. <hi rend="bold">Paccentī</hi>ti jānanti. Imissāpi gāthāya niddeso uttāno.</p>

<p rend="bodytext" n="76"><hi rend="paranum">76</hi><hi rend="dot">.</hi> Athassa <pb ed="P" n="2.0307" /> bhagavā taṃ diṭṭhiṃ nissāya pucchaṃ paṭikkhipanto <hi rend="bold">‘‘diṭṭhiñca nissāyā’’</hi>ti gāthamāha. Tassattho – tvaṃ māgaṇḍiya <hi rend="bold">diṭṭhiṃ nissāya</hi> punappunaṃ pucchamāno yāni te diṭṭhigatāni samuggahitāni, tesveva <hi rend="bold">samuggahītesu pamohaṃ</hi> āgato tvaṃ <hi rend="bold">ito</hi> ca mayā vuttaajjhattasantito paṭipattito dhammadesanato vā <hi rend="bold">aṇumpi</hi> yutta<hi rend="bold">saññaṃ</hi> na passasi, tena kāraṇena tvaṃ imaṃ dhammaṃ <hi rend="bold">momūhato</hi> passasīti.</p>

<p rend="bodytext"><hi rend="bold">Lagganaṃ nissāya laggana</hi>nti diṭṭhilagganaṃ allīyitvā diṭṭhilagganaṃ. <hi rend="bold">Bandhana</hi>nti diṭṭhibandhanaṃ. <hi rend="bold">Palibodha</hi>nti diṭṭhipalibodhaṃ.</p>

<p rend="bodytext"><hi rend="bold">Andhakāraṃ pakkhandosī</hi>ti bahalandhakāraṃ paviṭṭhosi. <hi rend="bold">Yuttasañña</hi>nti samaṇadhamme yuttasaññaṃ. <hi rend="bold">Pattasañña</hi>nti samaṇadhamme paṭiladdhasaññaṃ. <hi rend="bold">Lagganasañña</hi>nti sañjānitasaññaṃ. <hi rend="bold">Kāraṇasañña</hi>nti hetusaññaṃ. <hi rend="bold">Ṭhānasañña</hi>nti kāraṇasaññaṃ. <hi rend="bold">Na paṭilabhasī</hi>ti na vindasi. <hi rend="bold">Kuto ñāṇa</hi>nti maggañāṇaṃ pana kena kāraṇena labhissasi. <hi rend="bold">Aniccaṃ vā</hi>ti hutvā abhāvaṭṭhena pañcakkhandhā aniccaṃ. <hi rend="bold">Aniccasaññānulomaṃ vā</hi>ti ‘‘pañcakkhandhā aniccā’’ti uppannā saññā aniccasaññā, tāya saññāya anulomaṃ appaṭikkūlaṃ aniccasaññānulomaṃ. Kiṃ taṃ? Vipassanāñāṇaṃ. Dvinnaṃ vipassanāñāṇānaṃ dukkhānattasaññānulomānampi eseva nayo.</p>

<p rend="bodytext" n="77"><hi rend="paranum">77</hi><hi rend="dot">.</hi> Evaṃ samuggahitesu pamohena māgaṇḍiyassa vivādāpattiṃ dassetvā idāni tesu aññesu ca dhammesu vigatappamohassa attano nibbivādataṃ <pb ed="M" n="0.0267" /> dassento <hi rend="bold">‘‘samo visesī’’</hi>ti gāthamāha. Tassattho – <hi rend="bold">yo</hi> evaṃ tidhā mānena vā diṭṭhiyā vā puggalena vā <hi rend="bold">maññati, so tena</hi> mānena tāya vā diṭṭhiyā tena vā puggalena vivadeyya. Yo pana amhādiso imāsu <hi rend="bold">tīsu vidhāsu avikampamāno, samo visesī</hi>ti <hi rend="bold">na tassa hoti,</hi> na ca hīnoti pāṭhaseso. Imissāpi gāthāya niddeso uttānova.</p>

<p rend="bodytext" n="78"><hi rend="paranum">78</hi><hi rend="dot">.</hi> Kiñca <pb ed="V" n="0.0245" /> bhiyyo – <hi rend="bold">‘‘saccanti so’’</hi>ti gāthā. Tassattho – <hi rend="bold">so</hi> evarūpo pahīnamānadiṭṭhiko ‘‘mādiso ‘bāhitapāpattā’dinā nayena <hi rend="bold">brāhmaṇo,</hi> idameva sacca’’nti <hi rend="bold">kiṃ vadeyya</hi> kiṃ vatthuṃ bhaṇeyya, kena <pb ed="P" n="2.0308" /> vā kāraṇena bhaṇeyya, ‘‘mayhaṃ saccaṃ, tuyhaṃ musā’’ti vā <hi rend="bold">kena</hi> mānena diṭṭhiyā puggalena vā vivadeyya. <hi rend="bold">Yasmiṃ</hi> mādise khīṇāsave ‘‘sadisohamasmī’’ti pavattiyā <hi rend="bold">samaṃ</hi> vā, itaradvayabhāvena pavattiyā <hi rend="bold">visamaṃ vā</hi> maññitaṃ <hi rend="bold">natthi,</hi> samānādīsu <hi rend="bold">kena vādaṃ paṭisaṃyujeyya</hi> paṭipphareyyāti. Imissāpi gāthāya niddeso uttāno.</p>

<p rend="bodytext" n="79"><hi rend="paranum">79</hi><hi rend="dot">.</hi> Nanu ekaṃseneva evarūpo puggalo? <hi rend="bold">‘‘Okaṃ pahāyā’’</hi>ti gāthā. Tattha <hi rend="bold">okaṃ pahāyā</hi>ti rūpadhātvādiviññāṇassokāsaṃ tatra chandarāgappahānena chaḍḍetvā. <hi rend="bold">Aniketasārī</hi>ti rūpanimittaniketādīni taṇhāvasena asaranto. <hi rend="bold">Gāme akubbaṃ muni santhavānī</hi>ti gāme gihisanthavāni akaronto. <hi rend="bold">Kāmehi ritto</hi>ti kāmesu chandarāgābhāvena sabbakāmehi puthubhūto. <hi rend="bold">Apurakkharāno</hi>ti āyatiṃ attabhāvaṃ anabhinibbattento. <hi rend="bold">Kathaṃ na viggayha janena kayirā</hi>ti janena saddhiṃ viggāhikakathaṃ na katheyya.</p>

<p rend="bodytext"><hi rend="bold">Hāliddakānī</hi>ti evaṃnāmako gahapati. <hi rend="bold">Yenāyasmā mahākaccāno tenupasaṅkamī</hi>ti <hi rend="bold">yenā</hi>ti bhummatthe karaṇavacanaṃ. Tasmā yattha mahākaccāno, tattha upasaṅkamīti evamettha attho daṭṭhabbo. Yena vā kāraṇena mahākaccāno devamanussehi upasaṅkamitabbo, tena kāraṇena upasaṅkamīti evamettha attho daṭṭhabbo. Kena ca kāraṇena <pb ed="M" n="0.0268" /> mahākaccāno upasaṅkamitabbo? Nānappakāraguṇavisesādhigamādhippāyena, sāduphalūpabhogādhippāyena dijagaṇehi niccaphalitamahārukkho viya. Upasaṅkamīti ca gatoti vuttaṃ hoti. <hi rend="bold">Upasaṅkamitvā</hi>ti upasaṅkamanapariyosānadīpanaṃ. Atha vā evaṃ gato tato āsannataraṃ ṭhānaṃ mahākaccānassa samīpasaṅkhātaṃ gantvātipi vuttaṃ hoti.</p>

<p rend="bodytext"><hi rend="bold">Abhivādetvā</hi>ti pañcapatiṭṭhitena vanditvā. Idāni yenatthena mahākaccānassa upaṭṭhānaṃ āgato, taṃ pucchitukāmo dasanakhasamodhānasamujjalaṃ añjaliṃ sirasi patiṭṭhāpetvā ekamantaṃ nisīdi. <hi rend="bold">Ekamanta</hi>nti bhāvanapuṃsakaniddeso <pb ed="P" n="2.0309" /> ‘‘visamaṃ candimasūriyā parivattantī’’tiādīsu (a. ni. 4.7) viya. Tasmā yathā nisinno ekamantaṃ nisinno hoti, evaṃ nisīdīti evamettha attho daṭṭhabbo. Bhummatthe vā etaṃ upayogavacanaṃ. <hi rend="bold">Nisīdī</hi>ti nisajjaṃ kappesi. Paṇḍitā hi devamanussā garuṭṭhāniyaṃ upasaṅkamitvā āsanakusalatāya ekamantaṃ nisīdanti. Ayañca gahapati tesaṃ aññataro, tasmā ekamantaṃ nisīdi.</p>

<p rend="bodytext">Kathaṃ <pb ed="V" n="0.0246" /> nisinno ca pana ekamantaṃ nisinno hotīti? Cha nisajjadose vajjetvā. Seyyathidaṃ? Atidūraṃ accāsannaṃ uparivātaṃ unnatappadesaṃ atisammukhaṃ atipacchāti. Atidūre nisinno hi sace kathetukāmo hoti, uccāsaddena kathetabbaṃ hoti. Accāsanne nisinno saṅghaṭṭanaṃ karoti. Uparivāte nisinno sarīragandhena bādhati. Unnatappadese nisinno agāravaṃ pakāseti. Atisammukhā nisinno sace daṭṭhukāmo hoti, cakkhunā cakkhuṃ āhacca daṭṭhabbaṃ hoti. Atipacchā nisinno sace daṭṭhukāmo hoti, gīvaṃ pasāretvā daṭṭhabbaṃ hoti. Tasmā ayampi ete cha nisajjadose vajjetvā nisīdi. Tena vuttaṃ – ‘‘ekamantaṃ nisīdī’’ti.</p>

<p rend="bodytext"><hi rend="bold">Etadavocā</hi>ti etaṃ avoca. <hi rend="bold">Vuttamidaṃ bhante kaccāna bhagavatā aṭṭhakavaggiye māgaṇḍiyapañhe</hi>ti aṭṭhakavaggiyamhi māgaṇḍiyapañho nāma atthi, tasmiṃ pañhe.</p>

<p rend="bodytext"><hi rend="bold">Rūpadhātū</hi>ti rūpakkhandho adhippeto. <hi rend="bold">Rūpadhāturāgavinibandha</hi>nti rūpadhātumhi rāgena vinibaddhaṃ. <hi rend="bold">Viññāṇa</hi>nti kammaviññāṇaṃ. <hi rend="bold">Okasārī</hi>ti gehasārī ālayasārī. Kasmā panettha ‘‘viññāṇadhātu kho gahapatī’’ti na vuttanti? Sammohavighātatthaṃ. ‘‘Oko’’ti hi atthato paccayo vuccati, purejātañca <pb ed="M" n="0.0269" /> kammaviññāṇaṃ pacchājātassa kammaviññāṇassapi vipākaviññāṇassapi, vipākaviññāṇañca vipākaviññāṇassapi kammaviññāṇassapi paccayo hoti, tasmā ‘‘kataraṃ nu kho idha viññāṇa’’nti sammoho bhaveyya. Tassa vighātatthaṃ taṃ aggahetvā asambhinnāva desanā katāti. Apica vipākaārammaṇavasena catasso abhisaṅkhāraviññāṇaṭṭhitiyoti vuttāti tā dassetumpi idha viññāṇaṃ na gahitaṃ.</p>

<p rend="bodytext"><hi rend="bold">Upayupādānā</hi>ti <pb ed="P" n="2.0310" /> taṇhūpayadiṭṭhūpayavasena dve upayā, kāmupādānādīni cattāri upādānāni ca. <hi rend="bold">Cetaso adhiṭṭhānābhinivesānusayā</hi>ti akusalacittassa adhiṭṭhānabhūtā ceva abhinivesabhūtā ca anusayabhūtā ca. <hi rend="bold">Tathāgatassā</hi>ti sammāsambuddhassa. Sabbesampi hi khīṇāsavānaṃ ete pahīnāva, satthu pana khīṇāsavabhāvo loke atipākaṭoti uparimakoṭiyā evaṃ vuttaṃ. <hi rend="bold">Viññāṇadhātuyā</hi>ti idha viññāṇaṃ kasmā gahitaṃ? Kilesappahānadassanatthaṃ. Kilesā hi na kevalaṃ catūsuyeva khandhesu pahīnā pahīyanti, pañcasupi pahīyantiyevāti kilesappahānadassanatthaṃ gahitaṃ. <hi rend="bold">Evaṃ kho gahapati anokasārī hotī</hi>ti evaṃ kammaviññāṇena okaṃ asarantena anokasārī nāma hoti.</p>

<p rend="bodytext"><hi rend="bold">Rūpanimittaniketavisāravinibandhā</hi>ti rūpameva kilesānaṃ paccayaṭṭhena nimittaṃ, ārammaṇakiriyasaṅkhātena <pb ed="V" n="0.0247" /> nivāsaṭṭhena niketanti rūpanimittaniketaṃ. Visāro ca vinibandho ca visāravinibandhā. Ubhayenapi hi kilesānaṃ patthaṭabhāvo ca vinibandhanabhāvo ca vutto, rūpanimittanikete visāravinibandhāti rūpanimittaniketavisāravinibandhā, tasmā rūpanimittaniketamhi uppannena kilesavisārena ceva kilesavinibandhanena cāti attho. <hi rend="bold">Niketasārīti vuccatī</hi>ti ārammaṇakaraṇavasena nivāsaṭṭhānaṭṭhena niketasārīti vuccati. <hi rend="bold">Pahīnā</hi>ti te rūpanimittanikete kilesavisāravinibandhā pahīnā.</p>

<p rend="bodytext">Kasmā panettha pañcakkhandhā ca ‘‘okā’’ti vuttā, cha ārammaṇāni ‘‘niketa’’nti? Chandarāgassa balavadubbalatāya. Samānepi hi etesaṃ ālayaṭṭhena visayabhāve <hi rend="bold">oko</hi>ti nippariyāyena suddhaṃ gehameva vuccati, <hi rend="bold">niketa</hi>nti <pb ed="M" n="0.0270" /> ‘‘ajja asukaṭṭhāne kīḷissāmā’’ti katasaṅketānaṃ nivāsanaṭṭhānaṃ uyyānādi. Tattha yathā puttadāradhanadhaññapuṇṇagehe chandarāgo balavā hoti, evaṃ ajjhattikesu khandhesu. Yathā pana uyyānaṭṭhānādīsu tato dubbalataro hoti, evaṃ bāhiresu <pb ed="P" n="2.0311" /> chasu ārammaṇesūti chandarāgassa balavadubbalatāya evaṃ desanā katāti veditabbā.</p>

<p rend="bodytext"><hi rend="bold">Sukhitesu sukhito</hi>ti upaṭṭhākesu dhanadhaññalābhādivasena sukhitesu ‘‘idānāhaṃ manāpaṃ cīvaraṃ manāpaṃ bhojanaṃ labhissāmī’’ti gehassitasukhena sukhito hoti, tehi pattasampattiṃ attanā anubhavamāno viya carati. <hi rend="bold">Dukkhitesu dukkhito</hi>ti tesaṃ kenacideva kāraṇena dukkhe uppanne sayaṃ dviguṇena dukkhena dukkhito hoti. <hi rend="bold">Kiccakaraṇīyesū</hi>ti kiccasaṅkhātesu karaṇīyesu. <hi rend="bold">Voyogaṃ āpajjatī</hi>ti upayogaṃ sayaṃ tesaṃ kiccānaṃ kattabbataṃ āpajjati.</p>

<p rend="bodytext"><hi rend="bold">Kāmesū</hi>ti vatthukāmesu. <hi rend="bold">Evaṃ kho gahapati kāmehi aritto hotī</hi>ti evaṃ kilesakāmehi aritto hoti.</p>

<p rend="bodytext">Anto kāmānaṃ bhāvena atuccho. Sukkapakkho tesaṃ abhāvena ritto tucchoti veditabbo.</p>

<p rend="bodytext"><hi rend="bold">Purakkharāno</hi>ti vaṭṭaṃ purato kurumāno. <hi rend="bold">Evaṃrūpo siya</hi>ntiādīsu dīgharassakāḷodātādīsu rūpesu evaṃrūpo nāma bhaveyyanti pattheti. Sukhādīsu vedanāsu <hi rend="bold">evaṃvedano</hi> nāma. Nīlasaññādīsu saññāsu <hi rend="bold">evaṃsañño</hi> nāma. Puññābhisaṅkhārādīsu saṅkhāresu <hi rend="bold">evaṃsaṅkhāro</hi> nāma. Cakkhuviññāṇādīsu viññāṇesu <hi rend="bold">evaṃviññāṇo</hi> nāma bhaveyyanti pattheti.</p>

<p rend="bodytext"><hi rend="bold">Apurakkharāno</hi>ti <pb ed="V" n="0.0248" /> vaṭṭaṃ purato akurumāno. <hi rend="bold">Sahitaṃ me, asahitaṃ te</hi>ti tuyhaṃ vacanaṃ asahitaṃ asiliṭṭhaṃ, mayhaṃ sahitaṃ siliṭṭhaṃ madhuraṃ madhurapānasadisaṃ. <hi rend="bold">Adhiciṇṇaṃ te viparāvatta</hi>nti yaṃ tuyhaṃ dīghena kālena paricitaṃ suppaguṇaṃ, taṃ mama vādaṃ āgamma sabbaṃ khaṇena viparāvattaṃ nivattaṃ. <hi rend="bold">Āropito te vādo</hi>ti tuyhaṃ doso mayā āropito. <hi rend="bold">Cara vādappamokkhāyā</hi>ti taṃ taṃ ācariyaṃ upasaṅkamitvā uttaraṃ pariyesanto imassa vādassa mokkhāya cara āhiṇḍa. <hi rend="bold">Nibbeṭhehi vā sace pahosī</hi>ti atha sayameva pahosi, idheva nibbeṭhehīti.</p>

<p rend="bodytext" n="80"><hi rend="paranum">80</hi><hi rend="dot">.</hi> So <pb ed="M" n="0.0271" /> evarūpo <hi rend="bold">‘‘yehi vivitto’’</hi>ti gāthā. Tattha <hi rend="bold">yehī</hi>ti yehi diṭṭhigatādīhi. <hi rend="bold">Vivitto vicareyyā</hi>ti ritto careyya. <hi rend="bold">Na tāni</hi><pb ed="P" n="2.0312" /><hi rend="bold">uggayha vadeyya nāgo</hi>ti ‘‘āguṃ na karotī’’tiādinā (cūḷani. bhadrāvudhamāṇavapucchāniddesa 70; pārāyanānugītiniddesa 102) nayena nāgo tāni diṭṭhigatāni uggahetvā na careyya. <hi rend="bold">Elambuja</hi>nti elasaññite ambumhi jātaṃ kaṇṭakanāḷaṃ vārijaṃ, padumanti vuttaṃ hoti. <hi rend="bold">Yathā jalena paṅkena canūpalitta</hi>nti taṃ padumaṃ yathā jalena ca paṅkena ca anupalittaṃ hoti. <hi rend="bold">Evaṃ muni santivādo agiddho</hi>ti evaṃ ajjhattasantivādo muni gedhābhāvena agiddho. <hi rend="bold">Kāme ca loke ca anūpalitto</hi>ti duvidhepi kāme apāyādike ca loke dvīhi silesehi anupalitto hoti.</p>

<p rend="bodytext"><hi rend="bold">Āguṃ na karotī</hi>ti akusalādidosaṃ na karoti. <hi rend="bold">Na gacchatī</hi>ti agativasena na gacchati. <hi rend="bold">Nāgacchatī</hi>ti pahīnakilese na upeti. <hi rend="bold">Pāpakā</hi>ti lāmakā. <hi rend="bold">Akusalā</hi>ti akosallasambhūtā. <hi rend="bold">Te kilese na punetī</hi>ti ye kilesā pahīnā, te kilese puna na eti. <hi rend="bold">Na paccetī</hi>ti paṭi na upeti. <hi rend="bold">Na paccāgacchatī</hi>ti puna na nivattati.</p>

<p rend="bodytext"><hi rend="bold">Kharadaṇḍo</hi>ti kharapattadaṇḍo pharusadaṇḍo. <hi rend="bold">Cattagedho</hi>ti vissaṭṭhagedho. <hi rend="bold">Vantagedho</hi>ti vamitagedho. <hi rend="bold">Muttagedho</hi>ti chinnabandhanagedho. <hi rend="bold">Pahīnagedho</hi>ti pajahitagedho. <hi rend="bold">Paṭinissaṭṭhagedho</hi>ti yathā na puna cittaṃ āruhati, evaṃ paṭivissajjitagedho. Upari <hi rend="bold">vītarāgā</hi>dīsupi eseva nayo. Sabbāneva tāni gahitaggahaṇassa vissaṭṭhabhāvavevacanāni.</p>

<p rend="bodytext" n="81"><hi rend="paranum">81</hi><hi rend="dot">.</hi> Kiñca bhiyyo – <hi rend="bold">‘‘na vedagū’’</hi>ti gāthā. Tattha <hi rend="bold">na vedagū diṭṭhiyāyako</hi>ti catumaggavedagū mādiso diṭṭhiyāyako na hoti, diṭṭhiyā gacchanto vā, taṃ sārato paccento vā na hoti. Tattha vacanattho – yāyatīti yāyako. Karaṇavacanena diṭṭhiyā yāyatīti diṭṭhiyāyako. Upayogatthe sāmivacanenapi diṭṭhiyā yātītipi diṭṭhiyāyako. <hi rend="bold">Na mutiyā sa mānametī</hi>ti <pb ed="V" n="0.0249" /> mutarūpādibhedāya mutiyāpi so mānaṃ na eti. <hi rend="bold">Na hi tammayo so</hi>ti taṇhādiṭṭhivasena tammayo hoti tapparāyaṇo, ayaṃ pana na tādiso. <hi rend="bold">Na kammunā nopi</hi><pb ed="P" n="2.0313" /><hi rend="bold">sutena neyyo</hi>ti puññābhisaṅkhārādinā kammunā vā, sutasuddhiādinā sutena vā <pb ed="M" n="0.0272" /> so netabbo na hoti. <hi rend="bold">Anūpanīto sa nivesanesū</hi>ti so dvinnampi upayānaṃ pahīnattā sabbesu taṇhādiṭṭhinivesanesu anupanīto.</p>

<p rend="bodytext"><hi rend="bold">Mutarūpena vā</hi>ti ettha mutarūpaṃ nāma gandharasaphoṭṭhabbāni. <hi rend="bold">Mānaṃ netī</hi>ti asmimānaṃ na eti. <hi rend="bold">Na upetī</hi>ti samīpaṃ na eti. <hi rend="bold">Na upagacchatī</hi>ti upagantvā na tiṭṭhati. <hi rend="bold">Tammayo</hi>ti tappakato.</p>

<p rend="bodytext" n="82"><hi rend="paranum">82</hi><hi rend="dot">.</hi> Tassa ca evaṃvidhassa <hi rend="bold">‘‘saññāvirattassā’’</hi>ti gāthā. Tattha <hi rend="bold">saññāvirattassā</hi>ti nekkhammasaññāpubbaṅgamāya bhāvanāya pahīnakāmādisaññassa. Iminā padena ubhatobhāgavimutto samathayāniko adhippeto. <hi rend="bold">Paññāvimuttassā</hi>ti vipassanāpubbaṅgamāya bhāvanāya sabbakilesehi vimuttassa. Iminā sukkhavipassako adhippeto. <hi rend="bold">Saññañca diṭṭhiñca ye aggahesuṃ, te ghaṭṭamānā vicaranti loke</hi>ti ye pana kāmasaññādikaṃ saññaṃ aggahesuṃ, te visesato gahaṭṭhā kāmādhikaraṇaṃ, ye ca diṭṭhiṃ aggahesuṃ, te visesato pabbajitā dhammādhikaraṇaṃ aññamaññaṃ ghaṭṭentā vicarantīti.</p>

<p rend="bodytext"><hi rend="bold">Yo samathapubbaṅgamaṃ ariyamaggaṃ bhāvetī</hi>ti yo puggalo samathapubbaṅgamaṃ purecārikaṃ katvā sahavipassanaṃ ariyamaggaṃ bhāveti, paṭhamaṃ samādhiṃ uppādetvā pacchā sahavipassanaṃ ariyamaggaṃ uppādetīti attho. <hi rend="bold">Tassa ādito</hi>ti tassa puggalassa paṭhamajjhānādito. <hi rend="bold">Upādāyā</hi>ti paṭicca āgamma. <hi rend="bold">Ganthā vikkhambhītā hontī</hi>ti ganthā dūrīkatā bhavanti. <hi rend="bold">Arahatte patte</hi>ti arahattaphalaṃ patte. <hi rend="bold">Arahato</hi>ti arahattaphale ṭhitassa. <hi rend="bold">Ganthā ca mohā cā</hi>tiādayo sabbe kilesā pahīnā honti.</p>

<p rend="bodytext"><hi rend="bold">Yo vipassanāpubbaṅgamaṃ ariyamaggaṃ bhāvetī</hi>ti yo puggalo vipassanaṃ pubbaṅgamaṃ purecārikaṃ katvā ariyamaggaṃ bhāveti, paṭhamaṃ vipassanaṃ uppādetvā pacchā ariyamaggasampayuttaṃ samādhiṃ bhāvetīti attho. <hi rend="bold">Tassa ādito upādāyā</hi>ti tassa puggalassa vipassanato paṭṭhāya vipassanaṃ <pb ed="P" n="2.0314" /> paṭicca. <hi rend="bold">Mohā vikkhambhitā hontī</hi>ti ettha <hi rend="bold">vikkhambhitā</hi>ti dūraṃ pāpitā saññāvasena. <hi rend="bold">Ghaṭṭentī</hi>ti ye kāmasaññādiṃ gaṇhanti, te saññāvasena pīḷenti. <hi rend="bold">Saṅghaṭṭentī</hi>ti tato tato pīḷenti <pb ed="V" n="0.0250" />. Idāni ghaṭṭente dassetuṃ <hi rend="bold">‘‘rājānopi</hi><pb ed="M" n="0.0273" /><hi rend="bold">rājūhi vivadantī’’</hi>tiādinā nayena vitthāro vutto. <hi rend="bold">Aññamaññaṃ pāṇīhipi upakkamantī</hi>ti ettha aññamaññaṃ hatthehi paharanti. <hi rend="bold">Leḍḍūhī</hi>ti kapālakhaṇḍehi. <hi rend="bold">Daṇḍehī</hi>ti aḍḍhadaṇḍakehi. <hi rend="bold">Satthehī</hi>ti ubhatodhārehi satthehi.</p>

<p rend="bodytext"><hi rend="bold">Abhisaṅkhārānaṃ appahīnattā</hi>ti puññādiabhisaṅkhārānaṃ appahīnabhāvena. <hi rend="bold">Gatiyā ghaṭṭentī</hi>ti gantabbāya patiṭṭhābhūtāya gatiyā pīḷenti ghaṭṭanaṃ āpajjanti. <hi rend="bold">Nirayā</hi>dīsupi eseva nayo. Sesamettha vuttanayattā uttānameva.</p>

<p rend="centre">Saddhammappajjotikāya mahāniddesaṭṭhakathāya</p>

<p rend="centre">Māgaṇḍiyasuttaniddesavaṇṇanā niṭṭhitā.</p>
</body>
<back></back>
</text>
</TEI.2>