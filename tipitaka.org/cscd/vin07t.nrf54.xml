<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">Aparadutiyagāthāsaṅgaṇikaṃ</p>

<p rend="subhead">Kāyikādiāpattivaṇṇanā</p>

<p rend="bodytext" n="474"><hi rend="paranum">474</hi><hi rend="dot">.</hi><hi rend="bold">‘‘Kati</hi><pb ed="M" n="2.0309" /><hi rend="bold">āpattiyo’’</hi>tiādinā upālittherena vinayassa pāṭavatthaṃ sayameva pucchitvā vissajjanaṃ kataṃ. <hi rend="bold">Bhikkhunīnaṃyeva…pe… aṭṭhavatthukā nāmā</hi>ti bhikkhunīnaṃ paññattā ekā eva āpatti aṭṭhavatthukā nāmāti attho.</p>

<p rend="bodytext" n="475"><hi rend="paranum">475</hi><hi rend="dot">.</hi><hi rend="bold">Kammañca kammapādakā cā</hi>ti ettha yasmā ñattikammesu ñatti sayameva kammaṃ hoti, ñattidutiyañatticatutthesu kammesu anussāvanasaṅkhātassa kammassa ñattipādakabhāvena tiṭṭhati, tasmā imāni dve ‘‘ñattikiccānī’’ti vuttāni.</p>

<p rend="bodytext"><hi rend="bold">Pācittiyena saddhiṃ dukkaṭā katā</hi>ti dasasupi sikkhāpadesu ekatoupasampannāya vasena vuttadukkaṭaṃ sandhāya vuttaṃ. <hi rend="bold">Paṭhamasikkhāpadamhī</hi>ti bhikkhunovādavaggassa paṭhamasikkhāpadavibhaṅge (pāci. 144 ādayo). <hi rend="bold">Adhammakamme</hi>ti bhikkhunovādakasammutikamme adhammakamme jāte āpajjitabbā dve āpattinavakā, dhammakamme dve āpattinavakāti cattāro navakā vuttā. <hi rend="bold">Āmakadhaññaṃ viññāpetvā bhuñjantiyā</hi> viññāpanādipubbapayoge dukkaṭaṃ, ajjhohāre pācittiyaṃ. Pācittiyena saddhiṃ dukkaṭā katāyevāti vuttaṃ.</p>

<p rend="bodytext"><hi rend="bold">Vijahantī tiṭṭhatī</hi>tiādīsu yadā bhikkhuniyā ekena pādena hatthapāsaṃ vijahitvā ṭhatvā kiñci kammaṃ katvā tato aparena pādena vijahitvā ṭhātukāmatā uppajjati, tadā sā yathākkamaṃ ‘‘vijahantī tiṭṭhati, vijahitvā tiṭṭhatī’’ti imaṃ vohāraṃ labhati. Aññathā hissā gāmūpacāramokkantiyā viseso na siyā hatthapāsavijahanassāpi gamanattā. <hi rend="bold">Nisīdati vā nipajjati vā</hi>ti etthāpi yathāvuttādhippāyena addhāsanena hatthapāsaṃ vijahantī nisīdati, sakalena <pb ed="V" n="2.0293" /> vā āsanena vijahitvā nisīdati, addhasarīrena vijahantī nipajjati, sakalena sarīrena vijahitvā nipajjatīti yojetabbaṃ.</p>

<p rend="centre">Kāyikādiāpattivaṇṇanā niṭṭhitā.</p>

<p rend="subhead">Pācittiyavaṇṇanā</p>

<p rend="bodytext" n="476"><hi rend="paranum">476</hi><hi rend="dot">.</hi><hi rend="bold">Sabbāni</hi><pb ed="M" n="2.0310" /><hi rend="bold">nānāvatthukānī</hi>ti sappinavanītādīnaṃ pañcannaṃ vatthūnaṃ bhedena pācittiyāni pañca nānāvatthukāni. Esa nayo paṇītabhojanavisaye <hi rend="bold">nava pācittiyānī</hi>tiādīsupi. Etena bhesajjapaṇītabhojanasikkhāpadāni ekekasikkhāpadavasena paññattānipi vatthubhedena paccekaṃ pañcasikkhāpadanavasikkhāpadasadisāni bhikkhunīnaṃ pāṭidesanīyāpattiyo viyāti dasseti. Teneva ‘‘nānāvatthukānī’’ti vuttaṃ. Sappiṃ eva paṭiggahetvā anekabhājanesu ṭhapetvā sattāhaṃ atikkāmentassa bhājanagaṇanāya sambhavantiyo bahukāpi āpattiyo ekavatthukā eva honti, evaṃ sappibhojanameva bahūsu ṭhānesu viññāpetvā ekato vā visuṃ visumeva vā bhuñjantassa āpattiyo ekavatthukā evāti daṭṭhabbā.</p>

<p rend="bodytext">Pāḷiyaṃ <hi rend="bold">ekavācāya deseyya, vuttā ādiccabandhunā</hi>ti ettha ‘‘deseyyāti vuttā’’ti iti-saddaṃ ajjhāharitvā yojetabbaṃ. Evaṃ sesesupi.</p>

<p rend="bodytext"><hi rend="bold">Bhedānuvattakāna</hi>nti ettha ādi-saddo luttaniddiṭṭho. Yāvatatiyakā ca sabbe ubhatovibhaṅge āgatā, saṅghādisesasāmaññena ekaṃ, pācittiyasāmaññena ca ekaṃ katvā <hi rend="bold">‘‘yāvatatiyake tisso’’</hi>ti vuttanti daṭṭhabbaṃ. Ettha ca ñattiyā dukkaṭaṃ, dvīhi kammavācāhi thullaccayāpi santi eva. Tāni mātikāya na āgatāni. Mātikāgatavasena hettha ‘‘tisso’’ti vuttaṃ.</p>

<p rend="bodytext"><hi rend="bold">Saṅghādīhī</hi>ti saṅghagaṇapuggalehi kāraṇabhūtehi. <hi rend="bold">Abbhuṇhasīlo</hi>ti parisuddhabhāvūpagamanena abhinavuppannasīlo. Abhinavuppannañhi ‘‘abbhuṇha’’nti vuccati, parisuddhasīloti attho. Tenāha <hi rend="bold">‘‘pākatiko’’</hi>ti.</p>

<p rend="bodytext"><hi rend="bold">‘‘Kosambakakkhandhake vuttānisaṃse’’</hi>ti idaṃ kosambakakkhandhake ‘‘sace maṃ ime bhikkhū āpattiyā adassane ukkhipissanti, na mayā saddhiṃ uposathaṃ karissantī’’tiādinā āpattiyā <pb ed="V" n="2.0294" /> adassane ādīnavaṃ dassetvā paresampi saddhāya āpattidesanāvidhānamukhena sāmatthiyato pakāsito. Ekato uposathakaraṇa, pavāraṇākaraṇa, saṅghakammakaraṇa, āsanenisīdana, yāgupānenisīdana, bhattaggenisīdana, ekacchannesayana, yathāvuḍḍhaabhivādanādikaraṇasaṅkhāte aṭṭhānisaṃse sandhāya vuttaṃ.</p>

<p rend="bodytext"><hi rend="bold">Catunna</hi>nti <pb ed="M" n="2.0311" /> vinayapiṭake āgatānaṃ vasena vuttaṃ. <hi rend="bold">Katamā pana sā</hi>ti sā catubbidhā accayadesanā katamāti attho. <hi rend="bold">Abhimārāna</hi>nti māraṇatthāya payojitadhanuggahānaṃ. <hi rend="bold">Upaṭṭhāyikāyā</hi>ti sahaseyyasikkhāpadavatthusmiṃ āgatāya.</p>

<p rend="bodytext"><hi rend="bold">Aṭṭhannaṃ bhikkhunīna</hi>nti therāsanato paṭṭhāya aṭṭhahi bhikkhunīhi itarāya āgatāya vuḍḍhāya bhikkhuniyā āsanaṃ dātabbaṃ. Aṭṭhannaṃ pana bhikkhunīnaṃ navakāya āgatāya adātumpi vaṭṭati. Tāya pana saṅghanavakāsane laddhokāse nisīditabbaṃ. Atha vā aṭṭhannaṃ vuḍḍhānaṃ bhikkhunīnaṃ itarāya navakatarāya āsanaṃ dātabbaṃ. <hi rend="bold">Kammāni navā</hi>ti osāraṇādīni nava eva.</p>

<p rend="centre">Pācittiyavaṇṇanā niṭṭhitā.</p>

<p rend="subhead">Avandanīyapuggalādivaṇṇanā</p>

<p rend="bodytext" n="477"><hi rend="paranum">477</hi><hi rend="dot">.</hi><hi rend="bold">Dasa janā</hi>ti ‘‘dasa ime, bhikkhave, avandiyā’’tiādinā (pari. 330) vuttā navakaanupasampannanānāsaṃvāsakamātugāmapaṇḍakā pañca, pārivāsikādayo ca pañcāti dasa janā.</p>

<p rend="bodytext"><hi rend="bold">Dvādasa kammadosā</hi>ti dosayuttakammāni dvādasāti attho. <hi rend="bold">Kammasampattiyo</hi>ti sampannakammāni, visuddhakammānīti attho. <hi rend="bold">Etadevā</hi>ti dhammena samaggameva.</p>

<p rend="bodytext">Anantaṃ nibbānaṃ ajini jinitvā paṭilabhatīti anantajinoti āha <hi rend="bold">‘‘pariyanta’’</hi>iccādi. <hi rend="bold">Svevā</hi>ti so eva bhagavā.</p>

<p rend="bodytext"><hi rend="bold">‘‘Vinayaṃ paṭijānantassa, vinayāni suṇoma te’’</hi>tiādinā upālitthereneva ekaṃ vinayadharaṃ sammukhe <pb ed="V" n="2.0295" /> ṭhitaṃ pucchantena viya pucchitvā tena vissajjitaṃ viya vissajjanaṃ kataṃ. Tattha <hi rend="bold">vinayaṃ paṭijānantassā</hi>ti vinayaṃ jānāmīti paṭijānantassa. <hi rend="bold">Vinayānī</hi>ti vinaye tayā vuccamāne suṇoma.</p>

<p rend="bodytext" n="478"><hi rend="paranum">478</hi><hi rend="dot">.</hi> Pāḷiyaṃ <hi rend="bold">pārājikā</hi>tiādi ubhatovibhaṅgesu āgatesu aggahitaggahaṇavasena vuttaṃ.</p>

<p rend="centre">Avandanīyapuggalādivaṇṇanā niṭṭhitā.</p>
</body>
<back></back>
</text>
</TEI.2>