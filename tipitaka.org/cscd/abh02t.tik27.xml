<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">10. Bojjhaṅgavibhaṅgo</p>

<p rend="title">1. Suttantabhājanīyaṃ</p>

<p rend="subhead">Paṭhamanayavaṇṇanā</p>

<p rend="bodytext" n="466"><hi rend="paranum">466</hi><hi rend="dot">.</hi> Patiṭṭhānaṃ <pb ed="M" n="0.0170" /><pb ed="V" n="0.0167" /> idha saṃsāre avaṭṭhānaṃ, tassa mūlaṃ kilesāti āha <hi rend="bold">‘‘kilesavasena patiṭṭhāna’’</hi>nti. Patiṭṭhānāya pana byāpārāpatti kammanti vuttaṃ <hi rend="bold">‘‘abhisaṅkhāravasena āyūhanā’’</hi>ti. Yasmā kilesesu taṇhādiṭṭhiyo taṇhādiṭṭhicaritānaṃ visesato saṃsāranāyikā, kilesasahitameva ca kammaṃ patiṭṭhānāya hoti, na kevalaṃ, tasmā vuttaṃ <hi rend="bold">‘‘taṇhādiṭṭhīhi…pe… āyūhanā’’</hi>ti. Tathā taṇhāya bhavassādabhāvato, diṭṭhiyā vibhavābhinandanabhūtāya vibhavābhisaṅkharaṇabhāvato <hi rend="bold">‘‘taṇhāvasena patiṭṭhānaṃ, diṭṭhivasena āyūhanā’’</hi>ti vuttaṃ. Diṭṭhīsupi antomukhappavattāya bhavadiṭṭhiyā visesato saṃsāre avaṭṭhānaṃ, yato olīyanāti vuccatīti āha <hi rend="bold">‘‘sassatadiṭṭhiyā patiṭṭhāna’’</hi>nti. Bahimukhappavattāpi vibhavadiṭṭhi bhavābhisaṅkharaṇaṃ nātivattatīti vuttaṃ <hi rend="bold">‘‘ucchedadiṭṭhiyā āyūhanā’’</hi>ti. Layāpatti yathāraddhassa ārambhassa aniṭṭhānaṃ antosaṅkocabhāvatoti āha <hi rend="bold">‘‘līnavasena patiṭṭhāna’’</hi>nti. Uddhatāpatti anupāyabhūtā byāpārāpatti asaṅkocabhāvatoti vuttaṃ <hi rend="bold">‘‘uddhaccavasena āyūhanā’’</hi>ti. Tathā kosajjapakkhikattā ca kāmasukhānuyogassa uddhaccapakkhikattā ca attakilamathānuyogassa tadubhayavasena patiṭṭhānāyūhanā vuttā, itaraṃ vuttanayānusārena veditabbaṃ. <hi rend="bold">Idhā</hi>ti imissā <hi rend="bold">sammohavinodaniyā</hi>. <hi rend="bold">Avuttāna</hi>nti ‘‘kilesavasena patiṭṭhāna’’ntiādīnaṃ vasena veditabbā patiṭṭhānāyūhanāti yojanā.</p>

<p rend="bodytext"><hi rend="bold">Samappavatte dhamme</hi>ti līnuddhaccavirahena samappavatte sampayuttadhamme. <hi rend="bold">Paṭisañcikkhatī</hi>ti patirūpaṃ <pb ed="V" n="0.0168" /> saṅkaleti gaṇeti tuleti. Tenāha <hi rend="bold">‘‘upapattito ikkhatī’’</hi>ti. <hi rend="bold">Tadākāro</hi>ti paṭisaṅkhānākāro upapattito ikkhanākāro. <hi rend="bold">Evañca katvā</hi>ti paṭisaṅkhānasabhāvattā eva upekkhāsambojjhaṅgassa. <hi rend="bold">Pacchimapacchimakāraṇabhāvo</hi>ti pacchimassa pacchimassa kāraṇabhāvo. Purimaṃ purimañhi pacchimassa pacchimassa visesapaccayoti.</p>

<p rend="bodytext" n="467"><hi rend="paranum">467</hi><hi rend="dot">.</hi> Aviparītakāyādisabhāvaggahaṇasamatthatāya <pb ed="M" n="0.0171" /><hi rend="bold">balavatī eva sati</hi>. <hi rend="bold">Paññā gahitā</hi> satinepakkenāti attho. <hi rend="bold">Evaṃcitto</hi>ti evaṃ lābhasakkārasilokasannissitacitto. <hi rend="bold">Cirakatavattādivasenā</hi>ti cirakatavattādisīsena. <hi rend="bold">‘‘Vutto’’</hi>ti imināpi ‘‘katvā āha kāyaviññattiṃ…pe… koṭṭhāsa’’nti yojanā.</p>

<p rend="bodytext"><hi rend="bold">Paresa</hi>nti na anantarānaṃ. <hi rend="bold">Sabbesaṃ…pe… yojetabbā</hi> ‘‘sabbe bojjhaṅgā sabbesaṃ paccayavisesā hontiyevā’’ti. Kāmetīti kāmo, assādanavasena āmasatīti āmisaṃ, kāmova āmisanti <hi rend="bold">kāmāmisaṃ,</hi> kilesakāmo. Vatthukāmo pana āmasīyatīti <hi rend="bold">āmisaṃ</hi>. Evaṃ sesadvayampi. Tesu lokīyanti ettha sukhavisesāti <hi rend="bold">loko,</hi> upapattiviseso. <hi rend="bold">Vaṭṭaṃ</hi> saṃsāro. Kāmassādavasena pavatto lobho <hi rend="bold">kāmāmisaṃ</hi>. Bhavavisesapatthanāvasena pavatto <hi rend="bold">lokāmisaṃ</hi>. Vibhavo nāma kimatthiyo, ko vā taṃ abhipattheyyāti vaṭṭānugedhabhūto lobho vaṭṭāmisanti ca vadanti. <hi rend="bold">Tadārammaṇa</hi>nti tassā taṇhāya ārammaṇaṃ, rūpādi. <hi rend="bold">Lokadhammā</hi> lābhādayo. Vuttāvasesā sabbāva taṇhā <hi rend="bold">saṃsārajanako rāgo</hi>.</p>

<p rend="centre">Paṭhamanayavaṇṇanā niṭṭhitā.</p>

<p rend="subhead">Dutiyanayavaṇṇanā</p>

<p rend="bodytext" n="468-9"><hi rend="paranum">468-9</hi><hi rend="dot">.</hi><hi rend="bold">Sabbe sattā</hi>ti kāmabhavādīsu, saññībhavādīsu, ekavokārabhavādīsu ca sabbabhavesu sabbe sattā. Āhārato ṭhiti etesanti <hi rend="bold">āhāraṭṭhitikā,</hi> paccayaṭṭhitikā. Yena paccayena te tiṭṭhanti, so ekova dhammo ñātapariññāsaṅkhātāya ‘‘āhāraṭṭhitikā’’ti abhiññāya <pb ed="V" n="0.0169" /> abhiññeyyo. <hi rend="bold">Dve dhātuyo</hi>ti saṅkhatāsaṅkhatadhātuyo. <hi rend="bold">Tisso dhātuyo</hi>ti kāmadhāturūpadhātuarūpadhātuyo. <hi rend="bold">Pañca vimuttāyatanānī</hi>ti ‘‘idha, bhikkhave, bhikkhuno satthā dhammaṃ deseti aññataro vā garuṭṭhāniyo’’tiādinā (dī. ni. 3.322, 355; a. ni. 5.26) āgatāni vimuccanakāraṇāni. <hi rend="bold">Anuttariyānī</hi>ti dassanānuttariyādīni cha anuttariyāni. <hi rend="bold">Niddasavatthūnī</hi>ti yehi <pb ed="M" n="0.0172" /> kāraṇehi niddaso hoti, tāni niddasavatthūni nāma. Desanāmattañcetaṃ. Khīṇāsavo hi dasavasso hutvā parinibbuto puna dasavasso na hoti. Na kevalañca dasavasso, navavassopi…pe… ekamuhuttikopi na hotiyeva puna paṭisandhiyā abhāvā, aṭṭhuppattivasena panevaṃ vuttaṃ. Tāni pana ‘‘idha, bhikkhu, sikkhāsamādāne tibbacchando hotī’’tiādinā (dī. ni. 3.331) sutte āgatāniyeva. ‘‘Sammādiṭṭhissa purisapuggalassa micchādiṭṭhi nijjiṇṇā hotī’’tiādīni (dī. ni. 3.360; a. ni. 10.106) <hi rend="bold">dasa nijjaravatthūni</hi>. <hi rend="bold">Khandhādayo</hi>ti khandhāyatanadhātādayo. <hi rend="bold">Vinandhana</hi>nti ‘‘bhavādivinandhanaṭṭhena vānaṃ vuccati taṇhā’’ti dasseti. <hi rend="bold">Gamana</hi>nti assādanavasena ārammaṇe pavattimāha. Tena vuttaṃ <hi rend="bold">‘‘piyarūpasātarūpesū’’</hi>ti.</p>

<p rend="bodytext"><hi rend="bold">Vipassanāsahagatanti veditabbaṃ</hi> viññattisamuṭṭhāpakattā. ‘‘Maggaṃ appattaṃ kāyikaṃ vīriya’’nti visesetvā vuttattā pana lokuttaravīriyampi pariyāyena kāyikaṃ nāma atthīti dīpitaṃ hoti.</p>

<p rend="bodytext">Rūpāvacare pītisambojjhaṅgoti na vuccatīti āha <hi rend="bold">‘‘rūpāvacare…pe… paṭikkhittā’’</hi>ti. Yathā vipassanāsahagatā pīti pariyāyena ‘‘pītisambojjhaṅgo’’ti vuccati, evaṃ rūpāvacare pīti nibbedhabhāgiyā vattabbā siyā. Evaṃ labbhamānāpi alabbhamānaṃ upādāya na vuttā. <hi rend="bold">‘‘Avitakkaavicārā’’</hi>ti visesanaṃ santapaṇītāya pītiyā dassanatthaṃ. <hi rend="bold">Bojjhaṅgabhūtā</hi>ti pariyāyabojjhaṅgabhūtā. <hi rend="bold">Avitakkaavicāro pīti…pe… na vutto</hi> savitakkasavicārattā tassa. Na hi kāmāvacarā avitakkaavicārā pīti atthi.</p>

<p rend="bodytext"><hi rend="bold">Idha vutto</hi> pariyāyenāti attho. Maggapaṭivedhānulomanato vipassanāya viya pādakajjhānesupi satiādayo ‘‘bojjhaṅgā’’tveva vuccantīti āha <hi rend="bold">‘‘nibbedhabhāgiyattā na paṭikkhipitabbo’’</hi>ti. Evaṃ kasiṇajjhānādīsu bojjhaṅge uddharantānaṃ adhippāyaṃ vatvā anuddharantānaṃ <pb ed="V" n="0.0170" /> adhippāyaṃ vattuṃ <hi rend="bold">‘‘anuddharantā panā’’</hi>tiādimāha. Te hi āsannekantakiccanibbattīhi vipassanākkhaṇe bojjhaṅge uddharanti, na jhānakkhaṇe tadabhāvato. Tenāha <hi rend="bold">‘‘vipassanākiccassa viya…pe… na uddharantī’’</hi>ti. Kasiṇanissando arūpānīti āha <hi rend="bold">‘‘tadāyattānī’’</hi>ti.</p>

<p rend="centre">Dutiyanayavaṇṇanā niṭṭhitā.</p>

<p rend="subhead">Tatiyanayavaṇṇanā</p>

<p rend="bodytext" n="470-1"><hi rend="paranum">470-1</hi><hi rend="dot">.</hi> Vossajjanaṃ <pb ed="M" n="0.0173" /> pahānaṃ vossaggo, vossajjanaṃ vā vissaṭṭhabhāvo nirāsaṅkānuppavesoti āha <hi rend="bold">‘‘vossaggasaddo…pe… duvidhatā vuttā’’</hi>ti. Vipassanākkhaṇe <hi rend="bold">tadaṅgatanninnappakārena,</hi> maggakkhaṇe <hi rend="bold">samucchedatadārammaṇakaraṇappakārena</hi>.</p>

<p rend="centre">Tatiyanayavaṇṇanā niṭṭhitā.</p>

<p rend="centre">Suttantabhājanīyavaṇṇanā niṭṭhitā.</p>

<p rend="title">2. Abhidhammabhājanīyavaṇṇanā</p>

<p rend="bodytext" n="472"><hi rend="paranum">472</hi><hi rend="dot">.</hi> Upekkhanamupekkhāsambojjhaṅgassa sabhāvo, so ca samādhivīriyasambojjhaṅgo viya sampayuttānaṃ ūnādhikabhāvabyāvaṭo ahutvā tesaṃ anūnānadhikabhāve majjhattākārappavattīti imamatthaṃ āha <hi rend="bold">‘‘upekkhanavasenā’’</hi>tiādinā. Tattha <hi rend="bold">upapattito ikkhana</hi>nti paṭisaṅkhānamāha.</p>

<p rend="centre">Abhidhammabhājanīyavaṇṇanā niṭṭhitā.</p>

<p rend="centre">Bojjhaṅgavibhaṅgavaṇṇanā niṭṭhitā.</p>
</body>
<back></back>
</text>
</TEI.2>