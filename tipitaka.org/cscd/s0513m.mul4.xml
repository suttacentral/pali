<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">5. Pañcakanipāto</p>

<p rend="title">1. Maṇikuṇḍalavaggo</p>

<p rend="hangnum"></p>

<p rend="bodytext"> 351. Maṇikuṇḍalajātakaṃ (5-1-1)</p>

<p rend="hangnum" n="1"><hi rend="paranum">1</hi><hi rend="dot">.</hi></p>

<p rend="gatha1"> Jīno <pb ed="T" n="1.0164" /><pb ed="V" n="1.0102" /><pb ed="M" n="1.0120" /> rathassaṃ maṇikuṇḍale ca, putte ca dāre ca tatheva jīno;</p>

<p rend="gathalast">Sabbesu bhogesu asesakesu <note>asesitesu (sī. pī.), asesikesu (ka.)</note>, kasmā na santappasi sokakāle.</p>

<p rend="hangnum" n="2"><hi rend="paranum">2</hi><hi rend="dot">.</hi></p>

<p rend="gatha1"> Pubbeva maccaṃ vijahanti bhogā, macco vā te <note>ca ne (pī.), dhane (ka.)</note> pubbataraṃ jahāti;</p>

<p rend="gathalast">Asassatā bhogino kāmakāmi, tasmā na socāmahaṃ sokakāle.</p>

<p rend="hangnum" n="3"><hi rend="paranum">3</hi><hi rend="dot">.</hi></p>

<p rend="gatha1"> Udeti āpūrati veti <note>pūreti khīyati (syā.)</note> cando, atthaṃ tapetvāna <note>andhaṃ tapetvāna (ka.), atthaṅgametvāna (syā.), ettha ‘‘tapetvāna atthaṃ paletī’’ti sambandho</note> paleti sūriyo;</p>

<p rend="gathalast">Viditā <note>vijitā (syā.)</note> mayā sattuka lokadhammā, tasmā na socāmahaṃ sokakāle.</p>

<p rend="hangnum" n="4"><hi rend="paranum">4</hi><hi rend="dot">.</hi></p>

<p rend="gatha1"> Alaso gihī kāmabhogī na sādhu, asaññato <pb ed="T" n="1.0165" /> pabbajito na sādhu;</p>

<p rend="gathalast">Rājā na sādhu anisammakārī, yo paṇḍito kodhano taṃ na sādhu.</p>

<p rend="hangnum" n="5"><hi rend="paranum">5</hi><hi rend="dot">.</hi></p>

<p rend="gatha1"> Nisamma khattiyo kayirā, nānisamma disampati;</p>

<p rend="gathalast">Nisammakārino rāja <note>rañño (sī. syā.)</note>, yaso kitti ca vaḍḍhatīti.</p>

<p rend="centre">Maṇikuṇḍalajātakaṃ paṭhamaṃ.</p>

<p rend="hangnum"></p>

<p rend="bodytext"> 352. Sujātajātakaṃ (5-1-2)</p>

<p rend="hangnum" n="6"><hi rend="paranum">6</hi><hi rend="dot">.</hi></p>

<p rend="gatha1"> Kiṃ <pb ed="M" n="1.0121" /> nu santaramānova, lāyitvā haritaṃ tiṇaṃ;</p>

<p rend="gathalast">Khāda khādāti lapasi, gatasattaṃ jaraggavaṃ.</p>

<p rend="hangnum" n="7"><hi rend="paranum">7</hi><hi rend="dot">.</hi></p>

<p rend="gatha1"> Na hi annena pānena, mato goṇo samuṭṭhahe;</p>

<p rend="gathalast">Tvañca tucchaṃ vilapasi, yathā taṃ dummatī tathā.</p>

<p rend="hangnum" n="8"><hi rend="paranum">8</hi><hi rend="dot">.</hi></p>

<p rend="gatha1"> Tatheva tiṭṭhati sīsaṃ, hatthapādā ca vāladhi;</p>

<p rend="gathalast">Sotā tatheva tiṭṭhanti <note>so tāta tatheva tiṭṭhati (ka.)</note>, maññe goṇo samuṭṭhahe.</p>

<p rend="hangnum" n="9"><hi rend="paranum">9</hi><hi rend="dot">.</hi></p>

<p rend="gatha1"> Nevayyakassa sīsañca <note>sīsaṃ vā (sī. syā. pī.)</note>, hatthapādā ca dissare;</p>

<p rend="gathalast">Rudaṃ mattikathūpasmiṃ, nanu tvaññeva dummati.</p>

<p rend="hangnum" n="10"><hi rend="paranum">10</hi><hi rend="dot">.</hi></p>

<p rend="gatha1"> Ādittaṃ <pb ed="V" n="1.0103" /> vata maṃ santaṃ, ghatasittaṃva pāvakaṃ;</p>

<p rend="gathalast">Vārinā viya osiñcaṃ <note>osiñci (ka.)</note>, sabbaṃ nibbāpaye daraṃ.</p>

<p rend="hangnum" n="11"><hi rend="paranum">11</hi><hi rend="dot">.</hi></p>

<p rend="gatha1"> Abbahī <note>abbūḷhaṃ (sī. syā.), abbhūḷhaṃ (ka.)</note> vata me sallaṃ, yamāsi hadayassitaṃ <note>sokaṃ hadayanissitaṃ (sī. syā.)</note>;</p>

<p rend="gathalast">Yo <pb ed="T" n="1.0166" /> me sokaparetassa, pitu sokaṃ apānudi.</p>

<p rend="hangnum" n="12"><hi rend="paranum">12</hi><hi rend="dot">.</hi></p>

<p rend="gatha1"> Sohaṃ abbūḷhasallosmi, vītasoko anāvilo;</p>

<p rend="gathalast">Na socāmi na rodāmi, tava sutvāna māṇava.</p>

<p rend="hangnum" n="13"><hi rend="paranum">13</hi><hi rend="dot">.</hi></p>

<p rend="gatha1"> Evaṃ karonti sappaññā, ye honti anukampakā;</p>

<p rend="gathalast">Vinivattenti sokamhā, sujāto pitaraṃ yathāti.</p>

<p rend="centre">Sujātajātakaṃ dutiyaṃ.</p>

<p rend="hangnum"></p>

<p rend="bodytext"> 353. Venasākhajātakaṃ (5-1-3)</p>

<p rend="hangnum" n="14"><hi rend="paranum">14</hi><hi rend="dot">.</hi></p>

<p rend="gatha1"> Nayidaṃ niccaṃ bhavitabbaṃ brahmadatta, khemaṃ subhikkhaṃ sukhatā ca kāye;</p>

<p rend="gathalast">Atthaccaye mā ahu sampamūḷho, bhinnaplavo sāgarasseva majjhe.</p>

<p rend="hangnum" n="15"><hi rend="paranum">15</hi><hi rend="dot">.</hi></p>

<p rend="gatha1"> Yāni <pb ed="M" n="1.0122" /> karoti puriso, tāni attani passati;</p>

<p rend="gatha2">Kalyāṇakārī kalyāṇaṃ, pāpakārī ca pāpakaṃ;</p>

<p rend="gathalast">Yādisaṃ vapate bījaṃ, tādisaṃ harate phalaṃ.</p>

<p rend="hangnum" n="16"><hi rend="paranum">16</hi><hi rend="dot">.</hi></p>

<p rend="gatha1"> Idaṃ tadācariyavaco, pārāsariyo yadabravi;</p>

<p rend="gathalast">Mā su <note>mā ssu (sī. syā. pī.)</note> tvaṃ akari pāpaṃ, yaṃ tvaṃ pacchā kataṃ tape.</p>

<p rend="hangnum" n="17"><hi rend="paranum">17</hi><hi rend="dot">.</hi></p>

<p rend="gatha1"> Ayameva so piṅgiya <note>so piṅgiyo (syā.), sopi bhiyyo (ka.)</note> venasākho, <note>dhonasākho (ka. sī. pī.)</note> yamhi <pb ed="T" n="1.0167" /> ghātayiṃ khattiyānaṃ sahassaṃ;</p>

<p rend="gathalast">Alaṅkate candanasārānulitte, tameva dukkhaṃ paccāgataṃ mamaṃ.</p>

<p rend="hangnum" n="18"><hi rend="paranum">18</hi><hi rend="dot">.</hi></p>

<p rend="gatha1"> Sāmā ca <note>sāmāpi (sī. syā.)</note> kho candanalittagattā <note>gattī (ka. sī. syā. pī.)</note>, laṭṭhīva sobhañjanakassa uggatā;</p>

<p rend="gathalast">Adisvā <note>adisvāva (sī.)</note> kālaṃ karissāmi ubbariṃ, taṃ me ito dukkhataraṃ bhavissatīti.</p>

<p rend="centre">Venasākhajātakaṃ <note>dhonasākhajātakaṃ (ka. sī. pī.)</note> tatiyaṃ.</p>

<p rend="hangnum"></p>

<p rend="bodytext"> 354. Uragajātakaṃ (5-1-4)</p>

<p rend="hangnum" n="19"><hi rend="paranum">19</hi><hi rend="dot">.</hi></p>

<p rend="gatha1"> Uragova tacaṃ jiṇṇaṃ, hitvā gacchati saṃ tanuṃ;</p>

<p rend="gathalast">Evaṃ sarīre nibbhoge, pete kālaṅkate sati.</p>

<p rend="hangnum" n="20"><hi rend="paranum">20</hi><hi rend="dot">.</hi></p>

<p rend="gatha1"> Ḍayhamāno na jānāti, ñātīnaṃ paridevitaṃ;</p>

<p rend="gathalast">Tasmā etaṃ na socāmi, gato so tassa yā gati.</p>

<p rend="hangnum" n="21"><hi rend="paranum">21</hi><hi rend="dot">.</hi></p>

<p rend="gatha1"> Anavhito <pb ed="V" n="1.0104" /> tato āgā, ananuññāto <note>nānuññāto (ka.)</note> ito gato;</p>

<p rend="gathalast">Yathāgato tathā gato, tattha kā paridevanā.</p>

<p rend="hangnum" n="22"><hi rend="paranum">22</hi><hi rend="dot">.</hi></p>

<p rend="gatha1"> Ḍayhamāno na jānāti, ñātīnaṃ paridevitaṃ;</p>

<p rend="gathalast">Tasmā etaṃ na socāmi, gato so tassa yā gati.</p>

<p rend="hangnum" n="23"><hi rend="paranum">23</hi><hi rend="dot">.</hi></p>

<p rend="gatha1"> Sace rode kisā <note>kisī (pī.)</note> assaṃ, tassā me kiṃ phalaṃ siyā;</p>

<p rend="gathalast">Ñātimittasuhajjānaṃ <pb ed="T" n="1.0168" />, bhiyyo no aratī siyā.</p>

<p rend="hangnum" n="24"><hi rend="paranum">24</hi><hi rend="dot">.</hi></p>

<p rend="gatha1"> Ḍayhamāno <pb ed="M" n="1.0123" /> na jānāti, ñātīnaṃ paridevitaṃ;</p>

<p rend="gathalast">Tasmā etaṃ na socāmi, gato so tassa yā gati.</p>

<p rend="hangnum" n="25"><hi rend="paranum">25</hi><hi rend="dot">.</hi></p>

<p rend="gatha1"> Yathāpi dārako candaṃ, gacchantamanurodati;</p>

<p rend="gathalast">Evaṃ sampadamevetaṃ, yo petamanusocati.</p>

<p rend="hangnum" n="26"><hi rend="paranum">26</hi><hi rend="dot">.</hi></p>

<p rend="gatha1"> Ḍayhamāno na jānāti, ñātīnaṃ paridevitaṃ;</p>

<p rend="gathalast">Tasmā etaṃ na socāmi, gato so tassa yā gati.</p>

<p rend="hangnum" n="27"><hi rend="paranum">27</hi><hi rend="dot">.</hi></p>

<p rend="gatha1"> Yathāpi udakakumbho, bhinno appaṭisandhiyo;</p>

<p rend="gathalast">Evaṃ sampadamevetaṃ, yo petamanusocati.</p>

<p rend="hangnum" n="28"><hi rend="paranum">28</hi><hi rend="dot">.</hi></p>

<p rend="gatha1"> Ḍayhamāno na jānāti, ñātīnaṃ paridevitaṃ;</p>

<p rend="gathalast">Tasmā etaṃ na socāmi, gato so tassa yā gatīti.</p>

<p rend="centre">Uragajātakaṃ catutthaṃ.</p>

<p rend="hangnum"></p>

<p rend="bodytext"> 355. Ghaṭajātakaṃ (5-1-5)</p>

<p rend="hangnum" n="29"><hi rend="paranum">29</hi><hi rend="dot">.</hi></p>

<p rend="gatha1"> Aññe socanti rodanti, aññe assumukhā janā;</p>

<p rend="gathalast">Pasannamukhavaṇṇosi, kasmā ghaṭa <note>ghata (sī. pī.)</note> na socasi.</p>

<p rend="hangnum" n="30"><hi rend="paranum">30</hi><hi rend="dot">.</hi></p>

<p rend="gatha1"> Nābbhatītaharo soko, nānāgatasukhāvaho;</p>

<p rend="gathalast">Tasmā dhaṅka <note>vaṃka (pī.)</note> na socāmi, natthi soke dutīyatā <note>soko dutīyakā (ka.)</note>.</p>

<p rend="hangnum" n="31"><hi rend="paranum">31</hi><hi rend="dot">.</hi></p>

<p rend="gatha1"> Socaṃ paṇḍu kiso hoti, bhattañcassa na ruccati;</p>

<p rend="gathalast">Amittā sumanā honti, sallaviddhassa ruppato.</p>

<p rend="hangnum" n="32"><hi rend="paranum">32</hi><hi rend="dot">.</hi></p>

<p rend="gatha1"> Gāme <pb ed="T" n="1.0169" /> vā yadi vāraññe, ninne vā yadi vā thale;</p>

<p rend="gathalast">Ṭhitaṃ maṃ nāgamissati, evaṃ diṭṭhapado ahaṃ.</p>

<p rend="hangnum" n="33"><hi rend="paranum">33</hi><hi rend="dot">.</hi></p>

<p rend="gatha1"> Yassattā nālamekova, sabbakāmarasāharo;</p>

<p rend="gathalast">Sabbāpi pathavī tassa, na sukhaṃ āvahissatīti.</p>

<p rend="centre">Ghaṭajātakaṃ pañcamaṃ.</p>

<p rend="hangnum"></p>

<p rend="bodytext"> 356. Koraṇḍiyajātakaṃ (5-1-6)</p>

<p rend="hangnum" n="34"><hi rend="paranum">34</hi><hi rend="dot">.</hi></p>

<p rend="gatha1"> Eko <pb ed="V" n="1.0105" /><pb ed="M" n="1.0124" /> araññe girikandarāyaṃ, paggayha paggayha silaṃ pavecchasi <note>pavejjhasi (syā. sī. aṭṭha.)</note>;</p>

<p rend="gathalast">Punappunaṃ santaramānarūpo, koraṇḍiya <note>kāraṇḍiya (sī. syā. pī.)</note> ko nu tava yidhattho.</p>

<p rend="hangnum" n="35"><hi rend="paranum">35</hi><hi rend="dot">.</hi></p>

<p rend="gatha1"> Ahañhimaṃ sāgara sevitantaṃ, samaṃ karissāmi yathāpi pāṇi;</p>

<p rend="gathalast">Vikiriya sānūni ca pabbatāni ca, tasmā silaṃ dariyā pakkhipāmi.</p>

<p rend="hangnum" n="36"><hi rend="paranum">36</hi><hi rend="dot">.</hi></p>

<p rend="gatha1"> Nayimaṃ mahiṃ arahati pāṇikappaṃ, samaṃ manusso karaṇāya meko;</p>

<p rend="gathalast">Maññāmimaññeva dariṃ jigīsaṃ <note>jigiṃsaṃ (sī. syā. pī.)</note>, koraṇḍiya <pb ed="T" n="1.0170" /> hāhasi <note>hāyasi (syā. ka.)</note> jīvalokaṃ.</p>

<p rend="hangnum" n="37"><hi rend="paranum">37</hi><hi rend="dot">.</hi></p>

<p rend="gatha1"> Sace ahaṃ <note>ayaṃ (sī. syā. pī.)</note> bhūtadharaṃ na sakkā <note>sakko (syā. ka.)</note>, samaṃ manusso karaṇāya meko;</p>

<p rend="gathalast">Evameva tvaṃ brahme ime manusse, nānādiṭṭhike nānayissasi te <note>ne (ka.)</note>.</p>

<p rend="hangnum" n="38"><hi rend="paranum">38</hi><hi rend="dot">.</hi></p>

<p rend="gatha1"> Saṅkhittarūpena bhavaṃ mamatthaṃ, akkhāsi koraṇḍiya evametaṃ;</p>

<p rend="gathalast">Yathā na sakkā pathavī samāyaṃ, kattuṃ manussena tathā manussāti.</p>

<p rend="centre">Koraṇḍiyajātakaṃ chaṭṭhaṃ.</p>

<p rend="hangnum"></p>

<p rend="bodytext"> 357. Laṭukikajātakaṃ (5-1-7)</p>

<p rend="hangnum" n="39"><hi rend="paranum">39</hi><hi rend="dot">.</hi></p>

<p rend="gatha1"> Vandāmi taṃ kuñjara saṭṭhihāyanaṃ, āraññakaṃ yūthapatiṃ yasassiṃ;</p>

<p rend="gathalast">Pakkhehi taṃ pañjalikaṃ karomi, mā me vadhī puttake dubbalāya.</p>

<p rend="hangnum" n="40"><hi rend="paranum">40</hi><hi rend="dot">.</hi></p>

<p rend="gatha1"> Vandāmi <pb ed="M" n="1.0125" /> taṃ kuñjara ekacāriṃ, āraññakaṃ pabbatasānugocaraṃ;</p>

<p rend="gathalast">Pakkhehi taṃ pañjalikaṃ karomi, mā <pb ed="T" n="1.0171" /> me vadhī puttake dubbalāya;</p>

<p rend="hangnum" n="41"><hi rend="paranum">41</hi><hi rend="dot">.</hi></p>

<p rend="gatha1"> Vamissāmi te laṭukike puttakāni, kiṃ me tuvaṃ kāhasi dubbalāsi;</p>

<p rend="gathalast">Sataṃ sahassānipi tādisīnaṃ, vāmena pādena papothayeyyaṃ.</p>

<p rend="hangnum" n="42"><hi rend="paranum">42</hi><hi rend="dot">.</hi></p>

<p rend="gatha1"> Na heva sabbattha balena kiccaṃ, balañhi bālassa vadhāya hoti;</p>

<p rend="gathalast">Karissāmi te nāgarājā anatthaṃ, yo me vadhī puttake dubbalāya.</p>

<p rend="hangnum" n="43"><hi rend="paranum">43</hi><hi rend="dot">.</hi></p>

<p rend="gatha1"> Kākañca passa laṭukikaṃ, maṇḍūkaṃ nīlamakkhikaṃ;</p>

<p rend="gatha2">Ete nāgaṃ aghātesuṃ, passa verassa verinaṃ;</p>

<p rend="gathalast">Tasmā hi veraṃ na kayirātha, appiyenapi kenacīti.</p>

<p rend="centre">Laṭukikajātakaṃ sattamaṃ.</p>

<p rend="hangnum"></p>

<p rend="bodytext"> 358. Cūḷadhammapālajātakaṃ (5-1-8)</p>

<p rend="hangnum" n="44"><hi rend="paranum">44</hi><hi rend="dot">.</hi></p>

<p rend="gatha1"> Ahameva <pb ed="V" n="1.0106" /> dūsiyā bhūnahatā, rañño mahāpatāpassa;</p>

<p rend="gathalast">Etaṃ muñcatu dhammapālaṃ, hatthe me deva chedehi.</p>

<p rend="hangnum" n="45"><hi rend="paranum">45</hi><hi rend="dot">.</hi></p>

<p rend="gatha1"> Ahameva dūsiyā bhūnahatā, rañño mahāpatāpassa;</p>

<p rend="gathalast">Etaṃ muñcatu dhammapālaṃ, pāde me deva chedehi.</p>

<p rend="hangnum" n="46"><hi rend="paranum">46</hi><hi rend="dot">.</hi></p>

<p rend="gatha1"> Ahameva dūsiyā bhūnahatā, rañño mahāpatāpassa;</p>

<p rend="gathalast">Etaṃ <pb ed="T" n="1.0172" /> muñcatu dhammapālaṃ, sīsaṃ me deva chedehi.</p>

<p rend="hangnum" n="47"><hi rend="paranum">47</hi><hi rend="dot">.</hi></p>

<p rend="gatha1"> Na hi <note>naha (sī. syā. pī.) ettha ha-kāro khede</note> nūnimassa rañño, mittāmaccā ca vijjare suhadā;</p>

<p rend="gathalast">Ye na vadanti rājānaṃ, mā ghātayi orasaṃ puttaṃ.</p>

<p rend="hangnum" n="48"><hi rend="paranum">48</hi><hi rend="dot">.</hi></p>

<p rend="gatha1"> Na hi <note>naha (sī. syā. pī.) ettha ha-kāro khede</note> nūnimassa rañño, ñātī mittā ca vijjare suhadā;</p>

<p rend="gathalast">Ye na vadanti rājānaṃ, mā ghātayi atrajaṃ puttaṃ.</p>

<p rend="hangnum" n="49"><hi rend="paranum">49</hi><hi rend="dot">.</hi></p>

<p rend="gatha1"> Candanasārānulittā <pb ed="M" n="1.0126" />, bāhā chijjanti dhammapālassa;</p>

<p rend="gathalast">Dāyādassa pathabyā, pāṇā me deva rujjhantīti.</p>

<p rend="centre">Cūḷadhammapālajātakaṃ aṭṭhamaṃ.</p>

<p rend="hangnum"></p>

<p rend="bodytext"> 359. Suvaṇṇamigajātakaṃ (5-1-9)</p>

<p rend="hangnum" n="50"><hi rend="paranum">50</hi><hi rend="dot">.</hi></p>

<p rend="gatha1"> Vikkama re haripāda <note>mahāmiga (sī. syā. pī.)</note>, vikkama re mahāmiga <note>harīpada (sī. syā. pī.)</note>;</p>

<p rend="gathalast">Chinda vārattikaṃ pāsaṃ, nāhaṃ ekā vane rame.</p>

<p rend="hangnum" n="51"><hi rend="paranum">51</hi><hi rend="dot">.</hi></p>

<p rend="gatha1"> Vikkamāmi na pāremi, bhūmiṃ sumbhāmi vegasā;</p>

<p rend="gathalast">Daḷho vārattiko pāso, pādaṃ me parikantati.</p>

<p rend="hangnum" n="52"><hi rend="paranum">52</hi><hi rend="dot">.</hi></p>

<p rend="gatha1"> Attharassu palāsāni, asiṃ nibbāha luddaka;</p>

<p rend="gathalast">Paṭhamaṃ maṃ vadhitvāna, hana pacchā mahāmigaṃ.</p>

<p rend="hangnum" n="53"><hi rend="paranum">53</hi><hi rend="dot">.</hi></p>

<p rend="gatha1"> Na me sutaṃ vā diṭṭhaṃ vā, bhāsantiṃ mānusiṃ migiṃ <note>na me sutā vā diṭṭhā vā, bhāsantī mānusiṃ migī (ṭīkā)</note>;</p>

<p rend="gathalast">Tvañca bhadde sukhī hohi, eso cāpi mahāmigo.</p>

<p rend="hangnum" n="54"><hi rend="paranum">54</hi><hi rend="dot">.</hi></p>

<p rend="gatha1"> Evaṃ luddaka nandassu, saha sabbehi ñātibhi;</p>

<p rend="gathalast">Yathāhamajja <pb ed="T" n="1.0173" /> nandāmi, muttaṃ disvā mahāmiganti.</p>

<p rend="centre">Suvaṇṇamigajātakaṃ navamaṃ.</p>

<p rend="hangnum"></p>

<p rend="bodytext"> 360. Suyonandījātakaṃ (5-1-10)</p>

<p rend="hangnum" n="55"><hi rend="paranum">55</hi><hi rend="dot">.</hi></p>

<p rend="gatha1"> Vāti <pb ed="V" n="1.0107" /> gandho timirānaṃ, kusamuddo ca <note>va (syā. pī.)</note> ghosavā;</p>

<p rend="gathalast">Dūre ito suyonandī <note>ito hi susandī (sī. syā.), itopi sussondī (pī.)</note>, tambakāmā tudanti maṃ.</p>

<p rend="hangnum" n="56"><hi rend="paranum">56</hi><hi rend="dot">.</hi></p>

<p rend="gatha1"> Kathaṃ samuddamatari, kathaṃ addakkhi sedumaṃ <note>serumaṃ (sī. syā. pī.)</note>;</p>

<p rend="gathalast">Kathaṃ tassā ca tuyhañca, ahu sagga <note>agga (sī. syā.)</note> samāgamo.</p>

<p rend="hangnum" n="57"><hi rend="paranum">57</hi><hi rend="dot">.</hi></p>

<p rend="gatha1"> Kurukacchā <note>bharukacchā (sī. syā. pī.)</note> payātānaṃ, vāṇijānaṃ dhanesinaṃ;</p>

<p rend="gathalast">Makarehi abhidā <note>makarehibbhidā (sī.), makarehi’bhidā (syā.), makarehi bhinnā (pī.)</note> nāvā, phalakenāhamaplaviṃ.</p>

<p rend="hangnum" n="58"><hi rend="paranum">58</hi><hi rend="dot">.</hi></p>

<p rend="gatha1"> Sā <pb ed="M" n="1.0127" /> maṃ saṇhena mudunā, niccaṃ candanagandhinī;</p>

<p rend="gathalast">Aṅgena <note>aṅkena (pī. ka.)</note> uddharī bhaddā, mātā puttaṃva orasaṃ.</p>

<p rend="hangnum" n="59"><hi rend="paranum">59</hi><hi rend="dot">.</hi></p>

<p rend="gatha1"> Sā maṃ annena pānena, vatthena sayanena ca;</p>

<p rend="gathalast">Attanāpi ca mandakkhī, evaṃ tamba vijānāhīti.</p>

<p rend="centre">Suyonandījātakaṃ dasamaṃ.</p>

<p rend="centre">Maṇikuṇḍalavaggo paṭhamo.</p>

<p rend="bodytext">Tassuddānaṃ –</p>

<p rend="gatha1">Atha jinavaro haritaṃ tiṇako, atha <pb ed="T" n="1.0174" /> bhinnaplavo uragova ghaṭo;</p>

<p rend="gathalast">Dariyā puna kuñjara bhūnahatā, migamuttamasaggavarena dasāti.</p>

<p rend="title">2. Vaṇṇārohavaggo</p>

<p rend="hangnum"></p>

<p rend="bodytext"> 361. Vaṇṇārohajātakaṃ (5-2-1)</p>

<p rend="hangnum" n="60"><hi rend="paranum">60</hi><hi rend="dot">.</hi></p>

<p rend="gatha1"> Vaṇṇārohena jātiyā, balanikkamanena ca;</p>

<p rend="gathalast">Subāhu na mayā seyyo, sudāṭha iti bhāsasi.</p>

<p rend="hangnum" n="61"><hi rend="paranum">61</hi><hi rend="dot">.</hi></p>

<p rend="gatha1"> Vaṇṇārohena jātiyā, balanikkamanena ca;</p>

<p rend="gathalast">Sudāṭho na mayā seyyo, subāhu iti bhāsasi.</p>

<p rend="hangnum" n="62"><hi rend="paranum">62</hi><hi rend="dot">.</hi></p>

<p rend="gatha1"> Evaṃ ce maṃ viharantaṃ, subāhu samma dubbhasi;</p>

<p rend="gathalast">Na dānāhaṃ tayā saddhiṃ, saṃvāsamabhirocaye.</p>

<p rend="hangnum" n="63"><hi rend="paranum">63</hi><hi rend="dot">.</hi></p>

<p rend="gatha1"> Yo <pb ed="V" n="1.0108" /> paresaṃ vacanāni, saddaheyya <note>saddahetha (sī. syā. pī.)</note> yathātathaṃ;</p>

<p rend="gathalast">Khippaṃ bhijjetha mittasmiṃ, verañca pasave bahuṃ.</p>

<p rend="hangnum" n="64"><hi rend="paranum">64</hi><hi rend="dot">.</hi></p>

<p rend="gatha1"> Na <pb ed="M" n="1.0128" /> so mitto yo sadā appamatto, bhedāsaṅkī randhamevānupassī;</p>

<p rend="gathalast">Yasmiñca setī urasīva putto, sa ve mitto yo abhejjo parehīti.</p>

<p rend="centre">Vaṇṇārohajātakaṃ paṭhamaṃ.</p>

<p rend="hangnum"></p>

<p rend="bodytext"> 362. Sīlavīmaṃsajātakaṃ (5-2-2)</p>

<p rend="hangnum" n="65"><hi rend="paranum">65</hi><hi rend="dot">.</hi></p>

<p rend="gatha1"> Sīlaṃ <pb ed="T" n="1.0175" /> seyyo sutaṃ seyyo, iti me saṃsayo ahu;</p>

<p rend="gathalast">Sīlameva sutā seyyo, iti me natthi saṃsayo.</p>

<p rend="hangnum" n="66"><hi rend="paranum">66</hi><hi rend="dot">.</hi></p>

<p rend="gatha1"> Moghā jāti ca vaṇṇo ca, sīlameva kiruttamaṃ;</p>

<p rend="gathalast">Sīlena anupetassa, sutenattho na vijjati.</p>

<p rend="hangnum" n="67"><hi rend="paranum">67</hi><hi rend="dot">.</hi></p>

<p rend="gatha1"> Khattiyo ca adhammaṭṭho, vesso cādhammanissito;</p>

<p rend="gathalast">Te pariccajjubho loke, upapajjanti duggatiṃ.</p>

<p rend="hangnum" n="68"><hi rend="paranum">68</hi><hi rend="dot">.</hi></p>

<p rend="gatha1"> Khattiyā brāhmaṇā vessā, suddā caṇḍālapukkusā;</p>

<p rend="gathalast">Idha dhammaṃ caritvāna, bhavanti tidive samā.</p>

<p rend="hangnum" n="69"><hi rend="paranum">69</hi><hi rend="dot">.</hi></p>

<p rend="gatha1"> Na vedā samparāyāya, na jāti nāpi <note>nopi (pī.)</note> bandhavā;</p>

<p rend="gathalast">Sakañca sīlaṃ saṃsuddhaṃ, samparāyāya sukhāya cāti <note>sukhāvahanti (sī. syā.)</note>.</p>

<p rend="centre">Sīlavīmaṃsajātakaṃ dutiyaṃ.</p>

<p rend="hangnum"></p>

<p rend="bodytext"> 363. Hirijātakaṃ (5-2-3)</p>

<p rend="hangnum" n="70"><hi rend="paranum">70</hi><hi rend="dot">.</hi></p>

<p rend="gatha1"> Hiriṃ tarantaṃ vijigucchamānaṃ, tavāhamasmī iti bhāsamānaṃ;</p>

<p rend="gathalast">Seyyāni kammāni anādiyantaṃ, neso mamanti iti naṃ vijaññā.</p>

<p rend="hangnum" n="71"><hi rend="paranum">71</hi><hi rend="dot">.</hi></p>

<p rend="gatha1"> Yañhi kayirā tañhi vade, yaṃ na kayirā na taṃ vade;</p>

<p rend="gathalast">Akarontaṃ <pb ed="T" n="1.0176" /> bhāsamānaṃ, parijānanti paṇḍitā.</p>

<p rend="hangnum" n="72"><hi rend="paranum">72</hi><hi rend="dot">.</hi></p>

<p rend="gatha1"> Na <pb ed="M" n="1.0129" /> so mitto yo sadā appamatto, bhedāsaṅkī randhamevānupassī;</p>

<p rend="gathalast">Yasmiñca setī urasīva putto, sa ve mitto yo abhejjo parehi.</p>

<p rend="hangnum" n="73"><hi rend="paranum">73</hi><hi rend="dot">.</hi></p>

<p rend="gatha1"> Pāmojjakaraṇaṃ ṭhānaṃ, pasaṃsāvahanaṃ sukhaṃ;</p>

<p rend="gathalast">Phalānisaṃso bhāveti, vahanto porisaṃ dhuraṃ.</p>

<p rend="hangnum" n="74"><hi rend="paranum">74</hi><hi rend="dot">.</hi></p>

<p rend="gatha1"> Pavivekarasaṃ <pb ed="V" n="1.0109" /> pitvā, rasaṃ upasamassa ca;</p>

<p rend="gathalast">Niddaro hoti nippāpo, dhammappītirasaṃ pivanti.</p>

<p rend="centre">Hirijātakaṃ tatiyaṃ.</p>

<p rend="hangnum"></p>

<p rend="bodytext"> 364. Khajjopanakajātakaṃ (5-2-4)</p>

<p rend="hangnum" n="75"><hi rend="paranum">75</hi><hi rend="dot">.</hi></p>

<p rend="gatha1"> Ko nu santamhi pajjote, aggipariyesanaṃ caraṃ;</p>

<p rend="gathalast">Addakkhi ratti <note>rattiṃ (syā.)</note> khajjotaṃ, jātavedaṃ amaññatha.</p>

<p rend="hangnum" n="76"><hi rend="paranum">76</hi><hi rend="dot">.</hi></p>

<p rend="gatha1"> Svassa gomayacuṇṇāni, abhimatthaṃ tiṇāni ca;</p>

<p rend="gathalast">Viparītāya saññāya, nāsakkhi pajjaletave.</p>

<p rend="hangnum" n="77"><hi rend="paranum">77</hi><hi rend="dot">.</hi></p>

<p rend="gatha1"> Evampi anupāyena, atthaṃ na labhate migo <note>mūgo (syā.)</note>;</p>

<p rend="gathalast">Visāṇato gavaṃ dohaṃ, yattha khīraṃ na vindati.</p>

<p rend="hangnum" n="78"><hi rend="paranum">78</hi><hi rend="dot">.</hi></p>

<p rend="gatha1"> Vividhehi upāyehi, atthaṃ papponti māṇavā;</p>

<p rend="gathalast">Niggahena amittānaṃ, mittānaṃ paggahena ca.</p>

<p rend="hangnum" n="79"><hi rend="paranum">79</hi><hi rend="dot">.</hi></p>

<p rend="gatha1"> Senāmokkhapalābhena <pb ed="T" n="1.0177" /><note>senī mokkhūpalābhena (syā.)</note>, vallabhānaṃ nayena ca;</p>

<p rend="gathalast">Jagatiṃ jagatipālā, āvasanti vasundharanti.</p>

<p rend="centre">Khajjopanakajātakaṃ catutthaṃ.</p>

<p rend="hangnum"></p>

<p rend="bodytext"> 365. Ahituṇḍikajātakaṃ (5-2-5)</p>

<p rend="hangnum" n="80"><hi rend="paranum">80</hi><hi rend="dot">.</hi></p>

<p rend="gatha1"> Dhuttomhi samma sumukha, jūte akkhaparājito;</p>

<p rend="gathalast">Harehi <note>sevehi (pī.)</note> ambapakkāni, vīriyaṃ te bhakkhayāmase.</p>

<p rend="hangnum" n="81"><hi rend="paranum">81</hi><hi rend="dot">.</hi></p>

<p rend="gatha1"> Alikaṃ vata maṃ samma, abhūtena pasaṃsasi;</p>

<p rend="gathalast">Ko te suto vā diṭṭho vā, sumukho nāma makkaṭo.</p>

<p rend="hangnum" n="82"><hi rend="paranum">82</hi><hi rend="dot">.</hi></p>

<p rend="gatha1"> Ajjāpi <pb ed="M" n="1.0130" /> me taṃ manasi <note>te maṃ sarasi (ka.)</note>, yaṃ maṃ tvaṃ ahituṇḍika;</p>

<p rend="gathalast">Dhaññāpaṇaṃ pavisitvā, matto <note>mutto (ka.)</note> chātaṃ hanāsi maṃ.</p>

<p rend="hangnum" n="83"><hi rend="paranum">83</hi><hi rend="dot">.</hi></p>

<p rend="gatha1"> Tāhaṃ saraṃ dukkhaseyyaṃ, api rajjampi kāraye;</p>

<p rend="gathalast">Nevāhaṃ yācito dajjaṃ, tathā hi bhayatajjito.</p>

<p rend="hangnum" n="84"><hi rend="paranum">84</hi><hi rend="dot">.</hi></p>

<p rend="gatha1"> Yañca jaññā kule jātaṃ, gabbhe tittaṃ amacchariṃ;</p>

<p rend="gathalast">Tena sakhiñca mittañca, dhīro sandhātumarahatīti.</p>

<p rend="centre">Ahituṇḍikajātakaṃ pañcamaṃ.</p>

<p rend="hangnum"></p>

<p rend="bodytext"> 366. Gumbiyajātakaṃ (5-2-6)</p>

<p rend="hangnum" n="85"><hi rend="paranum">85</hi><hi rend="dot">.</hi></p>

<p rend="gatha1"> Madhuvaṇṇaṃ <pb ed="V" n="1.0110" /> madhurasaṃ, madhugandhaṃ visaṃ ahu;</p>

<p rend="gathalast">Gumbiyo <pb ed="T" n="1.0178" /> ghāsamesāno, araññe odahī visaṃ.</p>

<p rend="hangnum" n="86"><hi rend="paranum">86</hi><hi rend="dot">.</hi></p>

<p rend="gatha1"> Madhu iti maññamānā <note>madhūti maññamānāya (ka.)</note>, ye taṃ visamakhādisuṃ <note>visamasāyisuṃ (sī. syā.)</note>;</p>

<p rend="gathalast">Tesaṃ taṃ kaṭukaṃ āsi, maraṇaṃ tenupāgamuṃ.</p>

<p rend="hangnum" n="87"><hi rend="paranum">87</hi><hi rend="dot">.</hi></p>

<p rend="gatha1"> Ye ca kho paṭisaṅkhāya, visaṃ taṃ parivajjayuṃ;</p>

<p rend="gathalast">Te āturesu sukhitā, ḍayhamānesu nibbutā.</p>

<p rend="hangnum" n="88"><hi rend="paranum">88</hi><hi rend="dot">.</hi></p>

<p rend="gatha1"> Evameva manussesu, visaṃ kāmā samohitā;</p>

<p rend="gathalast">Āmisaṃ bandhanañcetaṃ, maccuveso <note>paccuvaso (sī. syā.)</note> guhāsayo.</p>

<p rend="hangnum" n="89"><hi rend="paranum">89</hi><hi rend="dot">.</hi></p>

<p rend="gatha1"> Evameva ime kāme, āturā paricārike <note>paricārake (ka.)</note>;</p>

<p rend="gathalast">Ye sadā parivajjenti, saṅgaṃ loke upaccagunti.</p>

<p rend="centre">Gumbiyajātakaṃ chaṭṭhaṃ.</p>

<p rend="hangnum"></p>

<p rend="bodytext"> 367. Sāḷiyajātakaṃ (5-2-7)</p>

<p rend="hangnum" n="90"><hi rend="paranum">90</hi><hi rend="dot">.</hi></p>

<p rend="gatha1"> Yvāyaṃ sāḷiya <note>sāliya (sī. syā. pī.), sāḷika (?)</note> chāpoti, kaṇhasappaṃ agāhayi;</p>

<p rend="gathalast">Tena sappenayaṃ daṭṭho, hato pāpānusāsako.</p>

<p rend="hangnum" n="91"><hi rend="paranum">91</hi><hi rend="dot">.</hi></p>

<p rend="gatha1"> Ahantāra <note>ahananta (pī.), aharanta (?)</note> mahantāraṃ, yo naro hantumicchati;</p>

<p rend="gathalast">Evaṃ so nihato seti, yathāyaṃ puriso hato.</p>

<p rend="hangnum" n="92"><hi rend="paranum">92</hi><hi rend="dot">.</hi></p>

<p rend="gatha1"> Ahantāra <pb ed="M" n="1.0131" /><note>ahananta (sī. syā. pī.), aharanta (?)</note> maghātentaṃ, yo naro hantumicchati;</p>

<p rend="gathalast">Evaṃ so nihato seti, yathāyaṃ puriso hato.</p>

<p rend="hangnum" n="93"><hi rend="paranum">93</hi><hi rend="dot">.</hi></p>

<p rend="gatha1"> Yathā paṃsumuṭṭhiṃ puriso, paṭivātaṃ paṭikkhipe;</p>

<p rend="gathalast">Tameva <pb ed="T" n="1.0179" /> so rajo hanti, tathāyaṃ puriso hato.</p>

<p rend="hangnum" n="94"><hi rend="paranum">94</hi><hi rend="dot">.</hi></p>

<p rend="gatha1"> Yo appaduṭṭhassa narassa dussati, suddhassa posassa anaṅgaṇassa;</p>

<p rend="gathalast">Tameva bālaṃ pacceti pāpaṃ, sukhumo rajo paṭivātaṃva khittoti.</p>

<p rend="centre">Sāḷiyajātakaṃ sattamaṃ.</p>

<p rend="hangnum"></p>

<p rend="bodytext"> 368. Tacasārajātakaṃ (5-2-8)</p>

<p rend="hangnum" n="95"><hi rend="paranum">95</hi><hi rend="dot">.</hi></p>

<p rend="gatha1"> Amittahatthatthagatā <note>hatthattagatā (katthaci, sī. niyya)</note>, tacasārasamappitā;</p>

<p rend="gathalast">Pasannamukhavaṇṇāttha, kasmā tumhe na socatha.</p>

<p rend="hangnum" n="96"><hi rend="paranum">96</hi><hi rend="dot">.</hi></p>

<p rend="gatha1"> Na <pb ed="V" n="1.0111" /> socanāya paridevanāya, atthova labbho <note>attho ca labbhā (sī. syā.), atthodha labbhā (a. ni. 5.48)</note> api appakopi;</p>

<p rend="gathalast">Socantamenaṃ dukhitaṃ viditvā, paccatthikā attamanā bhavanti.</p>

<p rend="hangnum" n="97"><hi rend="paranum">97</hi><hi rend="dot">.</hi></p>

<p rend="gatha1"> Yato ca kho paṇḍito āpadāsu, na vedhatī atthavinicchayaññū;</p>

<p rend="gathalast">Paccatthikāssa <note>paccatthikā te (ka.)</note> dukhitā bhavanti, disvā mukhaṃ avikāraṃ purāṇaṃ.</p>

<p rend="hangnum" n="98"><hi rend="paranum">98</hi><hi rend="dot">.</hi></p>

<p rend="gatha1"> Jappena mantena subhāsitena, anuppadānena paveṇiyā vā;</p>

<p rend="gathalast">Yathā <pb ed="T" n="1.0180" /> yathā yattha labhetha atthaṃ, tathā tathā tattha parakkameyya.</p>

<p rend="hangnum" n="99"><hi rend="paranum">99</hi><hi rend="dot">.</hi></p>

<p rend="gatha1"> Yato <pb ed="M" n="1.0132" /> ca jāneyya alabbhaneyyo, mayā va <note>mayā vā (syā. ka.)</note> aññena vā esa attho;</p>

<p rend="gathalast">Asocamāno adhivāsayeyya, kammaṃ daḷhaṃ kinti karomi dānīti.</p>

<p rend="centre">Tacasārajātakaṃ aṭṭhamaṃ.</p>

<p rend="hangnum"></p>

<p rend="bodytext"> 369. Mittavindakajātakaṃ (5-2-9)</p>

<p rend="hangnum" n="100"><hi rend="paranum">100</hi><hi rend="dot">.</hi></p>

<p rend="gatha1"> Kyāhaṃ devānamakaraṃ, kiṃ pāpaṃ pakataṃ mayā;</p>

<p rend="gathalast">Yaṃ me sirasmiṃ ohacca <note>uhacca (ka.), uhacca (pī.)</note>, cakkaṃ bhamati matthake.</p>

<p rend="hangnum" n="101"><hi rend="paranum">101</hi><hi rend="dot">.</hi></p>

<p rend="gatha1"> Atikkamma ramaṇakaṃ, sadāmattañca dūbhakaṃ;</p>

<p rend="gathalast">Brahmattarañca pāsādaṃ, kenatthena idhāgato.</p>

<p rend="hangnum" n="102"><hi rend="paranum">102</hi><hi rend="dot">.</hi></p>

<p rend="gatha1"> Ito bahutarā bhogā, atra maññe bhavissare;</p>

<p rend="gathalast">Iti etāya saññāya, passa maṃ byasanaṃ gataṃ.</p>

<p rend="hangnum" n="103"><hi rend="paranum">103</hi><hi rend="dot">.</hi></p>

<p rend="gatha1"> Catubbhi aṭṭhajjhagamā, aṭṭhāhipi ca <note>aṭṭhāhi cāpi (sī. syā.), aṭṭhābhi cāpi (ka.)</note> soḷasa;</p>

<p rend="gathalast">Soḷasāhi ca bāttiṃsa, atricchaṃ cakkamāsado;</p>

<p rend="bodytext">Icchāhatassa posassa, cakkaṃ bhamati matthake.</p>

<p rend="hangnum" n="104"><hi rend="paranum">104</hi><hi rend="dot">.</hi></p>

<p rend="gatha1"> Uparivisālā duppūrā, icchā visaṭagāminī <note>upari visālaṃ duppūraṃ, icchāvisadagāminī (sī.)</note>;</p>

<p rend="gathalast">Ye <pb ed="T" n="1.0181" /> ca taṃ anugijjhanti, te honti cakkadhārinoti.</p>

<p rend="centre">Mittavindakajātakaṃ navamaṃ.</p>

<p rend="hangnum"></p>

<p rend="bodytext"> 370. Palāsajātakaṃ (5-2-10)</p>

<p rend="hangnum" n="105"><hi rend="paranum">105</hi><hi rend="dot">.</hi></p>

<p rend="gatha1"> Haṃso palāsamavaca, nigrodho samma jāyati;</p>

<p rend="gathalast">Aṅkasmiṃ <note>aṅgasmiṃ (ka.)</note> te nisinnova, so te mammāni checchati <note>chijjati (ka.)</note>.</p>

<p rend="hangnum" n="106"><hi rend="paranum">106</hi><hi rend="dot">.</hi></p>

<p rend="gatha1"> Vaḍḍhatāmeva <note>vaddhitameva (ka.)</note> nigrodho, patiṭṭhassa bhavāmahaṃ;</p>

<p rend="gathalast">Yathā pitā ca mātā ca <note>pitā vā mātā vā (pī.), mātā vā pitā vā (ka.)</note>, evaṃ me so bhavissati.</p>

<p rend="hangnum" n="107"><hi rend="paranum">107</hi><hi rend="dot">.</hi></p>

<p rend="gatha1"> Yaṃ <pb ed="V" n="1.0112" /> tvaṃ aṅkasmiṃ vaḍḍhesi, khīrarukkhaṃ bhayānakaṃ;</p>

<p rend="gathalast">Āmanta kho taṃ gacchāma, vuḍḍhi massa na ruccati.</p>

<p rend="hangnum" n="108"><hi rend="paranum">108</hi><hi rend="dot">.</hi></p>

<p rend="gatha1"> Idāni <pb ed="M" n="1.0133" /> kho maṃ bhāyeti, mahānerunidassanaṃ;</p>

<p rend="gathalast">Haṃsassa anabhiññāya, mahā me bhayamāgataṃ.</p>

<p rend="hangnum" n="109"><hi rend="paranum">109</hi><hi rend="dot">.</hi></p>

<p rend="gatha1"> Na tassa vuḍḍhi kusalappasatthā, yo vaḍḍhamāno ghasate patiṭṭhaṃ;</p>

<p rend="gathalast">Tassūparodhaṃ parisaṅkamāno, patārayī mūlavadhāya dhīroti.</p>

<p rend="centre">Palāsajātakaṃ dasamaṃ.</p>

<p rend="centre">Vaṇṇārohavaggo dutiyo <note>imassuddānaṃ tatiyavaggapariyosāne bhavissati</note>.</p>

<p rend="title">3. Aḍḍhavaggo</p>

<p rend="hangnum"></p>

<p rend="bodytext"> 371. Dīghītikosalajātakaṃ (5-3-1)</p>

<p rend="hangnum" n="110"><hi rend="paranum">110</hi><hi rend="dot">.</hi></p>

<p rend="gatha1"> Evaṃbhūtassa te rāja, āgatassa vase <note>vaso (pī. ka.)</note> mama;</p>

<p rend="gathalast">Atthi nu koci pariyāyo, yo taṃ dukkhā pamocaye.</p>

<p rend="hangnum" n="111"><hi rend="paranum">111</hi><hi rend="dot">.</hi></p>

<p rend="gatha1"> Evaṃbhūtassa <pb ed="T" n="1.0182" /> me tāta, āgatassa vase tava;</p>

<p rend="gathalast">Natthi no koci pariyāyo, yo maṃ dukkhā pamocaye.</p>

<p rend="hangnum" n="112"><hi rend="paranum">112</hi><hi rend="dot">.</hi></p>

<p rend="gatha1"> Nāññaṃ sucaritaṃ rāja, nāññaṃ rāja subhāsitaṃ;</p>

<p rend="gathalast">Tāyate maraṇakāle, evamevitaraṃ dhanaṃ.</p>

<p rend="hangnum" n="113"><hi rend="paranum">113</hi><hi rend="dot">.</hi></p>

<p rend="gatha1"> Akkocchi maṃ avadhi maṃ, ajini maṃ ahāsi me;</p>

<p rend="gathalast">Ye ca taṃ upanayhanti, veraṃ tesaṃ na sammati.</p>

<p rend="hangnum" n="114"><hi rend="paranum">114</hi><hi rend="dot">.</hi></p>

<p rend="gatha1"> Akkocchi maṃ avadhi maṃ, ajini maṃ ahāsi me;</p>

<p rend="gathalast">Ye ca taṃ nupanayhanti, veraṃ tesūpasammati.</p>

<p rend="hangnum" n="115"><hi rend="paranum">115</hi><hi rend="dot">.</hi></p>

<p rend="gatha1"> Na hi verena verāni, sammantīdha kudācanaṃ;</p>

<p rend="gathalast">Averena ca sammanti, esa dhammo sanantanoti.</p>

<p rend="centre">Dīghītikosalajātakaṃ paṭhamaṃ.</p>

<p rend="hangnum"></p>

<p rend="bodytext"> 372. Migapotakajātakaṃ (5-3-2)</p>

<p rend="hangnum" n="116"><hi rend="paranum">116</hi><hi rend="dot">.</hi></p>

<p rend="gatha1"> Agārā <pb ed="V" n="1.0113" /> paccupetassa, anagārassa te sato;</p>

<p rend="gathalast">Samaṇassa na taṃ sādhu, yaṃ petamanusocasi.</p>

<p rend="hangnum" n="117"><hi rend="paranum">117</hi><hi rend="dot">.</hi></p>

<p rend="gatha1"> Saṃvāsena <pb ed="M" n="1.0134" /> have sakka, manussassa migassa vā;</p>

<p rend="gathalast">Hadaye <pb ed="T" n="1.0183" /> jāyate pemaṃ, na taṃ sakkā asocituṃ.</p>

<p rend="hangnum" n="118"><hi rend="paranum">118</hi><hi rend="dot">.</hi></p>

<p rend="gatha1"> Mataṃ marissaṃ rodanti, ye rudanti lapanti ca;</p>

<p rend="gathalast">Tasmā tvaṃ isi mā rodi, roditaṃ moghamāhu santo.</p>

<p rend="hangnum" n="119"><hi rend="paranum">119</hi><hi rend="dot">.</hi></p>

<p rend="gatha1"> Roditena have brahme, mato peto samuṭṭhahe;</p>

<p rend="gathalast">Sabbe saṅgamma rodāma, aññamaññassa ñātake.</p>

<p rend="hangnum" n="120"><hi rend="paranum">120</hi><hi rend="dot">.</hi></p>

<p rend="gatha1"> Ādittaṃ vata maṃ santaṃ, ghatasittaṃva pāvakaṃ;</p>

<p rend="gathalast">Vārinā viya osiñcaṃ, sabbaṃ nibbāpaye daraṃ.</p>

<p rend="hangnum" n="121"><hi rend="paranum">121</hi><hi rend="dot">.</hi></p>

<p rend="gatha1"> Abbahi vata me sallaṃ, yamāsi hadayassitaṃ;</p>

<p rend="gathalast">Yo me sokaparetassa, puttasokaṃ apānudi.</p>

<p rend="hangnum" n="122"><hi rend="paranum">122</hi><hi rend="dot">.</hi></p>

<p rend="gatha1"> Sohaṃ abbūḷhasallosmi, vītasoko anāvilo;</p>

<p rend="gathalast">Na socāmi na rodāmi, tava sutvāna vāsavāti.</p>

<p rend="centre">Migapotakajātakaṃ dutiyaṃ.</p>

<p rend="hangnum"></p>

<p rend="bodytext"> 373. Mūsikajātakaṃ (5-3-3)</p>

<p rend="hangnum" n="123"><hi rend="paranum">123</hi><hi rend="dot">.</hi></p>

<p rend="gatha1"> Kuhiṃ gatā kattha gatā, iti lālappatī jano;</p>

<p rend="gathalast">Ahameveko jānāmi, udapāne mūsikā hatā.</p>

<p rend="hangnum" n="124"><hi rend="paranum">124</hi><hi rend="dot">.</hi></p>

<p rend="gatha1"> Yañcetaṃ <note>yathetaṃ (pī.), yavetaṃ (ka.), yametaṃ (katthaci)</note> iti cīti ca, gadrabhova nivattasi;</p>

<p rend="gathalast">Udapāne mūsikaṃ hantvā, yavaṃ bhakkhetumicchasi.</p>

<p rend="hangnum" n="125"><hi rend="paranum">125</hi><hi rend="dot">.</hi></p>

<p rend="gatha1"> Daharo cāsi dummedha, paṭhamuppattiko <note>paṭhamuppattito (sī. pī.)</note> susu;</p>

<p rend="gathalast">Dīghañcetaṃ <pb ed="T" n="1.0184" /><note>dīghametaṃ (pī.)</note> samāsajja <note>samāpajja (syā. ka.)</note>, na te dassāmi jīvitaṃ.</p>

<p rend="hangnum" n="126"><hi rend="paranum">126</hi><hi rend="dot">.</hi></p>

<p rend="gatha1"> Nāntalikkhabhavanena, nāṅgaputtapinena <note>nāṅgaputtasirena (sī. syā. pī.)</note> vā;</p>

<p rend="gathalast">Puttena hi patthayito, silokehi pamocito.</p>

<p rend="hangnum" n="127"><hi rend="paranum">127</hi><hi rend="dot">.</hi></p>

<p rend="gatha1"> Sabbaṃ <pb ed="V" n="1.0114" /> sutamadhīyetha, hīnamukkaṭṭhamajjhimaṃ;</p>

<p rend="gatha2">Sabbassa atthaṃ jāneyya, na ca sabbaṃ payojaye;</p>

<p rend="gathalast">Hoti tādisako kālo, yattha atthāvahaṃ sutanti.</p>

<p rend="centre">Mūsikajātakaṃ tatiyaṃ.</p>

<p rend="hangnum"></p>

<p rend="bodytext"> 374. Cūḷadhanuggahajātakaṃ (5-3-4)</p>

<p rend="hangnum" n="128"><hi rend="paranum">128</hi><hi rend="dot">.</hi></p>

<p rend="gatha1"> Sabbaṃ <pb ed="M" n="1.0135" /> bhaṇḍaṃ samādāya, pāraṃ tiṇṇosi brāhmaṇa;</p>

<p rend="bodytext">Paccāgaccha lahuṃ khippaṃ, mampi tārehi dānito <note>dānibho (syā.)</note>.</p>

<p rend="hangnum" n="129"><hi rend="paranum">129</hi><hi rend="dot">.</hi></p>

<p rend="gatha1"> Asanthutaṃ maṃ cirasanthutena, nimīni bhotī addhuvaṃ dhuvena;</p>

<p rend="gathalast">Mayāpi bhotī nimineyya aññaṃ, ito ahaṃ dūrataraṃ gamissaṃ.</p>

<p rend="hangnum" n="130"><hi rend="paranum">130</hi><hi rend="dot">.</hi></p>

<p rend="gatha1"> Kāyaṃ eḷagalāgumbe <note>eḷagaṇagumbe (ka.)</note>, karoti ahuhāsiyaṃ;</p>

<p rend="gatha2">Nayīdha naccagītaṃ vā <note>nayidha naccaṃ vā gītaṃ vā (sī. syā. pī.)</note>, tāḷaṃ vā susamāhitaṃ;</p>

<p rend="gathalast">Anamhikāle <note>anamhakāle (pī.)</note> susoṇi <note>sussoṇi (sī. syā. pī.)</note>, kiṃ nu jagghasi sobhane <note>sobhaṇe (pī. ka.)</note>.</p>

<p rend="hangnum" n="131"><hi rend="paranum">131</hi><hi rend="dot">.</hi></p>

<p rend="gatha1"> Siṅgāla bāla dummedha, appapaññosi jambuka;</p>

<p rend="gathalast">Jīno <pb ed="T" n="1.0185" /> macchañca pesiñca, kapaṇo viya jhāyasi.</p>

<p rend="hangnum" n="132"><hi rend="paranum">132</hi><hi rend="dot">.</hi></p>

<p rend="gatha1"> Sudassaṃ vajjamaññesaṃ, attano pana duddasaṃ;</p>

<p rend="gathalast">Jīnā patiñca jārañca, maññe tvaññeva <note>mampi tvaññeva (sī. syā.), tvampi maññeva (pī.)</note> jhāyasi.</p>

<p rend="hangnum" n="133"><hi rend="paranum">133</hi><hi rend="dot">.</hi></p>

<p rend="gatha1"> Evametaṃ migarāja, yathā bhāsasi jambuka;</p>

<p rend="gathalast">Sā nūnāhaṃ ito gantvā, bhattu hessaṃ vasānugā.</p>

<p rend="hangnum" n="134"><hi rend="paranum">134</hi><hi rend="dot">.</hi></p>

<p rend="gatha1"> Yo hare mattikaṃ thālaṃ, kaṃsathālampi so hare;</p>

<p rend="gathalast">Katañceva <note>kataṃyeva (sī. syā. pī.)</note> tayā pāpaṃ, punapevaṃ karissasīti.</p>

<p rend="centre">Cūḷadhanuggahajātakaṃ catutthaṃ.</p>

<p rend="hangnum"></p>

<p rend="bodytext"> 375. Kapotajātakaṃ (5-3-5)</p>

<p rend="hangnum" n="135"><hi rend="paranum">135</hi><hi rend="dot">.</hi></p>

<p rend="gatha1"> Idāni khomhi sukhito arogo, nikkaṇṭako nippatito kapoto;</p>

<p rend="gathalast">Kāhāmi dānī hadayassa tuṭṭhiṃ, tathāhimaṃ maṃsasākaṃ baleti.</p>

<p rend="hangnum" n="136"><hi rend="paranum">136</hi><hi rend="dot">.</hi></p>

<p rend="gatha1"> Kāyaṃ <pb ed="M" n="1.0136" /> balākā sikhino, corī laṅghipitāmahā;</p>

<p rend="gathalast">Oraṃ balāke āgaccha, caṇḍo me vāyaso sakhā.</p>

<p rend="hangnum" n="137"><hi rend="paranum">137</hi><hi rend="dot">.</hi></p>

<p rend="gatha1"> Alañhi te jagghitāye, mamaṃ disvāna edisaṃ;</p>

<p rend="gathalast">Vilūnaṃ sūdaputtena, piṭṭhamaṇḍena <note>piṭṭhamaddena (sī. syā. pī.)</note> makkhitaṃ.</p>

<p rend="hangnum" n="138"><hi rend="paranum">138</hi><hi rend="dot">.</hi></p>

<p rend="gatha1"> Sunhāto <pb ed="V" n="1.0115" /> suvilittosi, annapānena tappito;</p>

<p rend="gathalast">Kaṇṭhe <pb ed="T" n="1.0186" /> ca te veḷuriyo, agamā nu kajaṅgalaṃ.</p>

<p rend="hangnum" n="139"><hi rend="paranum">139</hi><hi rend="dot">.</hi></p>

<p rend="gatha1"> Mā te mitto amitto vā, agamāsi kajaṅgalaṃ;</p>

<p rend="gathalast">Piñchāni tattha lāyitvā, kaṇṭhe bandhanti vaṭṭanaṃ.</p>

<p rend="hangnum" n="140"><hi rend="paranum">140</hi><hi rend="dot">.</hi></p>

<p rend="gatha1"> Punapāpajjasī samma, sīlañhi tava tādisaṃ;</p>

<p rend="gathalast">Na hi mānusakā bhogā, subhuñjā honti pakkhināti.</p>

<p rend="centre">Kapotajātakaṃ pañcamaṃ.</p>

<p rend="centre">Aḍḍhavaggo tatiyo.</p>

<p rend="bodytext">Tassuddānaṃ –</p>

<p rend="gatha1">Atha vaṇṇa sasīla hiri labhate, sumukhā visa sāḷiyamittavaro;</p>

<p rend="gathalast">Atha cakka palāsa sarāja sato, yava bāla kapotaka pannarasāti.</p>

<p rend="bodytext">Atha vagguddānaṃ –</p>

<p rend="gatha1">Jīnañca vaṇṇaṃ asamaṃvaguppari, sudesitā jātakanti santi vīsati <note>jātaka pañcavīsati (?)</note>;</p>

<p rend="gathalast">Mahesino brahmacarittamutta-mavoca gāthā atthavatī subyañjanāti.</p>

<p rend="centre">Pañcakanipātaṃ niṭṭhitaṃ.</p>
</body>
<back></back>
</text>
</TEI.2>