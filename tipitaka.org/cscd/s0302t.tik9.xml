<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">10. Bhikkhusaṃyuttaṃ</p>

<p rend="subhead">1. Kolitasuttavaṇṇanā</p>

<p rend="bodytext" n="235"><hi rend="paranum">235</hi><hi rend="dot">.</hi><hi rend="bold">Sāvakānaṃ</hi><pb ed="V" n="2.0172" /><pb ed="M" n="2.0194" /><hi rend="bold">ālāpo</hi>ti sāvakānaṃ sabrahmacāriṃ uddissa ālāpo. <hi rend="bold">Buddhehi sadisā mā homā</hi>ti buddhāciṇṇaṃ samudācāraṃ akathentehi sāvakehi, ‘‘āvuso bhikkhave’’ti ālapitā bhikkhū, ‘‘āvuso’’ti paṭivacanaṃ denti, na, ‘‘bhante’’ti. <hi rend="bold">Dutiyajjhāne vitakkavicārā nirujjhanti</hi> tesaṃ nirodheneva tassa jhānassa uppādetabbato. <hi rend="bold">Yesaṃ nirodhā</hi>ti yesaṃ vacīsaṅgārānaṃ vitakkavicārānaṃ nirujjhanena suvikkhambhitabhāvena saddāyatanaṃ appavattiṃ gacchati kāraṇassa dūrato passambhitattā. <hi rend="bold">Ariyo</hi>ti niddoso. Parisuddho <hi rend="bold">tuṇhībhāvo,</hi> na titthiyānaṃ mūgabbataggahaṇaṃ viya aparisuddhoti adhippāyo. <hi rend="bold">Paṭhamajjhānādīnī</hi>ti <hi rend="bold">ādi</hi>-saddena tatiyajjhānādīni saṅgaṇhāti.</p>

<p rend="bodytext">Ārammaṇabhūtena vitakkena saha gatā pavattāti <hi rend="bold">vitakkasahagatā</hi>ti āha <hi rend="bold">‘‘vitakkārammaṇā’’</hi>ti. Vitakkārammaṇatā ca saññāmanasikārānaṃ sukhumaārammaṇaggahaṇavasena daṭṭhabbā. Tenāha <hi rend="bold">‘‘na santato upaṭṭhahiṃsū’’</hi>ti. <hi rend="bold">Na paguṇaṃ</hi> sammadeva vasībhāvassa anāpāditattā. <hi rend="bold">Saññāmanasikārāpī</hi>ti tatiyajjhānādhigamāya pavattiyamānā saññāmanasikārāpi hānabhāgiyāva ahesuṃ, na visesabhāgiyā. <hi rend="bold">Sammā ṭhapehī</hi>ti bahiddhā vikkhepaṃ pahāya sammā ajjhattameva cittaṃ ṭhapehi. <hi rend="bold">Ekaggaṃ karohī</hi>ti teneva vikkhepapaṭibāhanena avihatamānasatāya cittasamādhānavasena ekaggaṃ karohi. <hi rend="bold">Āropehī</hi>ti īsakampi bahumpi apatitaṃ katvā kammaṭṭhānārammaṇe āropehi. Dutiyaaggasāvakabhūmiyā pāripūriyā āyasmā mahābhiñño, na yathā tathāti āha <hi rend="bold">‘‘mahābhiññatanti chaḷabhiññata’’</hi>nti. <hi rend="bold">Iminā upāyenā</hi>ti iminā ‘‘atha kho maṃ, āvuso’’tiādinā vuttena upāyena. <hi rend="bold">Vaḍḍhetvā</hi>ti uttari uttari visesabhāgiyabhāvāpādanena samādhiṃ paññañca brūhetvā brūhetvā.</p>

<p rend="centre">Kolitasuttavaṇṇanā niṭṭhitā.</p>

<p rend="subhead">2. Upatissasuttavaṇṇanā</p>

<p rend="bodytext" n="236"><hi rend="paranum">236</hi><hi rend="dot">.</hi><hi rend="bold">Atiuḷārampi</hi><pb ed="V" n="2.0173" /><pb ed="M" n="2.0195" /><hi rend="bold">sattaṃ vā saṅkhāraṃ vā sandhāya vuttaṃ</hi> sabbatthameva sabbaso chandarāgassa suppahīnattā. <hi rend="bold">Jānanatthaṃ pucchati</hi> satthuguṇānaṃ ativiya uḷāratamabhāvato.</p>

<p rend="centre">Upatissasuttavaṇṇanā niṭṭhitā.</p>

<p rend="subhead">3. Ghaṭasuttavaṇṇanā</p>

<p rend="bodytext" n="237"><hi rend="paranum">237</hi><hi rend="dot">.</hi><hi rend="bold">Pariveṇaggenā</hi>ti pariveṇabhāgena. Keci <hi rend="bold">‘‘ekavihāre</hi>ti ekacchanne ekasmiṃ āvāse’’ti vadanti. <hi rend="bold">Te</hi>ti te dvepi therā. <hi rend="bold">Pāṭiyekkesu ṭhānesū</hi>ti visuṃ visuṃ ṭhānesu. <hi rend="bold">Nisīdantī</hi>ti divāvihāraṃ nisīdanti. <hi rend="bold">Oḷāriko nāma jāto</hi> parittadhammārammaṇattā tassa. <hi rend="bold">Te</hi>ti thero bhagavā ca.</p>

<p rend="bodytext"><hi rend="bold">Paripuṇṇavīriyo</hi>ti catukiccasādhanavasena sampuṇṇavīriyo. <hi rend="bold">Paggahitavīriyo</hi>ti īsakampi saṅkocaṃ anāpajjitvā pavattitavīriyo. <hi rend="bold">Upanikkhepanamattassevā</hi>ti samīpe ṭhapanamattasseva.</p>

<p rend="bodytext">Catubhūmakadhammesu labbhamānattā paññāya <hi rend="bold">‘‘catubhūmakadhamme anupavisitvā ṭhitaṭṭhenā’’</hi>ti vuttaṃ. Lakkhitabbaṭṭhena samādhi eva <hi rend="bold">samādhilakkhaṇaṃ</hi>. Evaṃ <hi rend="bold">vipassanālakkhaṇaṃ</hi> veditabbaṃ. <hi rend="bold">Aññamaññassā</hi>ti aññassa aññassa nānālakkhaṇāti veditabbaṃ. <hi rend="bold">Aññassā</hi>ti itarassa. <hi rend="bold">Dhura</hi>nti vahitabbabhāraṃ. <hi rend="bold">Dvīsupi etesū</hi>ti samādhilakkhaṇavipassanālakkhaṇesu sammāsambuddho nipphattiṃ gato.</p>

<p rend="centre">Ghaṭasuttavaṇṇanā niṭṭhitā.</p>

<p rend="subhead">4. Navasuttavaṇṇanā</p>

<p rend="bodytext" n="238"><hi rend="paranum">238</hi><hi rend="dot">.</hi> Abhicetasi nissitā <hi rend="bold">ābhicetasikā</hi>. Paṭipakkhavidhamanena abhivisiṭṭhaṃ cittaṃ <hi rend="bold">abhicittaṃ</hi>. Yasmā jhānānaṃ taṃsampayuttaṃ cittaṃ nissāya paccayo hotiyeva, tasmā <hi rend="bold">‘‘nissitāna’’</hi>nti vuttaṃ. <hi rend="bold">Nikāmalābhī</hi>ti yathicchitalābhī <pb ed="M" n="2.0196" />. <hi rend="bold">Yathāparicchedenā</hi>ti yathākatena kālaparicchedena. <hi rend="bold">Vipulalābhī</hi>ti appamāṇalābhī. ‘‘Kasira’’nti hi parittaṃ vuccati, tappaṭipakkhena <pb ed="V" n="2.0174" /><hi rend="bold">akasiraṃ</hi> appamāṇaṃ. Tenāha <hi rend="bold">‘‘paguṇajjhānoti attho’’</hi>ti. <hi rend="bold">Sithilamārabbhā</hi>ti sithilaṃ vīriyārambhaṃ katvāti atthoti āha <hi rend="bold">‘‘sithilaṃ vīriyaṃ pavattetvā’’</hi>ti.</p>

<p rend="centre">Navasuttavaṇṇanā niṭṭhitā.</p>

<p rend="subhead">5. Sujātasuttavaṇṇanā</p>

<p rend="bodytext" n="239"><hi rend="paranum">239</hi><hi rend="dot">.</hi><hi rend="bold">Aññāni rūpānī</hi>ti paresaṃ rūpāni. <hi rend="bold">Atikkantarūpo</hi>ti attano rūpasampattiyā rūpasobhāya atikkamitvā ṭhitarūpo, sucirampi velaṃ olokentassa tuṭṭhiāvaho. Dassanassa cakkhussa hitoti <hi rend="bold">dassanīyo</hi>. Pasādaṃ āvahatīti <hi rend="bold">pāsādiko. Chavivaṇṇasundaratāyā</hi>ti chavivaṇṇassa ceva sarīrasaṇṭhānassa ca sobhanabhāvena.</p>

<p rend="centre">Sujātasuttavaṇṇanā niṭṭhitā.</p>

<p rend="subhead">6. Lakuṇḍakabhaddiyasuttavaṇṇanā</p>

<p rend="bodytext" n="240"><hi rend="paranum">240</hi><hi rend="dot">.</hi><hi rend="bold">Virūpasarīravaṇṇa</hi>nti asundarachavivaṇṇañceva asundarasaṇṭhānañca. <hi rend="bold">Pamāṇavasenā</hi>ti sarīrappamāṇavasena. <hi rend="bold">Icchiticchita</hi>nti attanā icchiticchitaṃ. <hi rend="bold">Mahāsārajja</hi>nti mahanto maṅkubhāvo.</p>

<p rend="bodytext"><hi rend="bold">Guṇe āvajjetvā</hi>ti attanā jānanakaniyāmena satthuno kāyaguṇe ca cārittaguṇe ca āvajjetvā manasi katvā.</p>

<p rend="bodytext"><hi rend="bold">Yojanāvaṭṭa</hi>nti yojanaparikkhepaṃ.</p>

<p rend="bodytext">‘‘Kāyasmī’’ti gāthāsukhatthaṃ niranunāsikaṃ katvā niddesoti vuttaṃ <hi rend="bold">‘‘kāyasmi’’</hi>nti. <hi rend="bold">Akāraṇaṃ kāyappamāṇa</hi>nti sarīrappamāṇaṃ nāma appamāṇaṃ, sīlādiguṇāva pamāṇanti adhippāyo.</p>

<p rend="centre">Lakuṇḍakabhaddiyasuttavaṇṇanā niṭṭhitā.</p>

<p rend="subhead">7. Visākhasuttavaṇṇanā</p>

<p rend="bodytext" n="241"><hi rend="paranum">241</hi><hi rend="dot">.</hi> Purassa <pb ed="M" n="2.0197" /> esāti <hi rend="bold">porī,</hi> cāturiyayuttatā. Tenāha <hi rend="bold">‘‘puravāsīna’’</hi>ntiādi. Sā pana <pb ed="V" n="2.0175" /> dutavilambitakhalitavasena appasannalūkhatādidosarahitā hotīti āha <hi rend="bold">‘‘pura…pe… vācāyā’’</hi>ti. <hi rend="bold">Asandiddhāyā</hi>ti muttavācāya. Tenāha <hi rend="bold">‘‘apalibuddhāyā’’</hi>tiādi. Na elaṃ dosaṃ galetīti <hi rend="bold">anelagalā,</hi> avirujjhanavācā. Tenāha <hi rend="bold">‘‘niddosāyā’’</hi>ti. Catusaccassa pakāsakā, na kadāci saccavimuttāti āha <hi rend="bold">‘‘catusaccapariyāpannāyā’’</hi>ti. Tā hi cattāri saccāni paricchijja āpādenti paṭipādenti pavattenti. Tenāha <hi rend="bold">‘‘cattāri saccāni amuñcitvā pavattāyā’’</hi>ti. <hi rend="bold">Dhajo nāma</hi> sabbadhammehi samussitaṭṭhena.</p>

<p rend="centre">Visākhasuttavaṇṇanā niṭṭhitā.</p>

<p rend="subhead">8. Nandasuttavaṇṇṇanā</p>

<p rend="bodytext" n="242"><hi rend="paranum">242</hi><hi rend="dot">.</hi><hi rend="bold">Āraññiko</hi>tiādīsu araññakathāsīsena senāsanapaṭisaṃyuttānaṃ dhutaṅgānaṃ, piṇḍapātakathāsīsena piṇḍapātapaṭisaṃyuttānaṃ, paṃsukūlikasīsena cīvarapaṭisaṃyuttānaṃ, taggahaṇeneva vīriyanissitadhutaṅgassa ca samādāya vattanaṃ dīpitanti veditabbaṃ. <hi rend="bold">Āgatena</hi> bhagavatā <hi rend="bold">aparabhāge kathitaṃ</hi>.</p>

<p rend="centre">Nandasuttavaṇṇanā niṭṭhitā.</p>

<p rend="subhead">9. Tissasuttavaṇṇanā</p>

<p rend="bodytext" n="243"><hi rend="paranum">243</hi><hi rend="dot">.</hi><hi rend="bold">Bhaṇḍaka</hi>nti pattacīvaraṃ. <hi rend="bold">Nisīdiyeva</hi> vattassa asikkhitattā. Tujjanatthena vācā eva sattiyoti āha <hi rend="bold">‘‘vācāsattīhī’’</hi>ti.</p>

<p rend="bodytext"><hi rend="bold">Vācāya sannitodakenā</hi>ti vacanasaṅkhātena samantato niccaṃ katvā upatudanato sannitudakena. Vibhattialopena so niddeso. Tenāha <hi rend="bold">‘‘vacanapatodenā’’</hi>ti.</p>

<p rend="bodytext">Uccakule jāti etassāti <hi rend="bold">jātimā,</hi> brahmajātiko isi. <hi rend="bold">Mātaṅgo</hi>ti caṇḍālo. <hi rend="bold">Tatthā</hi>ti kumbhakārasālāyaṃ. <hi rend="bold">Okāsaṃ yāci</hi><pb ed="M" n="2.0198" /> kumbhakāraṃ. Mahantaṃ disvā āha – <hi rend="bold">‘‘paṭhamataraṃ paviṭṭho pabbajito’’</hi>ti. <hi rend="bold">Tatthevā</hi>ti tassāyeva sālāya dvāraṃ nissāya dvārasamīpe. <hi rend="bold">Me</hi>ti mayā. <hi rend="bold">Khama mayha</hi>nti mayhaṃ aparādhaṃ khamassu. <hi rend="bold">Te</hi>ti tayā. Puna <hi rend="bold">te</hi>ti tava. <hi rend="bold">Gaṇhi</hi> uggantuṃ appadānavasena. Tenāha <hi rend="bold">‘‘nāssa uggantuṃ adāsī’’</hi>ti. <hi rend="bold">Pabujjhiṃsū</hi>ti niddāya pabujjhiṃsu pakatiyā pabujjhanavelāya upagatattā.</p>

<p rend="bodytext"><hi rend="bold">Chavo</hi>ti <pb ed="V" n="2.0176" /> nihīno. <hi rend="bold">Anantamāyo</hi>ti vividhamāyo māyāvī.</p>

<p rend="bodytext"><hi rend="bold">So</hi>ti mattikāpiṇḍo. ‘‘Sattadhā bhijjī’’ti etthāyamadhippāyo – yaṃ tena tāpasena pāramitāparibhāvanasamiddhāhi nānāvihārasamāpattiparipūritāhi sīladiṭṭhisampadādīhi susaṅkhatasantāne mahākaruṇādhivāse mahāsatte bodhisatte ariyūpavādakammaṃ abhisapasaṅkhātaṃ pharusavacanaṃ pavattitaṃ, taṃ mahāsattassa khettavisesabhāvato tassa ca ajjhāsayapharusatāya diṭṭhadhammavedanīyaṃ hutvā sace so mahāsattaṃ na khamāpeti, taṃ kakkhaḷaṃ hutvā vipaccanasabhāvaṃ jātaṃ, khamāpite pana mahāsatte payogasampattipaṭibāhitattā avipākadhammataṃ āpajjati ahosikammabhāvato. Ayañhi ariyūpavādapāpassa diṭṭhadhammavedanīyassa ca dhammatā. Yaṃ taṃ bodhisattena sūriyuggamananivāraṇaṃ kataṃ, ayaṃ bodhisattena diṭṭho upāyo. Tena hi ubbāḷhā manussā bodhisattassa santike tāpasaṃ ānetvā khamāpesuṃ. Sopi ca mahāsattassa guṇe jānitvā tasmiṃ cittaṃ pasādesi. Yaṃ panassa matthake mattikāpiṇḍassa ṭhapanaṃ tassa sattadhā phālanaṃ kataṃ, taṃ manussānaṃ cittānurakkhaṇatthaṃ. Aññathā hi ime pabbajitā samānā cittassa vasaṃ vattanti, na pana cittamattano vase vattāpentīti mahāsattampi tena sadisaṃ katvā gaṇheyyuṃ, tadassa nesaṃ dīgharattaṃ ahitāya dukkhāyāti. <hi rend="bold">Patirūpa</hi>nti yuttaṃ.</p>

<p rend="centre">Tissasuttavaṇṇanā niṭṭhitā.</p>

<p rend="subhead">10. Theranāmakasuttavaṇṇanā</p>

<p rend="bodytext" n="244"><hi rend="paranum">244</hi><hi rend="dot">.</hi><hi rend="bold">Atīte khandhapañcake</hi>ti atīte attabhāve. <hi rend="bold">Chandarāgappahānenā</hi>ti chandarāgassa accantameva jahanena. <hi rend="bold">Pahīnaṃ nāma hoti</hi> anapekkhapariccāgato. <hi rend="bold">Paṭinissaṭṭhaṃ nāma hoti</hi> sabbaso chaḍḍitattā. <hi rend="bold">Tayo</hi><pb ed="M" n="2.0199" /><hi rend="bold">bhave</hi>ti iminā upādiṇṇakadhammānaṃyeva gahaṇaṃ. <hi rend="bold">Sabbā khandhāyatanadhātuyo cā</hi>ti iminā upādiṇṇānampi anupādiṇṇānampi dvidhā pavattalokiyadhammānaṃ gahaṇaṃ avisesetvā vuttattā. <hi rend="bold">Viditaṃ pākaṭaṃ katvā ṭhitaṃ</hi> pariññābhisamayavasena. <hi rend="bold">Tesvevā</hi>ti tebhūmakadhammesu eva. <hi rend="bold">Anupalittaṃ</hi> amathitaṃ asaṃkiliṭṭhaṃ taṇhādiṭṭhisaṃkilesābhāvato. <hi rend="bold">Tadeva sabba</hi>nti heṭṭhā tīsupi padesu idha sabbaggahaṇena gahitaṃ tebhūmakavaṭṭaṃ. <hi rend="bold">Jahitvā</hi>ti pahānābhisamayavasena. Taṇhā khīyati etthāti <hi rend="bold">taṇhakkhaya</hi>saṅkhāte nibbāne <hi rend="bold">vimuttaṃ. Tamaha</hi>nti taṃ uttamapuggalaṃ ekavihāriṃ brūmi taṇhādutiyassa abhāvato. Ettha ca pariññāpahānābhisamayakathanena itarampi abhisamayaṃ atthato kathitamevāti daṭṭhabbaṃ.</p>

<p rend="centre">Theranāmakasuttavaṇṇanā niṭṭhitā.</p>

<p rend="subhead">11. Mahākappinasuttavaṇṇanā</p>

<p rend="bodytext" n="245"><hi rend="paranum">245</hi><hi rend="dot">.</hi><hi rend="bold">Mahākappino</hi>ti <pb ed="V" n="2.0177" /> pūjāvacanametaṃ yathā ‘‘mahāmoggallāno’’ti. <hi rend="bold">Tathārūpa</hi>nti ‘‘buddho dhammo’’tiādikaṃ guṇavisesavantapaṭibaddhaṃ. <hi rend="bold">Sāsana</hi>nti desantarato āgatavacanaṃ. <hi rend="bold">Jaṅghavāṇijā</hi>ti jaṅghacārino vāṇijā. <hi rend="bold">Kiñci sāsana</hi>nti apubbapavattidīpakaṃ kiñci vacananti pucchi. <hi rend="bold">Pīti uppajji</hi> yathā taṃ suciraṃ katābhinīhāratāya paripakkañāṇassa. <hi rend="bold">Aparimāṇaṃ</hi> guṇassa aparimāṇato sabbaññuguṇaparidīpanato, sesaratanadvaye niyyānikabhāvadīpanato diṭṭhisīlasāmaññena saṃhatabhāvadīpanatoti vattabbaṃ. Yathānusiṭṭhaṃ paṭipajjamāne apāyadukkhato saṃsāradukkhato ca apatante dhāretīti <hi rend="bold">dhammo</hi>. Suparisuddhadiṭṭhisīlasāmaññena saṃhatoti <hi rend="bold">saṅgho</hi>ti. Ratanattho pana tiṇṇampi sadiso evāti.</p>

<p rend="bodytext"><hi rend="bold">Navasatasahassāni adāsi</hi> devī. <hi rend="bold">Tumhe</hi>ti rājiniṃ gāravena bahuvacanena vadati. <hi rend="bold">Rāgo</hi>ti anugacchantarāgo.</p>

<p rend="bodytext"><hi rend="bold">Janite</hi>ti kammakilesehi nibbattite. Kammakilesehi pajātattā pajāti pajāsaddo janitasaddena samānatthoti āha – <hi rend="bold">‘‘janite, pajāyāti attho’’</hi>ti. <hi rend="bold">Aṭṭhahi vijjāhī</hi>ti <hi rend="bold">ambaṭṭhasutte</hi> (dī. ni. 1.278) āgatanayena. Tattha hi vipassanāñāṇamanomayiddhīhi saha cha abhiññā ‘‘aṭṭha vijjā’’ti āgatā <pb ed="M" n="2.0200" />. <hi rend="bold">Tapati</hi> paṭipakkhavidhamanena vijjotati, taṃ sūriyassa virocananti āha – <hi rend="bold">‘‘tapatīti virocatī’’</hi>ti. Jhānaṃ samāpajjitvā samāhitena cittena vipassanaṃ vaḍḍhetvā phalasamāpattiṃ samāpajjitvā nisinnoti āha – <hi rend="bold">‘‘duvidhena jhānena jhāyamāno’’</hi>ti. <hi rend="bold">Sabbamaṅgalagāthā</hi>ti sabbamaṅgalāvirodhī gāthāti vadanti. Tathā hi vadanti –</p>

<p rend="gatha1">‘‘Maṅgalaṃ bhagavā buddho, dhammo saṅgho ca maṅgalaṃ;</p>

<p rend="gathalast">Sabbesampi ca sattānaṃ, sa puññavitamaṅgala’’nti.</p>

<p rend="bodytext"><hi rend="bold">Pūjaṃ kāretvā</hi> ekaṃ agārikadhammakathikaṃ upāsakaṃ āha. Ettha ca ‘‘jhāyī tapatī’’ti iminā ārammaṇūpanijjhānānaṃ gahitattā dhammaratanaṃ gahitameva. ‘‘Brāhmaṇo’’ti iminā saṅgharatanaṃ gahitameva. Buddharatanaṃ pana sarūpeneva gahitanti.</p>

<p rend="centre">Mahākappinasuttavaṇṇanā niṭṭhitā.</p>

<p rend="subhead">12. Sahāyakasuttavaṇṇanā</p>

<p rend="bodytext" n="246"><hi rend="paranum">246</hi><hi rend="dot">.</hi> Sammā <pb ed="V" n="2.0178" /> saṃsandanavasena eti pavattatīti sameti, sammādiṭṭhiādi. Sammā cirarattaṃ cirakālaṃ sameti etesaṃ atthīti <hi rend="bold">cirarattaṃsametikā</hi>. Tenāha <hi rend="bold">‘‘dīgharatta’’</hi>ntiādi. <hi rend="bold">Idāni imesa</hi>nti etarahi etesaṃ. <hi rend="bold">Ayaṃ sāsanadhammo</hi> ajjhāsayato payogato ca sammā <hi rend="bold">saṃsandati sameti,</hi> tasmā majjhe bhinnaṃ viya samameva na visadisaṃ. Kiñca tato eva <hi rend="bold">buddhena</hi> bhagavatā paveditadhammavinaye <hi rend="bold">etesaṃ</hi> paṭipatti<hi rend="bold">sāsanadhammo sobhati</hi> virocatīti attho. <hi rend="bold">Ariyappavedite</hi>ti ariyena sammāsambuddhena sammadeva pakāsite ariyadhamme. Sammadeva samucchedapaṭippassaddhivinayānaṃ vasena <hi rend="bold">suṭṭhu vinītā</hi> sabbakilesadarathapariḷāhānaṃ vūpasamena.</p>

<p rend="centre">Sahāyakasuttavaṇṇanā niṭṭhitā.</p>

<p rend="centre">Sāratthappakāsiniyā saṃyuttanikāya-aṭṭhakathāya</p>

<p rend="centre">Bhikkhusaṃyuttavaṇṇanāya līnatthappakāsanā samattā.</p>

<p rend="centre">Niṭṭhitā ca sāratthappakāsiniyā</p>

<p rend="centre">Saṃyuttanikāya-aṭṭhakathāya nidānavaggavaṇṇanā.</p>
</body>
<back></back>
</text>
</TEI.2>