<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">4. Suddhaṭṭhakasuttaniddesavaṇṇanā</p>

<p rend="bodytext" n="23"><hi rend="paranum">23</hi><hi rend="dot">.</hi> Catutthe <pb ed="V" n="0.0168" /><pb ed="P" n="1.0214" /> suddhaṭṭhake paṭhamagāthāya tāvattho – na, bhikkhave, evarūpena dassanena suddhi hoti, api ca kho kilesamalīnattā asuddhaṃ, kilesarogānaṃ adhigamā sarogameva candābhaṃ brāhmaṇaṃ, aññaṃ vā evarūpaṃ disvā diṭṭhigatiko bālo abhijānāti <hi rend="bold">‘‘passāmi suddhaṃ paramaṃ arogaṃ,</hi> tena ca diṭṭhisaṅkhātena dassanena <hi rend="bold">saṃsuddhi narassa hotī’’</hi>ti, so evaṃ abhijānanto taṃ dassanaṃ <hi rend="bold">‘‘parama’’nti ñatvā</hi> tasmiṃ dassane <hi rend="bold">suddhānupassī</hi> samāno taṃ dassanaṃ ‘‘maggañāṇa’’nti <hi rend="bold">pacceti</hi>. Taṃ pana maggañāṇaṃ na hoti.</p>

<p rend="bodytext"><hi rend="bold">Paramaṃ ārogyappatta</hi>nti uttamaṃ nibyādhiṃ pāpuṇitvā ṭhitaṃ. <hi rend="bold">Tāṇappatta</hi>nti tathā pālanappattaṃ. <hi rend="bold">Leṇappatta</hi>nti nilīyanappattaṃ.<hi rend="bold">Saraṇappatta</hi>nti patiṭṭhāpattaṃ, dukkhanāsanaṃ vā pattaṃ. <hi rend="bold">Abhayappatta</hi>nti nibbhayabhāvappattaṃ. <hi rend="bold">Accutappatta</hi>nti niccalabhāvaṃ pattaṃ. <hi rend="bold">Amatappatta</hi>nti amataṃ mahānibbānaṃ pattaṃ. <hi rend="bold">Nibbānappatta</hi>nti vānavirahitaṃ pattaṃ.</p>

<p rend="bodytext"><hi rend="bold">Abhijānanto</hi>ti <pb ed="M" n="0.0186" /> visesena jānanto. <hi rend="bold">Ājānanto</hi>ti ājānamāno. <hi rend="bold">Vijānanto</hi>ti anekavidhena jānamāno. <hi rend="bold">Paṭivijānanto</hi>ti taṃ taṃ paṭicca vijānamāno. <hi rend="bold">Paṭivijjhanto</hi>ti hadaye kurumāno.</p>

<p rend="bodytext"><hi rend="bold">Cakkhuviññāṇaṃ rūpadassanenā</hi>ti cakkhuviññāṇena rūpadassanaṃ. <hi rend="bold">Ñāṇanti paccetī</hi>ti paññā iti saddahati. <hi rend="bold">Maggoti paccetī</hi>ti ‘‘upāyo’’ti saddahati. <hi rend="bold">Patho</hi>ti sañcāro. <hi rend="bold">Nīyāna</hi>nti gahetvā yātīti nīyānaṃ. ‘‘Niyyāna’’nti vā pāṭho.</p>

<p rend="bodytext" n="24"><hi rend="paranum">24</hi><hi rend="dot">.</hi><hi rend="bold">‘‘Diṭṭhena</hi><pb ed="P" n="1.0215" /><hi rend="bold">ce suddhī’’</hi>ti dutiyagāthā. Tassattho – tena rūpadassanasaṅkhātena <hi rend="bold">diṭṭhena</hi> yadi kilesa<hi rend="bold">suddhi narassa hoti,</hi> tena <hi rend="bold">vā ñāṇena so</hi> yadi jātiādi<hi rend="bold">dukkhaṃ pajahāti,</hi> evaṃ sante <pb ed="V" n="0.0169" /> ariyamaggato <hi rend="bold">aññena</hi> asuddhimaggeneva <hi rend="bold">so sujjhati,</hi> rāgādīhi upadhīhi saupadhiko eva samāno sujjhatīti vattabbataṃ āpanno hoti, na ca evaṃvidho sujjhati. Tasmā <hi rend="bold">diṭṭhī hi naṃ pāva tathā vadānaṃ,</hi> sā naṃ diṭṭhiyeva ‘‘micchādiṭṭhiko aya’’nti katheti, diṭṭhianurūpaṃ ‘‘sassato loko’’tiādinā nayena tathā tathā vadatīti.</p>

<p rend="bodytext">Rāgena saha vattatīti <hi rend="bold">sarāgo,</hi> rāgavāti attho. <hi rend="bold">Sadoso</hi>tiādīsupi eseva nayo.</p>

<p rend="bodytext" n="25"><hi rend="paranum">25</hi><hi rend="dot">.</hi><hi rend="bold">Na brāhmaṇo</hi>ti tatiyagāthā. Tassattho – yo pana bāhitapāpattā <hi rend="bold">brāhmaṇo</hi> hoti, so maggena adhigatāsavakkhayo khīṇāsavabrāhmaṇo ariyamaggañāṇato aññena abhimaṅgalasammatarūpasaṅkhāte <hi rend="bold">diṭṭhe,</hi> tathāvidhasaddasaṅkhāte <hi rend="bold">sute,</hi> avītikkamasaṅkhāte <hi rend="bold">sīle,</hi> hatthivatādibhede <hi rend="bold">vate,</hi> pathaviādibhede <hi rend="bold">mute</hi> ca uppannena micchāñāṇena <hi rend="bold">suddhiṃ na</hi> āhāti. Sesamassa brāhmaṇassa vaṇṇabhaṇanāya vuttaṃ. So hi tedhātuka<hi rend="bold">puññe</hi> sabbasmiñca <hi rend="bold">pāpe anūpalitto,</hi> kasmā? Tassa pahīnattā tassa attadiṭṭhiyā, yassa kassaci vā gahaṇassa pahīnattā <hi rend="bold">attañjaho,</hi> puññābhisaṅkhārādīnaṃ akaraṇato <hi rend="bold">‘‘nayidha pakubbamāno’’</hi>ti vuccati. Tasmā naṃ evaṃ pasaṃsanto āha. Sabbasseva cassa purimapādena sambandho veditabbo – puññe ca pāpe ca anūpalitto attañjaho <pb ed="M" n="0.0187" /> nayidha pakubbamāno na brāhmaṇo aññato suddhimāhāti. <hi rend="bold">Nāti paṭikkhepo</hi>ti na iti paṭisedho.</p>

<p rend="bodytext"><hi rend="bold">Bāhitvā sabbapāpakānī</hi>ti gāthāyattho – yo catutthamaggena bāhitvā sabbapāpakāni <hi rend="bold">ṭhitatto</hi> ṭhitoicceva vuttaṃ hoti. Bāhitapāpattā eva ca <hi rend="bold">vimalo</hi> vimalabhāvaṃ brahmabhāvaṃ seṭṭhabhāvaṃ patto, paṭinissaṭṭhasamādhivikkhepakarakilesamalena <pb ed="P" n="1.0216" /> aggamaggaphalasamādhinā <hi rend="bold">sādhusamāhito,</hi> saṃsārahetusamatikkamena <hi rend="bold">saṃsāramaticca</hi> pariniṭṭhitakiccatāya <hi rend="bold">kevalī</hi>ti ca, taṇhādiṭṭhīhi anissitattā <hi rend="bold">anissito</hi>ti ca, lokadhammehi nibbikārattā <hi rend="bold">tādī</hi>ti ca pavuccati. Evaṃ thutiraho <hi rend="bold">sa brahmā</hi> so brāhmaṇoti.</p>

<p rend="bodytext"><hi rend="bold">Aññatra satipaṭṭhānehī</hi>ti cattāro satipaṭṭhāne muñcitvā. <hi rend="bold">Sammappadhānā</hi>dīsupi eseva nayo.</p>

<p rend="bodytext"><hi rend="bold">Santeke samaṇabrāhmaṇā</hi>ti ekacce lokasaṅketena ‘‘samaṇabrāhmaṇā’’ti laddhavohārā saṃvijjanti. <hi rend="bold">Diṭṭhasuddhikā</hi>ti diṭṭhena suddhiṃ icchamānā. <hi rend="bold">Te ekaccānaṃ rūpānaṃ dassana</hi>nti ete diṭṭhasuddhikā <pb ed="V" n="0.0170" /> etesaṃ rūpārammaṇānaṃ olokanaṃ. <hi rend="bold">Maṅgalaṃ paccentī</hi>ti iddhikāraṇaṃ buddhikāraṇaṃ sabbasampattikāraṇaṃ patiṭṭhāpenti. <hi rend="bold">Amaṅgalaṃ paccentī</hi>ti aniddhikāraṇaṃ na buddhikāraṇaṃ na sampattikāraṇaṃ patiṭṭhāpenti. <hi rend="bold">Te kālato vuṭṭhahitvā</hi>ti ete diṭṭhādimaṅgalikā puretarameva uṭṭhahitvā. <hi rend="bold">Abhimaṅgalagatānī</hi>ti visesena vuḍḍhikāraṇagatāni. <hi rend="bold">Rūpāni passantī</hi>ti nānāvidhāni rūpārammaṇāni dakkhanti. <hi rend="bold">Cāṭakasakuṇa</hi>nti evaṃnāmakaṃ. <hi rend="bold">Phussaveḷuvalaṭṭhi</hi>nti phussanakkhattena uppannaṃ taruṇabeḷuvalaṭṭhiṃ. <hi rend="bold">Gabbhinitthi</hi>nti sagabbhaṃ itthiṃ. <hi rend="bold">Kumārakaṃ khandhe āropetvā gacchanta</hi>nti taruṇadārakaṃ aṃse ussāpetvā gacchamānaṃ. <hi rend="bold">Puṇṇaghaṭa</hi>nti udakapuṇṇaghaṭaṃ. <hi rend="bold">Rohitamaccha</hi>nti rattarohitamacchaṃ. <hi rend="bold">Ājaññaratha</hi>nti sindhavayuttarathaṃ. <hi rend="bold">Usabha</hi>nti maṅgalausabhaṃ. <hi rend="bold">Gokapila</hi>nti kapilagāviṃ.</p>

<p rend="bodytext"><hi rend="bold">Palālapuñja</hi>nti thusarāsiṃ. <hi rend="bold">Takkaghaṭa</hi>nti gotakkādipūritacāṭiṃ. <hi rend="bold">Rittaghaṭa</hi>nti <pb ed="P" n="1.0217" /> tucchaghaṭaṃ. <hi rend="bold">Naṭa</hi>nti naṭakādiṃ. ‘‘Dhuttakiriya’’nti eke. <hi rend="bold">Naggasamaṇaka</hi>nti niccoḷasamaṇaṃ <pb ed="M" n="0.0188" />. <hi rend="bold">Khara</hi>nti gadrabhaṃ. <hi rend="bold">Kharayāna</hi>nti gadrabhayuttaṃ vayhādikaṃ. <hi rend="bold">Ekayuttayāna</hi>nti ekena vāhanena saṃyuttaṃ yānaṃ. <hi rend="bold">Kāṇa</hi>nti ekakkhiubhayakkhikāṇaṃ. <hi rend="bold">Kuṇi</hi>nti hatthakuṇiṃ. <hi rend="bold">Khañja</hi>nti khañjapādaṃ tiriyagatapādaṃ. <hi rend="bold">Pakkhahata</hi>nti pīṭhasappiṃ. <hi rend="bold">Jiṇṇaka</hi>nti jarājiṇṇaṃ. <hi rend="bold">Byādhika</hi>nti byādhipīḷitaṃ. <hi rend="bold">Mata</hi>nti kālaṅkataṃ.</p>

<p rend="bodytext"><hi rend="bold">Sutasuddhikā</hi>ti sotaviññāṇena sutena suddhiṃ icchamānā. <hi rend="bold">Saddānaṃ savana</hi>nti saddārammaṇānaṃ savanaṃ. <hi rend="bold">Vaḍḍhāti vā</hi>tiādayo loke pavattasaddamattāni gahetvā vuttā. Amaṅgalaṃ pana <hi rend="bold">‘‘kāṇo’’</hi>tiādinā tena tena nāmena vuttasaddāyeva. <hi rend="bold">‘‘Chinda’’nti vā</hi>ti hatthapādādicchinnanti vā. <hi rend="bold">‘‘Bhinda’’nti vā</hi>ti sīsādibhinnanti vā. <hi rend="bold">‘‘Daḍḍha’’nti vā</hi>ti agginā jhāpitanti vā. <hi rend="bold">‘‘Naṭṭha’’nti vā</hi>ti corādīhi vināsitanti vā. <hi rend="bold">‘‘Natthī’’ti vā</hi>ti na vijjatīti vā.</p>

<p rend="bodytext"><hi rend="bold">Sīlasuddhikā</hi>ti sīlena visuddhiṃ icchanakā. <hi rend="bold">Sīlamattenā</hi>ti saṃvaraṇamattena. <hi rend="bold">Saṃyamamattenā</hi>ti uparamamattena. <hi rend="bold">Saṃvaramattenā</hi>ti dvārathakanamattena. <hi rend="bold">Avītikkamamattenā</hi>ti na atikkamitamattena. <hi rend="bold">Samaṇo muṇḍikāputto</hi>ti mātito laddhanāmaṃ. <hi rend="bold">Sampannakusala</hi>nti paripuṇṇakusalaṃ. <hi rend="bold">Paramakusala</hi>nti uttamakusalaṃ. <hi rend="bold">Uttamapattippatta</hi>nti uttamaṃ arahattaṃ pāpuṇitabbataṃ patvā ṭhitaṃ. <hi rend="bold">Ayojja</hi>nti parājetuṃ asakkuṇeyyaṃ samaṇaṃ.</p>

<p rend="bodytext"><hi rend="bold">Vatasuddhikā</hi>ti samādānena vatena suddhiṃ icchanakā. <hi rend="bold">Hatthivatikā vā</hi>ti samādinnaṃ hatthivataṃ <pb ed="V" n="0.0171" /> etesaṃ atthīti hatthivatikā, sabbahatthikiriyaṃ karontīti attho. Kathaṃ? ‘‘Ajja <pb ed="P" n="1.0218" /> paṭṭhāya hatthīhi kātabbaṃ karissāmī’’ti evaṃ uppannacittā hatthīnaṃ gamanākāraṃ tiṭṭhanākāraṃ nisīdanākāraṃ sayanākāraṃ uccārapassāvakaraṇākāraṃ, aññe hatthī disvā soṇḍaṃ ussāpetvā gamanākārañca sabbaṃ karontīti <hi rend="bold">hatthivatikā. Assavatikā</hi>dīsupi labbhamānavasena yathāyogaṃ yojetabbaṃ. Tesu avasāne <hi rend="bold">disāvatikā vā</hi>ti puratthimādidisānaṃ namassanavasena samādinnadisāvatikā, etesaṃ vuttappakārānaṃ samaṇabrāhmaṇānaṃ vatasamādānaṃ sampajjamānaṃ hatthiādīnaṃ sahabyataṃ upaneti. Sace kho panassa micchādiṭṭhi hoti ‘‘imināhaṃ sīlavatasamādānabrahmacariyena devo vā devaññataro vā homī’’ti cintayantassa nirayatiracchānayonīnaṃ aññataro hotīti ñātabbaṃ. Vuttañhetaṃ bhagavatā (ma. ni. 2.79) –</p>

<p rend="indent">‘‘Idha <pb ed="M" n="0.0189" />, puṇṇa, ekacco kukkuravataṃ bhāveti paripuṇṇaṃ abbokiṇṇaṃ, kukkurasīlaṃ bhāveti paripuṇṇaṃ abbokiṇṇaṃ, kukkuracittaṃ bhāveti paripuṇṇaṃ abbokiṇṇaṃ, kukkurākappaṃ bhāveti paripuṇṇaṃ abbokiṇṇaṃ. So kukkuravataṃ bhāvetvā paripuṇṇaṃ abbokiṇṇaṃ, kukkurasīlaṃ bhāvetvā paripuṇṇaṃ abbokiṇṇaṃ, kukkuracittaṃ bhāvetvā paripuṇṇaṃ abbokiṇṇaṃ, kukkurākappaṃ bhāvetvā paripuṇṇaṃ abbokiṇṇaṃ kāyassa bhedā paraṃ maraṇā kukkurānaṃ sahabyataṃ upapajjati. Sace kho panassa evaṃdiṭṭhi hoti ‘imināhaṃ sīlena vā vatena vā tapena vā brahmacariyena vā devo vā bhavissāmi devaññataro vā’ti, sāssa hoti micchādiṭṭhi. Micchādiṭṭhissa kho ahaṃ, puṇṇa, dvinnaṃ gatīnaṃ aññataraṃ gatiṃ vadāmi nirayaṃ vā tiracchānayoniṃ vā. Iti kho, puṇṇa, sampajjamānaṃ kukkuravataṃ kukkurānaṃ sahabyataṃ upaneti, vipajjamānaṃ niraya’’nti.</p>

<p rend="bodytext"><hi rend="bold">Gandhabbavatikā</hi>dayo gandhabbādīnaṃ sahabyataṃ upagacchantīti attho na gahetabbo, micchādiṭṭhiyā gahitattā nirayatiracchānayonimeva upagacchantīti gahetabbo.</p>

<p rend="bodytext"><hi rend="bold">Mutasuddhikā</hi>ti <pb ed="P" n="1.0219" /> phusitena suddhikā. <hi rend="bold">Pathaviṃ āmasantī</hi>ti sasambhārikaṃ mahāpathaviṃ kāyena phusanti. <hi rend="bold">Harita</hi>nti allanīlasaddalaṃ. <hi rend="bold">Gomaya</hi>nti gavādigomayaṃ. <hi rend="bold">Kacchapa</hi>nti aṭṭhikacchapādianekavidhaṃ. <hi rend="bold">Phālaṃ akkamantī</hi>ti ayaphālaṃ maddanti. <hi rend="bold">Tilavāha</hi>nti tilasakaṭaṃ tilarāsiṃ vā. <hi rend="bold">Phussatilaṃ khādantī</hi>ti maṅgalapaṭisaṃyuttaṃ tilaṃ khādanti. <hi rend="bold">Phussatelaṃ makkhentī</hi>ti tathārūpaṃ tilatelaṃ sarīrabbhañjanaṃ karonti. <hi rend="bold">Dantakaṭṭha</hi>nti dantapoṇaṃ. <hi rend="bold">Mattikāya nhāyantī</hi>ti kuṅkuṭṭhādikāya <pb ed="V" n="0.0172" /> saṇhamattikāya sarīraṃ ubbaṭṭetvā nhāyanti. <hi rend="bold">Sāṭakaṃ nivāsentī</hi>ti maṅgalapaṭisaṃyuttaṃ vatthaṃ paridahanti. <hi rend="bold">Veṭhanaṃ veṭhentī</hi>ti sīsaveṭhanaṃ pattuṇṇādipaṭaṃ sīse ṭhapenti paṭimuccanti.</p>

<p rend="bodytext"><hi rend="bold">Tedhātukaṃ kusalābhisaṅkhāra</hi>nti kāmadhāturūpadhātuarūpadhātūsu paṭisandhidāyakaṃ kosallasambhūtaṃ paccayābhisaṅkhāraṃ. <hi rend="bold">Sabbaṃ akusala</hi>nti dvādasavidhaṃ akosallasambhūtaṃ akusalaṃ. <hi rend="bold">Yato</hi>ti yadā. Te dasavidho <pb ed="M" n="0.0190" /> puññābhisaṅkhāro ca, dvādasavidho apuññābhisaṅkhāro ca, catubbidho āneñjābhisaṅkhāro ca yathānurūpaṃ samucchedappahānena pahīnā honti. <hi rend="bold">Attadiṭṭhijaho</hi>ti ‘‘eso me attā’’ti gahitadiṭṭhiṃ jaho. <hi rend="bold">Gāhaṃ jaho</hi>ti ‘‘esohamasmī’’ti mānasampayuttagahaṇaṃ jaho. Puna <hi rend="bold">attañjaho</hi>ti ‘‘etaṃ mamā’’ti taṇhāgahaṇavasena ca diṭṭhigahaṇavasena ca parāmasitvā gahitaṃ, parato āmaṭṭhañca, tasmiṃ abhiniviṭṭhañca, balavataṇhāvasena gilitvā ajjhositañca, balavamucchitañca. <hi rend="bold">Sabbaṃ taṃ cattaṃ hotī</hi>tiādayo vuttanayāyeva.</p>

<p rend="bodytext" n="26"><hi rend="paranum">26</hi><hi rend="dot">.</hi> Evaṃ ‘‘na brāhmaṇo aññato suddhimāhā’’ti vatvā idāni ye diṭṭhigatikā aññato suddhiṃ bruvanti, tesaṃ tassā diṭṭhiyā anibbāhakabhāvaṃ <pb ed="P" n="1.0220" /> dassento <hi rend="bold">‘‘purimaṃ pahāyā’’</hi>ti gāthamāha. Tassattho – tehi aññato suddhivādā samānāpi yassā diṭṭhiyā appahīnattā gahaṇamuñcanaṃ hoti, tāya <hi rend="bold">purimaṃ</hi> satthārādiṃ <hi rend="bold">pahāya aparaṃ</hi> nissitā, <hi rend="bold">ejā</hi>saṅkhātāya taṇhāya <hi rend="bold">anugatā</hi> abhibhūtā rāgādibhedaṃ <hi rend="bold">na taranti saṅgaṃ,</hi> tañca atarantā taṃ taṃ dhammaṃ uggaṇhanti ca <hi rend="bold">nirassajanti</hi> ca makkaṭova <hi rend="bold">sākha</hi>nti.</p>

<p rend="bodytext"><hi rend="bold">Purimaṃ satthāraṃ pahāyā</hi>ti purimagahitaṃ satthupaṭiññaṃ vajjetvā. <hi rend="bold">Paraṃ satthāraṃ nissitā</hi>ti aññaṃ satthupaṭiññaṃ nissitā allīnā. <hi rend="bold">Purimaṃ dhammakkhānaṃ pahāyā</hi>tiādīsupi eseva nayo.</p>

<p rend="bodytext"><hi rend="bold">Ejānugā</hi>ti taṇhāya anugā. <hi rend="bold">Ejānugatā</hi>ti taṇhāya anugatā. <hi rend="bold">Ejānusaṭā</hi>ti taṇhāya anusaṭā pakkhandā vā. <hi rend="bold">Ejāya pannā patitā</hi>ti taṇhāya nimuggā ca nikkhipitā ca.</p>

<p rend="bodytext"><hi rend="bold">Makkaṭo</hi>ti vānaro. <hi rend="bold">Araññe</hi>ti vipine. <hi rend="bold">Pavane</hi>ti mahāvane. <hi rend="bold">Caramāno</hi>ti gacchamāno. <hi rend="bold">Evamevā</hi>ti opammasaṃsandanaṃ. <hi rend="bold">Puthū</hi>ti nānā. <hi rend="bold">Puthudiṭṭhigatānī</hi>ti nānāvidhāni diṭṭhigatāni. <hi rend="bold">Gaṇhanti ca muñcanti cā</hi>ti gahaṇavasena gaṇhanti ca cajanavasena muñcanti ca. <hi rend="bold">Ādiyanti ca nirassajanti cā</hi>ti palibodhaṃ karonti ca vissajjenti ca khipanti ca.</p>

<p rend="bodytext" n="27"><hi rend="paranum">27</hi><hi rend="dot">.</hi> Pañcamagāthāya <pb ed="V" n="0.0173" /> ca sambandho – yo ca so ‘‘diṭṭhī hi naṃ pāva tathā vadāna’’nti vutto, so sayaṃ samādāyāti. Tattha <hi rend="bold">saya</hi>nti sāmaṃ <pb ed="M" n="0.0191" />. <hi rend="bold">Samādāyā</hi>ti gahetvā. <hi rend="bold">Vatānī</hi>ti hatthivatādīni. <hi rend="bold">Uccāvaca</hi>nti aparāparaṃ, hīnapaṇītaṃ vā satthārato satthārādiṃ. <hi rend="bold">Saññasatto</hi>ti kāmasaññādīsu laggo. <hi rend="bold">Vidvā ca vedehi samecca dhamma</hi>nti paramatthavidvā ca arahā catūhi maggañāṇavedehi catusaccadhammaṃ abhisameccāti. Sesaṃ pākaṭameva.</p>

<p rend="bodytext"><hi rend="bold">Sāmaṃ samādāyā</hi>ti sayameva gahetvā. <hi rend="bold">Ādāyā</hi>ti ādiyitvā gaṇhitvā. <hi rend="bold">Samādāyā</hi>ti sammā ādāya. <hi rend="bold">Ādiyitvā</hi>ti palibodhaṃ <pb ed="P" n="1.0221" /> katvā. <hi rend="bold">Samādiyitvā</hi>ti sammā palibodhaṃ katvā. <hi rend="bold">Gaṇhitvā</hi>ti avissajjetvā. <hi rend="bold">Parāmasitvā</hi>ti dassitvā. <hi rend="bold">Abhinivisitvā</hi>ti patiṭṭhahitvā. <hi rend="bold">Kāmasaññādayo</hi> vuttanayā eva.</p>

<p rend="bodytext"><hi rend="bold">Vidvā</hi>ti medhāvī. <hi rend="bold">Vijjāgato</hi>ti vijānanabhāvaṃ gato. <hi rend="bold">Ñāṇī</hi>ti paññāsampanno. <hi rend="bold">Vibhāvī</hi>ti ñāṇena vīmaṃsako. <hi rend="bold">Medhāvī</hi>ti aniccādīhi tulitañāṇo. <hi rend="bold">Paññā</hi>tiādayo heṭṭhā vuttanayāyeva. Catusaccadhammaṃ vicinātīti <hi rend="bold">dhammavicayasambojjhaṅgo</hi>. Bojjhaṅgattho heṭṭhā vuttova. <hi rend="bold">Vīmaṃsā</hi>ti catusaccadhammavicinanā paññāva. ‘‘Vīmaṃsā dhammacintanā’’ti hi vuttā. <hi rend="bold">Vipassanā</hi>ti maggasampayuttā vividhākārena passanā paññāva. <hi rend="bold">Sammādiṭṭhī</hi>ti sobhanā pasaṭṭhā sundarā maggasampayuttā sammādiṭṭhi. <hi rend="bold">Tehi vedehī</hi>ti eteheva catūhi maggañāṇehi. <hi rend="bold">Antagato</hi>ti jātijarāmaraṇassa pariyosānaṃ gato. <hi rend="bold">Koṭigato</hi>tiādayo heṭṭhā vuttanayāva. <hi rend="bold">Vedānaṃ vā antagato</hi>ti jānitabbānaṃ avasānappatto. <hi rend="bold">Vedehi vā antagato</hi>ti catūhi maggañāṇavedehi vaṭṭadukkhassa pariyantabhāvena antasaṅkhātaṃ nibbānaṃ gato. <hi rend="bold">Viditattā</hi>ti viditabhāvena jānitabhāvena.</p>

<p rend="bodytext"><hi rend="bold">Vedāni viceyya kevalānī</hi>ti gāthāya ayamattho – yo catūhi maggañāṇavedehi kilesakkhayaṃ karonto gato, so paramatthato vedagū nāma hoti. <hi rend="bold">Sova</hi> sabba<hi rend="bold">samaṇabrāhmaṇānaṃ</hi> satthasaññitāni <hi rend="bold">vedāni</hi> tāyeva maggabhāvanāya kiccato aniccādivasena <hi rend="bold">viceyya</hi>. Tattha chandarāgappahānena tameva <hi rend="bold">sabbaṃ vedamaticca</hi> yāpi vedapaccayā, aññathā vā uppajjanti vedanā, tāsu <hi rend="bold">sabbavedanāsu vītarāgo</hi> hoti. Tasmā tamatthaṃ dassento ‘‘kiṃ pattinamāhu vedagu’’nti (su. ni. 533) puṭṭho ‘‘idaṃ pattina’’nti avatvā <pb ed="M" n="0.0192" /> ‘‘vedāni viceyya…pe… vedagū so’’ti āha. Yasmā vā yo pavicayapaññāya <hi rend="bold">vedāni viceyya,</hi> tattha chandarāgappahānena <hi rend="bold">sabbaṃ vedamaticca</hi> vattati. <hi rend="bold">So</hi> satthasaññitāni <hi rend="bold">vedāni</hi> gato ñāto atikkantova hoti. Yo <hi rend="bold">vedanāsu</hi><pb ed="V" n="0.0174" /><hi rend="bold">vītarāgo,</hi> sopi vedanāsaññitāni <hi rend="bold">vedāni</hi> gato atikkanto <pb ed="P" n="1.0222" />, ativedanaṃ gatotipi <hi rend="bold">vedagū</hi>. Tasmā tampi atthaṃ dassento ‘‘idaṃ pattina’’nti avatvā ‘‘vedāni viceyya…pe… vedagū so’’ti āha.</p>

<p rend="bodytext"><hi rend="bold">Sameccā</hi>ti ñāṇena samāgantvā. <hi rend="bold">Abhisameccā</hi>ti ñāṇena paṭivijjhitvā. <hi rend="bold">Dhamma</hi>nti catusaccadhammaṃ. <hi rend="bold">Sabbe saṅkhārā</hi>ti sabbe sappaccayā dhammā. Te hi saṅkhatasaṅkhārā nāma. Paccayehi saṅgamma karīyantīti saṅkhārā, te evaṃ paccayehi saṅgamma katattā ‘‘saṅkhatā’’ti visesetvā vuttā. ‘‘Kammanibbattā tebhūmakarūpārūpadhammā abhisaṅkhatasaṅkhārā’’ti (visuddhi. 2.587) aṭṭhakathāsu vuttā. Tepi ‘‘aniccā vata saṅkhārā’’tiādīsu (dī. ni. 2.221, 272; saṃ. ni. 1.186) saṅkhatasaṅkhāresu saṅgahaṃ gacchanti. ‘‘Avijjāgatoyaṃ, bhikkhave, purisapuggalo puññañce saṅkhāraṃ abhisaṅkharotī’’tiādīsu (saṃ. ni. 2.51) avijjāpaccayā saṅkhārāva āgatā. Tebhūmikakusalākusalacetanā abhisaṅkharaṇakasaṅkhārā nāma. ‘‘Yāvatikā abhisaṅkhārassa gati, tāvatikaṃ gantvā akkhāhataṃ maññe aṭṭhāsī’’tiādīsu (a. ni. 3.15) āgataṃ kāyikacetasikavīriyaṃ payogābhisaṅkhāro nāma. ‘‘Saññāvedayitanirodhaṃ samāpannassa kho, āvuso visākha, bhikkhuno paṭhamaṃ nirujjhati vacīsaṅkhāro, tato kāyasaṅkhāro, tato cittasaṅkhāro’’tiādīsu (ma. ni. 1.464) āgatā vitakkavicārā vācaṃ saṅkharontīti vacīsaṅkhārā, assāsapassāsā kāyena saṅkharīyantīti kāyasaṅkhārā, saññā ca vedanā ca cittena saṅkharīyantīti cittasaṅkhārā. Idha pana saṅkhatasaṅkhārā adhippetā. <hi rend="bold">Aniccā</hi> hutvā abhāvaṭṭhena. <hi rend="bold">Dukkhā</hi> paṭipīḷanaṭṭhena. <hi rend="bold">Sabbe dhammā</hi>ti nibbānampi antokatvā vuttā. <hi rend="bold">Anattā</hi> avasavattanaṭṭhena. <hi rend="bold">Avijjāpaccayā saṅkhārā</hi>ti ettha yaṃ paṭicca phalameti, so paccayo. <hi rend="bold">Paṭiccā</hi>ti na vinā, apaccakkhitvāti attho. <hi rend="bold">Etī</hi>ti uppajjati ceva pavattati cāti attho. Apica upakārakaṭṭho paccayaṭṭho. Avijjā ca sā paccayo cāti avijjāpaccayo, tasmā <pb ed="M" n="0.0193" /> avijjāpaccayā. Saṅkhārā <hi rend="bold">sambhavantī</hi>ti nibbattanti, evaṃ sambhavantisaddassa sesapadehipi yojanā kātabbā.</p>

<p rend="bodytext">Tattha <pb ed="P" n="1.0223" /> katamā avijjā? Dukkhe aññāṇaṃ, dukkhasamudaye aññāṇaṃ, dukkhanirodhe aññāṇaṃ, dukkhanirodhagāminiyā paṭipadāya aññāṇaṃ, pubbante aññāṇaṃ, aparante aññāṇaṃ, pubbantāparante aññāṇaṃ, idappaccayatāpaṭiccasamuppannesu dhammesu aññāṇaṃ. Katame saṅkhārā? Puññābhisaṅkhāro apuññābhisaṅkhāro āneñjābhisaṅkhāro, kāyasaṅkhāro vacīsaṅkhāro cittasaṅkhāro, aṭṭha kāmāvacarakusalacetanā, pañca rūpāvacarakusalacetanā puññābhisaṅkhāro, dvādasa akusalacetanā <pb ed="V" n="0.0175" /> apuññābhisaṅkhāro, catasso arūpāvacarakusalacetanā āneñjābhisaṅkhāro, kāyasañcetanā kāyasaṅkhāro, vacīsañcetanā vacīsaṅkhāro, manosañcetanā cittasaṅkhāro.</p>

<p rend="bodytext">Tattha siyā – kathaṃ panetaṃ jānitabbaṃ ‘‘ime saṅkhārā avijjāpaccayā hontī’’ti? Avijjābhāve bhāvato. Yassa hi dukkhādīsu avijjāsaṅkhātaṃ aññāṇaṃ appahīnaṃ hoti, so dukkhe tāva pubbantādīsu ca aññāṇena saṃsāradukkhaṃ sukhasaññāya gahetvā tasseva hetubhūte tividhepi saṅkhāre ārabhati. Samudaye aññāṇena dukkhahetubhūtepi taṇhāparikkhāre saṅkhāre sukhahetuto maññamāno ārabhati. Nirodhe pana magge ca aññāṇena dukkhassa anirodhabhūtepi gativisese dukkhanirodhasaññī hutvā nirodhassa ca amaggabhūtesupi yaññāmaratapādīsu nirodhamaggasaññī hutvā dukkhanirodhaṃ patthayamāno yaññāmaratapādimukhena tividhepi saṅkhāre ārabhati.</p>

<p rend="bodytext">Api ca so tāya catūsu saccesu appahīnāvijjatāya visesato jātijarārogamaraṇādianekādīnavavokiṇṇampi puññaphalasaṅkhātaṃ dukkhaṃ dukkhato ajānanto tassa adhigamāya kāyavacīcittasaṅkhārabhedaṃ puññābhisaṅkhāraṃ ārabhati devaccharakāmako viya maruppapātaṃ. Sukhasammatassāpi ca tassa puññaphalassa ante mahāpariḷāhajanikaṃ vipariṇāmadukkhataṃ appassādatañca apassantopi tappaccayaṃ vuttappakārameva puññābhisaṅkhāraṃ ārabhati salabho viya dīpasikhābhinipātaṃ, madhubindugiddho viya ca madhulittasatthadhārālehanaṃ.</p>

<p rend="bodytext">Kāmupasevanādīsu <pb ed="M" n="0.0194" /> ca savipākesu ādīnavaṃ apassanto sukhasaññāya ceva kilesābhibhūtatāya ca dvārattayappavattampi apuññābhisaṅkhāraṃ ārabhati bālo <pb ed="P" n="1.0224" /> viya gūthakīḷanaṃ, maritukāmo viya ca visakhādanaṃ. Āruppavipākesu cāpi saṅkhāravipariṇāmadukkhataṃ anavabujjhamāno sassatādivipallāsena cittasaṅkhārabhūtaṃ āneñjābhisaṅkhāraṃ ārabhati disāmūḷho viya pisācanagarābhimukhamaggagamanaṃ. Evaṃ yasmā avijjābhāvatova saṅkhārabhāvo, na abhāvato. Tasmā jānitabbametaṃ ‘‘ime saṅkhārā avijjāpaccayā hontī’’ti.</p>

<p rend="bodytext">Etthāha – gaṇhāma tāva etaṃ ‘‘avijjā saṅkhārānaṃ paccayo’’ti, kiṃ panāyamekāva avijjā saṅkhārānaṃ paccayo, udāhu aññepi paccayā santīti? Kiṃ panettha yadi tāva ekāva, ekakāraṇavādo āpajjati. Atha aññepi santi, ‘‘avijjāpaccayā saṅkhārā’’ti ekakāraṇaniddeso nupapajjatīti? Na nupapajjati. Kasmā? Yasmā –</p>

<p rend="gatha1">‘‘Ekaṃ <pb ed="V" n="0.0176" /> na ekato idha, nānekamanekatopi no ekaṃ;</p>

<p rend="gathalast">Phalamatthi atthi pana eka-hetuphaladīpane attho’’. (vibha. aṭṭha. 226, saṅkhārapadaniddesa; paṭi. ma. aṭṭha. 1.1.105; visuddhi. 2.617);</p>

<p rend="bodytext">Bhagavā hi katthaci padhānattā, katthaci pākaṭattā, katthaci asādhāraṇattā desanāvilāsassa ca veneyyānañca anurūpato ekameva hetuṃ vā phalaṃ vā dīpeti. Tasmā ayamidha avijjā vijjamānesupi aññesu vatthārammaṇasahajātadhammādīsu saṅkhārakāraṇesu ‘‘assādānupassino taṇhā pavaḍḍhatī’’ti (saṃ. ni. 2.52) ca, ‘‘avijjāsamudayā āsavasamudayo’’ti (ma. ni. 1.104) ca vacanato aññesampi taṇhādīnaṃ saṅkhārahetūnaṃ hetūti padhānattā, ‘‘avidvā, bhikkhave, avijjāgato puññābhisaṅkhārampi abhisaṅkharotī’’ti pākaṭattā, asādhāraṇattā ca saṅkhārānaṃ hetubhāvena dīpitāti veditabbā. Eteneva ca ekekahetuphaladīpanaparihāravacanena sabbattha ekekahetuphaladīpane payojanaṃ veditabbanti.</p>

<p rend="bodytext">Etthāha – evaṃ santepi ekantāniṭṭhaphalāya sāvajjāya avijjāya kathaṃ puññāneñjābhisaṅkhārapaccayattaṃ yujjati? Na hi nimbabījato ucchu uppajjatīti. Kathaṃ na yujjissati? Lokasmiñhi –</p>

<p rend="gatha1">‘‘Viruddho <pb ed="M" n="0.0195" /> cā viruddho ca, sadisāsadiso tathā;</p>

<p rend="gathalast">Dhammānaṃ paccayo siddho, vipākā eva te ca na’’.</p>

<p rend="bodytext">Iti <pb ed="P" n="1.0225" /> ayaṃ avijjā vipākavasena ekantāniṭṭhaphalā, sabhāvavasena ca sāvajjāpi samānā sabbesampi etesaṃ puññābhisaṅkhārādīnaṃ yathānurūpaṃ ṭhānakiccasabhāvaviruddhāviruddhapaccayavasena, sadisāsadisapaccayavasena ca paccayo hotīti veditabbā. Api ca ayaṃ aññopi pariyāyo –</p>

<p rend="gatha1">‘‘Cutūpapāte saṃsāre, saṅkhārānañca lakkhaṇe;</p>

<p rend="gathalast">Yo paṭiccasamuppanna-dhammesu ca vimuyhati.</p>

<p rend="gatha1">‘‘Abhisaṅkharoti so ete, saṅkhāre tividhe yato;</p>

<p rend="gathalast">Avijjā paccayo tesaṃ, tividhānampayaṃ tato.</p>

<p rend="gatha1">‘‘Yathāpi <pb ed="V" n="0.0177" /> nāma jaccandho, naro apariṇāyako;</p>

<p rend="gathalast">Ekadā yāti maggena, ummaggenāpi ekadā.</p>

<p rend="gatha1">‘‘Saṃsāre saṃsaraṃ bālo, tathā apariṇāyako;</p>

<p rend="gathalast">Karoti ekadā puññaṃ, apuññamapi ekadā.</p>

<p rend="gatha1">‘‘Yadā ca ñatvā so dhammaṃ, saccāni abhisamessati;</p>

<p rend="gathalast">Tadā avijjūpasamā, upasanto carissatī’’ti.</p>

<p rend="bodytext"><hi rend="bold">Saṅkhārapaccayā viññāṇa</hi>nti chaviññāṇakāyā cakkhuviññāṇaṃ sotaviññāṇaṃ ghānaviññāṇaṃ jivhāviññāṇaṃ kāyaviññāṇaṃ manoviññāṇaṃ. Tattha cakkhuviññāṇaṃ kusalavipākaṃ akusalavipākanti duvidhaṃ. Tathā sotaghānajivhākāyaviññāṇāni. Manoviññāṇaṃ pana dve vipākamanodhātuyo, tisso ahetukavipākamanoviññāṇadhātuyo, aṭṭha sahetukavipākacittāni, pañca rūpāvacaravipākacittāni, cattāri arūpāvacaravipākacittānīti bāvīsatividhaṃ. Iti sabbāni bāttiṃsalokiyavipākaviññāṇāni.</p>

<p rend="bodytext">Tattha siyā – kathaṃ panetaṃ jānitabbaṃ ‘‘idaṃ vuttappakāraṃ viññāṇaṃ saṅkhārapaccayā hotī’’ti? Upacitakammābhāve vipākābhāvato. Vipākañhetaṃ, vipākañca na upacitakammābhāve uppajjati, yadi uppajjeyya, sabbesaṃ <pb ed="M" n="0.0196" /> sabbavipākāni uppajjeyyuṃ, na ca uppajjantīti jānitabbametaṃ ‘‘saṅkhārapaccayā idaṃ viññāṇaṃ hotī’’ti. Sabbameva hi idaṃ pavattipaṭisandhivasena dvedhā pavattati <pb ed="P" n="1.0226" />. Tattha dve pañcaviññāṇāni, dve manodhātuyo, somanassasahagatā ahetukamanoviññāṇadhātūti imāni terasa pañcavokārabhave pavattiyaṃyeva pavattanti. Sesāni ekūnavīsati tīsu bhavesu yathānurūpaṃ pavattiyampi paṭisandhiyampi pavattanti.</p>

<p rend="gatha1">‘‘Laddhappaccayamiti dhamma-mattametaṃ bhavantaramupeti;</p>

<p rend="gathalast">Nāssa tato saṅkanti, na tato hetuṃ vinā hoti’’.</p>

<p rend="bodytext">Iti hetaṃ laddhappaccayaṃ rūpārūpadhammamattaṃ uppajjamānaṃ ‘‘bhavantaramupetī’’ti vuccati, na satto na jīvo. Tassa ca nāpi atītabhavato idha saṅkanti atthi, nāpi tato hetuṃ vinā idha <pb ed="V" n="0.0178" /> pātubhāvo. Ettha ca purimaṃ cavanato cuti, pacchimaṃ bhavantarādipaṭisandhānato paṭisandhīti vuccati.</p>

<p rend="bodytext">Etthāha – nanu evaṃ asaṅkantipātubhāve sati ye imasmiṃ manussattabhāve khandhā, tesaṃ niruddhattā, phalapaccayassa ca kammassa tattha agamanato, aññassa aññato ca taṃ phalaṃ siyā, upabhuñjake ca asati kassa taṃ phalaṃ siyā, tasmā na sundaramidaṃ vidhānanti? Tatridaṃ vuccati –</p>

<p rend="gatha1">‘‘Santāne yaṃ phalaṃ etaṃ, nāññassa na ca aññato;</p>

<p rend="gathalast">Bījānaṃ abhisaṅkhāro, etassatthassa sādhako.</p>

<p rend="gatha1">‘‘Phalassuppattiyā eva, siddhā bhuñjakasammuti;</p>

<p rend="gathalast">Phaluppādena rukkhassa, yathā phalati sammutī’’ti.</p>

<p rend="bodytext">Yopi vadeyya ‘‘evaṃ santepi ete saṅkhārā vijjamānā vā phalassa paccayā siyuṃ, avijjamānā vā. Yadi ca vijjamānā, pavattikkhaṇeyeva nesaṃ vipākena bhavitabbaṃ. Atha avijjamānā, pavattito pubbe pacchā ca niccaṃ phalāvahā siyu’’nti. So evaṃ vattabbo –</p>

<p rend="gatha1">‘‘Katattā paccayā ete, na ca niccaṃ phalāvahā;</p>

<p rend="gathalast">Pāṭibhogādikaṃ tattha, veditabbaṃ nidassana’’nti.</p>

<p rend="bodytext"><hi rend="bold">Viññāṇapaccayā</hi><pb ed="P" n="1.0227" /><pb ed="M" n="0.0197" /><hi rend="bold">nāmarūpa</hi>nti idha vedanāsaññāsaṅkhārakkhandhā nāmaṃ, cattāri mahābhūtāni catunnañca mahābhūtānaṃ upādāyarūpaṃ rūpaṃ. Abhāvakagabbhaseyyakānaṃ aṇḍajānañca paṭisandhikkhaṇe vatthudasakaṃ kāyadasakanti vīsati rūparūpāni, tayo ca arūpino khandhāti ete tevīsati dhammā ‘‘viññāṇapaccayā nāmarūpa’’nti veditabbā. Sabhāvakānaṃ bhāvadasakaṃ pakkhipitvā tettiṃsa, opapātikasattesu brahmakāyikādīnaṃ paṭisandhikkhaṇe cakkhusotavatthudasakāni jīvitindriyanavakañcāti ekūnacattālīsa rūparūpāni, tayo ca arūpino khandhāti ete bācattālīsa dhammā ‘‘viññāṇapaccayā nāmarūpa’’nti veditabbā. Kāmabhave pana sesaopapātikānaṃ, saṃsedajānaṃ vā sabhāvakaparipuṇṇāyatanānaṃ paṭisandhikkhaṇe cakkhusotaghānajivhākāyavatthubhāvadasakānīti sattati rūparūpāni, tayo ca arūpino khandhāti ete <pb ed="V" n="0.0179" /> tesattati dhammā ‘‘viññāṇapaccayā nāmarūpa’’nti veditabbā. Esa ukkaṃso, avakaṃsena pana taṃtaṃdasakavikalānaṃ tassa tassa vasena hāpetvā hāpetvā paṭisandhiyaṃ viññāṇapaccayā nāmarūpasaṅkhā veditabbā. Arūpīnaṃ pana tayova arūpino khandhā. Asaññīnaṃ rūpato jīvitindriyanavakamevāti. Esa tāva paṭisandhiyaṃ nayo.</p>

<p rend="bodytext">Pavatte pana sabbattha rūpapavattidese paṭisandhicittassa ṭhitikkhaṇe paṭisandhicittena saha pavattaututo utusamuṭṭhānaṃ suddhaṭṭhakaṃ pātubhavati. Paṭhamabhavaṅgato pabhuti cittasamuṭṭhānaṃ suddhaṭṭhakaṃ, saddapātubhāvakāle ututo ceva cittato ca saddanavakaṃ, kabaḷīkārāhārūpajīvīnaṃ āhārasamuṭṭhānaṃ suddhaṭṭhakanti evaṃ āhārasamuṭṭhānassa, suddhaṭṭhakassa, utucittasamuṭṭhānānañca dvinnaṃ navakānaṃ vasena chabbīsatividhaṃ, ekekacitte tikkhattuṃ uppajjamānaṃ vuttakammasamuṭṭhānañca sattatividhanti channavutividhaṃ rūpaṃ, tayo ca arūpino khandhāti navanavutidhammā yathāsambhavaṃ ‘‘viññāṇapaccayā nāmarūpa’’nti veditabbā.</p>

<p rend="bodytext">Tattha siyā – kathaṃ panetaṃ jānitabbaṃ ‘‘paṭisandhināmarūpaṃ viññāṇapaccayā hotī’’ti? Suttato yuttito ca. Sutte <pb ed="P" n="1.0228" /> hi ‘‘cittānuparivattino dhammā’’tiādinā (dha. sa. dukamātikā 62) nayena bahudhā vedanādīnaṃ viññāṇapaccayatā siddhā. Yuttito pana –</p>

<p rend="gatha1">‘‘Cittajena <pb ed="M" n="0.0198" /> hi rūpena, idha diṭṭhena sijjhati;</p>

<p rend="gathalast">Adiṭṭhassāpi rūpassa, viññāṇaṃ paccayo itī’’ti.</p>

<p rend="bodytext"><hi rend="bold">Nāmarūpapaccayā saḷāyatana</hi>nti nāmaṃ vuttameva. Idha pana rūpaṃ niyamato cattāri mahābhūtāni, cha vatthūni, jīvitindriyanti ekādasavidhaṃ. Saḷāyatanaṃ pana cakkhāyatanaṃ sotaghānajivhākāyamanāyatanaṃ.</p>

<p rend="bodytext">Tattha siyā – kathaṃ panetaṃ jānitabbaṃ ‘‘nāmarūpaṃ saḷāyatanassa paccayo’’ti? Nāmarūpabhāve bhāvato. Tassa tassa hi nāmassa rūpassa ca bhāve taṃ taṃ āyatanaṃ hoti, na aññathāti.</p>

<p rend="bodytext"><hi rend="bold">Saḷāyatanapaccayā phasso</hi>ti –</p>

<p rend="gatha1">‘‘Chaḷeva <pb ed="V" n="0.0180" /> phassā saṅkhepā, cakkhusamphassaādayo;</p>

<p rend="gathalast">Viññāṇamiva bāttiṃsa, vitthārena bhavanti te’’.</p>

<p rend="bodytext"><hi rend="bold">Phassapaccayā vedanā</hi>ti –</p>

<p rend="gatha1">‘‘Dvārato vedanā vuttā, cakkhusamphassajādikā;</p>

<p rend="gathalast">Chaḷeva tā pabhedena, idha bāttiṃsa vedanā’’.</p>

<p rend="bodytext"><hi rend="bold">Vedanāpaccayā taṇhā</hi>ti –</p>

<p rend="gatha1">‘‘Rūpataṇhādibhedena, cha taṇhā idha dīpitā;</p>

<p rend="gathalast">Ekekā tividhā tattha, pavattākārato matā.</p>

<p rend="gatha1">‘‘Dukkhī sukhaṃ patthayati, sukhī bhiyyopi icchati;</p>

<p rend="gathalast">Upekkhā pana santattā, sukhamicceva bhāsitā.</p>

<p rend="gatha1">‘‘Taṇhāya paccayā tasmā, honti tissopi vedanā;</p>

<p rend="gathalast">Vedanāpaccayā taṇhā, iti vuttā mahesinā’’ti.</p>

<p rend="bodytext"><hi rend="bold">Taṇhāpaccayā upādāna</hi>nti cattāri upādānāni kāmupādānaṃ diṭṭhupādānaṃ sīlabbatupādānaṃ attavādupādānaṃ. <hi rend="bold">Upādānapaccayā bhavo</hi>ti idha kammabhavo adhippeto, upapattibhavo pana paduddhāravasena vutto. <hi rend="bold">Bhavapaccayā jātī</hi>ti kammabhavapaccayā jāti paṭisandhikhandhānaṃ pātubhavo.</p>

<p rend="bodytext">Tattha <pb ed="P" n="1.0229" /> siyā – kathaṃ panetaṃ jānitabbaṃ ‘‘bhavo jātiyā paccayo’’ti ce? Bāhirapaccayasamattepi hīnapaṇītatādivisesadassanato. Bāhirānañhi janakajananisukkasoṇitāhārādīnaṃ paccayānaṃ samattepi sattānaṃ yamakānampi <pb ed="M" n="0.0199" /> sataṃ hīnapaṇītatādiviseso dissati. So ca na ahetuko sabbadā ca sabbesañca abhāvato, na kammabhavato aññahetuko tadabhinibbattakasattānaṃ ajjhattasantāne aññassa kāraṇassa abhāvatoti kammabhavahetukova. Kammañhi sattānaṃ hīnapaṇītatādivisesassa hetu. Tenāha bhagavā – ‘‘kammaṃ satte <pb ed="V" n="0.0181" /> vibhajati yadidaṃ hīnapaṇītatāyā’’ti (ma. ni. 3.289). Tasmā jānitabbametaṃ ‘‘bhavo jātiyā paccayo’’ti.</p>

<p rend="bodytext"><hi rend="bold">Jātipaccayā jarāmaraṇa</hi>ntiādīsu yasmā asati jātiyā jarāmaraṇañceva sokādayo ca dhammā na honti, jātiyā pana sati jarāmaraṇañceva jarāmaraṇasaṅkhātadukkhadhammaphuṭṭhassa bālassa jarāmaraṇādisambandhā vā tena tena dukkhadhammena phuṭṭhassa anabhisambandhā vā sokādayo ca dhammā honti. Tasmā jātipaccayā jarāmaraṇanti. <hi rend="bold">Samecca abhisamecca dhamma</hi>nti ñāṇena samāgantvā catusaccadhammaṃ paṭivijjhitvā.</p>

<p rend="bodytext">Evaṃ dvādasapadikaṃ paccayākārappavattiṃ dassetvā idāni vivaṭṭavasena avijjādīnaṃ nirodhadassanatthaṃ <hi rend="bold">‘‘avijjānirodhā saṅkhāranirodhoti samecca abhisamecca dhamma’’</hi>ntiādimāha. Tattha <hi rend="bold">avijjānirodhā</hi>ti avijjāya anuppādanirodhā puna appavattinirodhena. <hi rend="bold">Saṅkhāranirodho</hi>ti saṅkhārānaṃ anuppādanirodho hoti. Evaṃ sesapadesupi. <hi rend="bold">Idaṃ dukkha</hi>ntiādayo pubbe vuttanayā eva. <hi rend="bold">Ime dhammā abhiññeyyā</hi>ti ime tebhūmakā dhammā sabhāvalakkhaṇāvabodhavasena sobhanākārena, adhikena ñāṇena vā sabhāvato jānitabbā. <hi rend="bold">Pariññeyyā</hi>ti sāmaññalakkhaṇāvabodhavasena, kiccasamāpanavasena ca byāpitvā jānitabbā. <hi rend="bold">Ime dhammā pahātabbā</hi>ti ime samudayapakkhikā dhammā tena tena guṇaṅgena pahātabbā. <hi rend="bold">Bhāvetabbā</hi>ti <pb ed="P" n="1.0230" /> vaḍḍhetabbā. <hi rend="bold">Sacchikātabbā</hi>ti paccakkhaṃ kātabbā. Duvidhā sacchikiriyā paṭilābhasacchikiriyā ca ārammaṇasacchikiriyā ca. <hi rend="bold">Channaṃ phassāyatanāna</hi>nti cakkhādīnaṃ channaṃ āyatanānaṃ. <hi rend="bold">Samudayañca atthaṅgamañcā</hi>ti uppādañca nirodhañca.</p>

<p rend="bodytext"><hi rend="bold">Bhūripañño</hi>ti bhūri viyāti bhūri, tāya bhūripaññāya samannāgato bhūripañño. <hi rend="bold">Mahāpañño</hi>tiādīsu mahāpaññādīhi samannāgatoti attho.</p>

<p rend="bodytext">Tatridaṃ <pb ed="M" n="0.0200" /> mahāpaññādīnaṃ nānattaṃ – katamā mahāpaññā? Mahante atthe pariggaṇhātīti mahāpaññā. Mahante dhamme…pe… mahantā niruttiyo… mahantāni paṭibhānāni pariggaṇhātīti mahāpaññā. Mahante sīlakkhandhe pariggaṇhātīti mahāpaññā. Mahante samādhikkhandhe…pe… paññākkhandhe… vimuttikkhandhe… vimuttiñāṇadassanakkhandhe pariggaṇhātīti mahāpaññā. Mahantāni ṭhānāṭhānāni…pe… mahāvihārasamāpattiyo… mahantāni ariyasaccāni… mahante satipaṭṭhāne… sammappadhāne… iddhipāde… mahantāni indriyāni <pb ed="V" n="0.0182" />… balāni… bojjhaṅgāni… mahante ariyamagge… mahantāni sāmaññaphalāni… mahāabhiññāyo… mahantaṃ paramatthaṃ nibbānaṃ pariggaṇhātīti mahāpaññā.</p>

<p rend="bodytext">Katamā puthupaññā? Puthunānākhandhesu ñāṇaṃ pavattatīti puthupaññā. Puthunānādhātūsu…pe… puthunānāāyatanesu… puthunānāpaṭiccasamuppādesu… puthunānāsuññatamanupalabbhesu… puthunānāatthesu… dhammesu… niruttīsu… paṭibhānesu… puthunānāsīlakkhandhesu… puthunānāsamādhipaññāvimuttivimuttiñāṇadassanakkhandhesu… puthunānāṭhānāṭhānesu… puthunānāvihārasamāpattīsu… puthunānāariyasaccesu… puthunānāsatipaṭṭhānesu… sammappadhānesu… iddhipādesu… indriyesu… balesu… bojjhaṅgesu… puthunānāariyamaggesu… sāmaññaphalesu… abhiññāsu… puthunānājanasādhāraṇe dhamme samatikkamma paramatthe nibbāne ñāṇaṃ pavattatīti puthupaññā.</p>

<p rend="bodytext">Katamā <pb ed="P" n="1.0231" /> hāsapaññā? Idhekacco hāsabahulo vedabahulo tuṭṭhibahulo pāmojjabahulo sīlaṃ paripūreti. Indriyasaṃvaraṃ paripūreti. Bhojane mattaññutaṃ…pe… jāgariyānuyogaṃ… sīlakkhandhaṃ… samādhikkhandhaṃ… paññākkhandhaṃ… vimuttikkhandhaṃ… vimuttiñāṇadassanakkhandhaṃ paripūretīti hāsapaññā. Hāsabahulo…pe… pāmojjabahulo ṭhānāṭhānaṃ paṭivijjhatīti hāsapaññā. Hāsabahulo vihārasamāpattiyo paripūretīti hāsapaññā. Hāsabahulo ariyasaccāni paṭivijjhatīti hāsapaññā. Satipaṭṭhāne bhāveti sammappadhāne… iddhipāde… indriyāni… balāni… bojjhaṅge… ariyamaggaṃ bhāvetīti hāsapaññā, hāsabahulo sāmaññaphalāni sacchikarotīti hāsapaññā, abhiññāyo paṭivijjhatīti hāsapaññā, hāsabahulo paramatthaṃ nibbānaṃ sacchikarotīti hāsapaññā.</p>

<p rend="bodytext">Katamā <pb ed="M" n="0.0201" /> javanapaññā? Yaṃ kiñci rūpaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā, sabbaṃ rūpaṃ aniccato khippaṃ javatīti javanapaññā. Dukkhato, anattato khippaṃ javatīti javanapaññā. Yā kāci vedanā…pe… yā kāci saññā… ye keci saṅkhārā… yaṃ kiñci viññāṇaṃ atītānāgatapaccuppannaṃ…pe… yaṃ dūre santike vā, sabbaṃ viññāṇaṃ aniccato… dukkhato… anattato khippaṃ javatīti javanapaññā. Cakkhuṃ…pe… jarāmaraṇaṃ atītānāgatapaccuppannaṃ aniccato… dukkhato… anattato khippaṃ javatīti javanapaññā.</p>

<p rend="bodytext">Rūpaṃ <pb ed="V" n="0.0183" /> atītānāgatapaccuppannaṃ aniccaṃ khayaṭṭhena, dukkhaṃ bhayaṭṭhena, anattā asārakaṭṭhenāti tulayitvā tīrayitvā vibhāvayitvā vibhūtaṃ katvā rūpanirodhe nibbāne khippaṃ javatīti javanapaññā. Vedanā… saññā… saṅkhārā… viññāṇaṃ… cakkhuṃ…pe… jarāmaraṇaṃ atītānāgatapaccuppannaṃ aniccaṃ khayaṭṭhena, dukkhaṃ bhayaṭṭhena, anattā asārakaṭṭhenāti tulayitvā…pe… vibhūtaṃ katvā jarāmaraṇanirodhe nibbāne khippaṃ javatīti javanapaññā.</p>

<p rend="bodytext">Rūpaṃ atītānāgatapaccuppannaṃ aniccaṃ saṅkhataṃ paṭiccasamuppannaṃ khayadhammaṃ vayadhammaṃ virāgadhammaṃ nirodhadhammanti tulayitvā…pe… <pb ed="P" n="1.0232" /> vibhūtaṃ katvā rūpanirodhe nibbāne khippaṃ javatīti javanapaññā. Vedanā…pe… saññā… saṅkhārā… viññāṇaṃ… cakkhuṃ…pe… jarāmaraṇaṃ atītānāgatapaccuppannaṃ aniccaṃ…pe… nirodhadhammanti tulayitvā…pe… vibhūtaṃ katvā jarāmaraṇanirodhe nibbāne khippaṃ javatīti javanapaññā.</p>

<p rend="bodytext">Katamā tikkhapaññā? Khippaṃ kilese chindatīti tikkhapaññā. Uppannaṃ kāmavitakkaṃ nādhivāseti. Uppannaṃ byāpādavitakkaṃ… uppannaṃ vihiṃsāvitakkaṃ… uppannuppanne pāpake akusale dhamme… uppannaṃ rāgaṃ… uppannaṃ dosaṃ… mohaṃ… kodhaṃ… upanāhaṃ… makkhaṃ… paḷāsaṃ… issaṃ… macchariyaṃ… māyaṃ… sāṭheyyaṃ… thambhaṃ… sārambhaṃ… mānaṃ… atimānaṃ… madaṃ… pamādaṃ… sabbe kilese… sabbe duccarite… sabbe abhisaṅkhāre… sabbe bhavagāmikamme nādhivāseti pajahati vinodeti byantīkaroti anabhāvaṃ gametīti tikkhapaññā. Ekamhi āsane cattāro ariyamaggā, cattāri ca sāmaññaphalāni, catasso ca paṭisambhidāyo, cha abhiññāyo adhigatā honti sacchikatā phassitā paññāyāti tikkhapaññā.</p>

<p rend="bodytext">Katamā <pb ed="M" n="0.0202" /> nibbedhikapaññā? Idhekacco sabbasaṅkhāresu ubbegabahulo hoti uttāsabahulo ukkaṇṭhanabahulo aratibahulo anabhiratibahulo bahimukho na ramati sabbasaṅkhāresu, anibbiddhapubbaṃ apadālitapubbaṃ lobhakkhandhaṃ nibbijjhati padāletīti nibbedhikapaññā. Anibbiddhapubbaṃ apadālitapubbaṃ dosakkhandhaṃ…pe… mohakkhandhaṃ… kodhaṃ… upanāhaṃ…pe… sabbe bhavagāmikamme nibbijjhati padāletīti nibbedhikapaññā.</p>

<p rend="bodytext" n="28"><hi rend="paranum">28</hi><hi rend="dot">.</hi><hi rend="bold">Sa sabbadhammesu visenibhūto, yaṃ kiñci diṭṭhaṃ va sutaṃ mutaṃ vā</hi>ti so bhūripañño khīṇāsavo yaṃ kiñci diṭṭhaṃ vā sutaṃ vā mutaṃ vā tesu sabbadhammesu mārasenaṃ vināsetvā ṭhitabhāvena <pb ed="V" n="0.0184" /> visenibhūto. <hi rend="bold">Tameva dassi</hi>nti taṃ eva visuddhadassiṃ. <hi rend="bold">Vivaṭaṃ caranta</hi>nti taṇhāchadanādivigamena vivaṭaṃ hutvā carantaṃ. <hi rend="bold">Kenīdha lokasmi vikappayeyyā</hi>ti <pb ed="P" n="1.0233" /> kena idha loke taṇhākappena vā diṭṭhikappena vā koci vikappeyya, tesaṃ vā pahīnattā rāgādinā pubbe vuttenāti.</p>

<p rend="bodytext"><hi rend="bold">Kāmā te paṭhamā senā</hi>tiādīsu catūsu gāthāsu ayamattho – yasmā āditova agāriyabhūte satte vatthukāmesu kilesa<hi rend="bold">kāmā</hi> mohayanti, te abhibhuyya anagāriyabhāvaṃ upagatānaṃ pantesu vā senāsanesu, aññataraññataresu vā adhikusalesu dhammesu <hi rend="bold">arati</hi> uppajjati. Vuttañcetaṃ – ‘‘pabbajitena kho, āvuso, abhirati dukkarā’’ti (saṃ. ni. 4.331). Tato te parapaṭibaddhajīvikattā <hi rend="bold">khuppipāsā</hi> bādheti, tāya bādhitānaṃ pariyesana<hi rend="bold">taṇhā</hi> cittaṃ kilamayati, atha nesaṃ kilantacittānaṃ <hi rend="bold">thinamiddhaṃ</hi> okkamati tato visesamanadhigacchantānaṃ durabhisambhavesu araññavanapatthesu senāsanesu viharataṃ utrāsasaññitā <hi rend="bold">bhīru</hi> jāyati, tesaṃ ussaṅkitaparisaṅkitānaṃ dīgharattaṃ vivekarasamanassādayamānānaṃ viharataṃ ‘‘na siyā nu kho esa maggo’’ti paṭipattiyaṃ <hi rend="bold">vicikicchā</hi> uppajjati, taṃ vinodetvā viharataṃ appamattakena visesādhigamena <hi rend="bold">mānamakkhathambhā</hi> jāyanti, tepi vinodetvā viharataṃ tato adhikataraṃ visesādhigamaṃ nissāya <hi rend="bold">lābhasakkārasilokā</hi> uppajjanti, lābhādimucchitā dhammapaṭirūpakāni pakāsentā <hi rend="bold">micchāyasaṃ</hi> adhigantvā tattha ṭhitā jātiādīhi <hi rend="bold">attānaṃ ukkaṃsenti, paraṃ vambhenti</hi>. Tasmā kāmādīnaṃ paṭhamasenādibhāvo veditabbo.</p>

<p rend="bodytext">Evametaṃ <pb ed="M" n="0.0203" /> dasavidhaṃ senaṃ uddisitvā yasmā sā kaṇhadhammasamannāgatattā kaṇhassa namucino upakārāya saṃvattati, tasmā naṃ ‘‘tava senā’’ti niddisanto āha – <hi rend="bold">‘‘esā namuci te senā, kaṇhassābhippahārinī’’</hi>ti. Tattha <hi rend="bold">abhippahārinī</hi>ti samaṇabrāhmaṇānaṃ ghātinī nippothinī, antarāyakarīti attho. <hi rend="bold">Na naṃ asūro jināti, jetvāva labhate sukha</hi>nti evaṃ tava senaṃ asūro kāye ca jīvite ca sāpekkho puriso na jināti, sūro pana jināti, jetvāva maggasukhaṃ phalasukhañca adhigacchati.</p>

<p rend="bodytext"><hi rend="bold">Yato</hi><pb ed="P" n="1.0234" /><hi rend="bold">catūhi ariyamaggehī</hi>ti yadā catūhi niddosanibbānamagganasaṅkhātehi maggehi. <hi rend="bold">Mārasenā</hi>ti mārassa senā vacanakarā kilesā. <hi rend="bold">Paṭisenikarā</hi>ti paṭipakkhakarā. <hi rend="bold">Jitā cā</hi>ti parājayamānā hanitā ca. <hi rend="bold">Parājitā cā</hi>ti niggahitā ca. <hi rend="bold">Bhaggā</hi>ti bhinnā. <hi rend="bold">Vippaluggā</hi>ti cuṇṇavicuṇṇā. <hi rend="bold">Parammukhā</hi>ti vimukhabhāvaṃ pāpitā. <hi rend="bold">Visenibhūto</hi>ti nikkileso hutvā ṭhito.</p>

<p rend="bodytext"><hi rend="bold">Vodātadassi</hi>nti <pb ed="V" n="0.0185" /> byavadātadassiṃ. <hi rend="bold">Tāni chadanānī</hi>ti etāni taṇhādikilesachadanāni. <hi rend="bold">Vivaṭānī</hi>ti pākaṭīkatāni. <hi rend="bold">Viddhaṃsitānī</hi>ti ṭhitaṭṭhānato apahatāni. <hi rend="bold">Ugghāṭitānī</hi>ti uppāṭitāni. <hi rend="bold">Samugghāṭitānī</hi>ti visesena uppāṭitāni.</p>

<p rend="bodytext" n="29"><hi rend="paranum">29</hi><hi rend="dot">.</hi><hi rend="bold">Na kappayantī</hi>ti gāthāya sambandho attho ca – kiñca bhiyyo? Te hi tādisā santo dvinnaṃ kappānaṃ purekkhārānañca kenaci <hi rend="bold">na kappayanti, na purekkharonti</hi>. Paramatthaṃ accantasuddhiṃ adhigatattā anaccantasuddhiṃyeva akiriyasassatadiṭṭhiṃ <hi rend="bold">‘‘accantasuddhī’’ti na te vadanti. Ādānaganthaṃ gatitaṃ visajjā</hi>ti catubbidhampi rūpādīnaṃ ādāyakattā ādānaganthaṃ attano cittasantāne gathitaṃ baddhaṃ ariyamaggasatthena vissajja chinditvā. Sesaṃ pākaṭameva.</p>

<p rend="bodytext"><hi rend="bold">Accantasuddhi</hi>nti accantaṃ paramatthaṃ suddhiṃ. <hi rend="bold">Saṃsārasuddhi</hi>nti saṃsārato suddhiṃ. <hi rend="bold">Akiriyadiṭṭhi</hi>nti karoto na karīyati pāpanti akiriyadiṭṭhiṃ. <hi rend="bold">Sassatavāda</hi>nti ‘‘nicco dhuvo sassato’’ti vacanaṃ. <hi rend="bold">Na vadanti</hi> na kathenti.</p>

<p rend="bodytext"><hi rend="bold">Ganthā</hi>ti <pb ed="M" n="0.0204" /> nāmakāyaṃ ganthenti, cutipaṭisandhivasena vaṭṭasmiṃ ghaṭentīti ganthā. Abhijjhā ca sā nāmakāyaghaṭanavasena gantho cāti <hi rend="bold">abhijjhākāyagantho</hi>. Hitasukhaṃ byāpādayatīti <hi rend="bold">byāpādo</hi>. Byāpādo ca so vuttanayena gantho cāti <hi rend="bold">byāpādo kāyagantho. Sīlabbataparāmāso</hi>ti ‘‘ito bahiddhā samaṇabrāhmaṇānaṃ sīlena suddhi vatena suddhī’’ti (dha. sa. 1143, 1222) parato āmāso. <hi rend="bold">Idaṃsaccābhiniveso</hi>ti sabbaññubhāsitampi paṭikkhipitvā ‘‘sassato loko, idameva saccaṃ, moghamañña’’nti <pb ed="P" n="1.0235" /> (dha. sa. 1144) iminā ākārena abhiniveso idaṃsaccābhiniveso. <hi rend="bold">Attano diṭṭhiyā rāgo</hi>ti attanā abhinivisitvā gahitāya diṭṭhiyā chandarāgo. <hi rend="bold">Paravādesu āghāto</hi>ti parassa vacanesu kopo. <hi rend="bold">Appaccayo</hi>ti atuṭṭhākāro. <hi rend="bold">Attano sīlaṃ vā</hi>ti attanā samādinnaṃ gosīlādisīlaṃ vā. <hi rend="bold">Attano diṭṭhī</hi>ti attanā gahitā parāmaṭṭhā diṭṭhi. <hi rend="bold">Tehi ganthehī</hi>ti etehi vuttehi nāmakāyaghaṭanehi. <hi rend="bold">Rūpaṃ ādiyantī</hi>ti catusamuṭṭhānikaṃ rūpārammaṇaṃ ādiyanti gaṇhanti. <hi rend="bold">Upādiyantī</hi>ti upagantvā gaṇhanti taṇhāgahaṇena. <hi rend="bold">Parāmasanti</hi> diṭṭhigahaṇena. <hi rend="bold">Abhinivisanti</hi> mānagahaṇena. <hi rend="bold">Vaṭṭa</hi>nti tebhūmakavaṭṭaṃ. <hi rend="bold">Ganthe</hi>ti bandhane.</p>

<p rend="bodytext"><hi rend="bold">Vosajjitvā vā</hi>ti sammā vissajjitvā vā. <hi rend="bold">Gathite</hi>ti bandhane. <hi rend="bold">Ganthite</hi>ti ganthanena ganthite. <hi rend="bold">Vibandhe</hi>ti visesena bandhe. <hi rend="bold">Ābandhe</hi>ti anekavidhena bandhe. <hi rend="bold">Palibuddhe</hi>ti amuñcite. <hi rend="bold">Bandhane poṭayitvā</hi>ti taṇhāmānadiṭṭhibandhanāni pappoṭayitvā. <hi rend="bold">Visajjā</hi>ti cajitvā.</p>

<p rend="bodytext">Ime <pb ed="V" n="0.0186" /> pana cattāro ganthe kilesapaṭipāṭiyāpi āharituṃ vaṭṭati, maggapaṭipāṭiyāpi – kilesapaṭipāṭiyā abhijjhākāyagantho arahattamaggena pahīyati, byāpādo kāyagantho anāgāmimaggena, sīlabbataparāmāso kāyagantho idaṃsaccābhiniveso kāyagantho sotāpattimaggena. Maggapaṭipāṭiyā sīlabbataparāmāso kāyagantho idaṃsaccābhiniveso kāyagantho sotāpattimaggena, byāpādo kāyagantho anāgāmimaggena, abhijjhākāyagantho arahattamaggenāti. Ete cattāro ganthā yassa saṃvijjanti, taṃ cutipaṭisandhivasena vaṭṭasmiṃ ganthenti ghaṭentīti ganthā. Te catuppabhedā abhijjhāyanti etāya, sayaṃ vā abhijjhāyati, abhijjhāyanamattameva vā esāti <hi rend="bold">abhijjhā</hi>. Lobhoyeva <pb ed="M" n="0.0205" /> nāmakāyaṃ gantheti cutipaṭisandhivasena vaṭṭasmiṃ ghaṭetīti <hi rend="bold">kāyagantho</hi>. Byāpajjati tena cittaṃ pūtibhāvaṃ gacchati, byāpādayati <pb ed="P" n="1.0236" /> vā vinayācārarūpasampattihitasukhādīnīti <hi rend="bold">byāpādo</hi>. ‘‘Ito bahiddhā samaṇabrāhmaṇānaṃ sīlena suddhi vatena suddhī’’ti parāmasanaṃ sīlabbataparāmāso, sabbaññubhāsitampi paṭikkhipitvā ‘‘sassato loko, idameva saccaṃ, moghamañña’’ntiādinā ākārena abhinivisatīti idaṃsaccābhiniveso. <hi rend="bold">Yathā vayhaṃ vā</hi>tiādiṃ vayhādivisaṅkharaṇaṃ ganthānaṃ viyogakaraṇe upamaṃ dassento āha.</p>

<p rend="bodytext"><hi rend="bold">Na janentī</hi>ti na uppādenti. <hi rend="bold">Na sañjanentī</hi>ti na nibbattenti. <hi rend="bold">Nābhinibbattentī</hi>ti upasaggavasena padaṃ vaḍḍhitaṃ. Na sañjanentīti uppādakkhaṇaṃ. Na nibbattenti nābhinibbattentīti pavattikkhaṇaṃ sandhāya vuttaṃ.</p>

<p rend="bodytext" n="30"><hi rend="paranum">30</hi><hi rend="dot">.</hi><hi rend="bold">Sīmātigo</hi>ti gāthā ekapuggalādhiṭṭhānāya desanāya vuttā. Pubbasadiso eva panassā sambandho, so evaṃ atthavaṇṇanāya saddhiṃ veditabbo – kiñca bhiyyo? So īdiso bhūripañño catunnaṃ kilesasīmānaṃ atītattā <hi rend="bold">sīmātigo,</hi> bāhitapāpattā ca <hi rend="bold">brāhmaṇo,</hi> itthambhūtassa ca <hi rend="bold">tassa natthi,</hi> paracittapubbenivāsañāṇehi <hi rend="bold">ñatvā</hi> vā maṃsadibbacakkhūhi <hi rend="bold">disvā</hi> vā kiñci <hi rend="bold">samuggahītaṃ,</hi> abhiniviṭṭhanti vuttaṃ hoti. So ca kāmarāgābhāvato <hi rend="bold">na rāgarāgī</hi> rūpārūparāgābhāvato <hi rend="bold">na virāgaratto,</hi> yato evaṃvidhassa <hi rend="bold">tassa</hi> ‘‘idaṃ parama’’nti kiñci <hi rend="bold">idha uggahītaṃ natthī</hi>ti arahattanikūṭena desanaṃ niṭṭhāpesi.</p>

<p rend="bodytext"><hi rend="bold">Catasso sīmāyo</hi>ti cattāro paricchedā. <hi rend="bold">Diṭṭhānusayo</hi>ti diṭṭhi ca sā appahīnaṭṭhena anusayo cāti diṭṭhānusayo. <hi rend="bold">Vicikicchānusayā</hi>dīsupi eseva nayo. Kenaṭṭhena anusayā? Anusayanaṭṭhena. Ko esa anusayaṭṭho nāmāti? Appahīnaṭṭho. Ete hi appahīnaṭṭhena tassa tassa <pb ed="V" n="0.0187" /> santāne anusenti nāma, tasmā ‘‘anusayā’’ti vuccanti. <hi rend="bold">Anusentī</hi>ti anurūpaṃ kāraṇaṃ labhitvā uppajjantīti attho. Athāpi siyā – anusayaṭṭho nāma appahīnākāro, appahīnākāro ca ‘‘uppajjatī’’ti vattuṃ na yujjati, tasmā na anusayā uppajjantīti. Tatridaṃ paṭivacanaṃ – appahīnākāro anusayo, anusayoti pana appahīnaṭṭhena thāmagatā kilesā vuccanti. So cittasampayutto sārammaṇo sappaccayaṭṭhena <pb ed="M" n="0.0206" /> sahetuko ekantākusalo atītopi hoti anāgatopi paccuppannopi, tasmā ‘‘uppajjatī’’ti vattuṃ yujjati.</p>

<p rend="bodytext">Tatridaṃ <pb ed="P" n="1.0237" /> pamāṇaṃ – <hi rend="bold">paṭisambhidāyaṃ</hi> tāva abhisamayakathāyaṃ (paṭi. ma. 3.21) ‘‘paccuppanne kilese pajahatī’’ti pucchitvā anusayānaṃ paccuppannabhāvassa atthitāya ‘‘thāmagato anusayaṃ pajahatī’’ti vuttaṃ. <hi rend="bold">Dhammasaṅgaṇiyaṃ</hi> mohassa padabhājane (dha. sa. 390) ‘‘avijjānusayo avijjāpariyuṭṭhānaṃ, avijjālaṅgī moho akusalamūlaṃ, ayaṃ tasmiṃ samaye moho hotī’’ti akusalacittena saddhiṃ avijjānusayassa uppannabhāvo vutto. <hi rend="bold">Kathāvatthusmiṃ</hi> ‘‘anusayā abyākatā anusayā ahetukā anusayā cittavippayuttā’’ti (kathā. 605) sabbe vādā paṭisedhitā. <hi rend="bold">Anusayayamake</hi> sattannaṃ mahāvārānaṃ aññatarasmiṃ uppajjanavāre ‘‘yassa kāmarāgānusayo uppajjati tassa paṭighānusayo uppajjatī’’tiādi vuttaṃ. Tasmā ‘‘anusentīti anurūpaṃ kāraṇaṃ labhitvā uppajjantī’’ti yaṃ vuttaṃ, taṃ iminā tantippamāṇena suvuttanti veditabbaṃ. Yampi ‘‘cittasampayutto sārammaṇo’’tiādi vuttaṃ, tampi suvuttameva. Anusayo hi nāmesa parinipphanno cittasampayutto akusaladhammoti niṭṭhamettha gantabbaṃ.</p>

<p rend="bodytext">Tattha diṭṭhānusayo catūsu diṭṭhisampayuttesu, vicikicchānusayo vicikicchāsahagate, avijjānusayo dvādasasu akusalacittesu sahajātavasena ārammaṇavasena ca; tayopi avasesatebhūmakadhammesu ārammaṇavasena diṭṭhivicikicchāmohā. Kāmarāgānusayo cettha lobhasahagatacittesu sahajātavasena ārammaṇavasena ca, manāpesu avasesakāmāvacaradhammesu ārammaṇavasena uppajjamāno lobho. Paṭighānusayo domanassasahagatacittesu sahajātavasena ārammaṇavasena ca, amanāpesu avasesakāmāvacaradhammesu ārammaṇavaseneva uppajjamāno doso. Mānānusayo diṭṭhivippayuttalobhasahagatacittesu sahajātavasena ārammaṇavasena ca, dukkhavedanāvajjesu avasesakāmāvacaradhammesu rūpārūpāvacaradhammesu ca ārammaṇavaseneva uppajjamāno māno. Bhavarāgānusayo catūsu diṭṭhivippayuttesu uppajjamānopi <pb ed="P" n="1.0238" /><pb ed="M" n="0.0207" /> sahajātavasena vutto. Ārammaṇavaseneva pana rūpārūpāvacaradhammesu uppajjamāno lobho vutto.</p>

<p rend="bodytext">Tattha <pb ed="V" n="0.0188" /><hi rend="bold">diṭṭhānusayo</hi>ti dvāsaṭṭhividhā diṭṭhi. <hi rend="bold">Vicikicchānusayo</hi>ti aṭṭhavatthukā vicikicchā. <hi rend="bold">Tadekaṭṭhā ca kilesā</hi>ti sahajekaṭṭhavasena diṭṭhiyā vicikicchāya, sahajekaṭṭhavasena ekato ṭhitā. <hi rend="bold">Mānānusayo</hi>ti navavidhamāno. <hi rend="bold">Paramatthañāṇena vā ñatvā</hi>ti paresaṃ cittācārajānanapaññāya jānitvā, cetopariyañāṇena jānitvāti vuttaṃ hoti. <hi rend="bold">Pubbenivāsānussatiñāṇena vā</hi>ti atīte nivuṭṭhakkhandhānussaraṇañāṇena jānitvā. <hi rend="bold">Maṃsacakkhunā vā</hi>ti pakaticakkhunā. <hi rend="bold">Dibbacakkhunā vā</hi>ti dibbasadisena dibbavihārasannissitena vā dibbacakkhunā passitvā. <hi rend="bold">Rāgarattā</hi>ti rāgena rañjitā. <hi rend="bold">Ye pañcasu kāmaguṇesū</hi>ti ye pañcasu rūpādivatthukāmakoṭṭhāsesu. <hi rend="bold">Virāgarattā</hi>ti virāgasaṅkhātāsu rūpārūpasamāpattīsu atirattā allīnā. <hi rend="bold">Yato kāmarāgo cā</hi>ti yadā kāmabhave rāgo ca. <hi rend="bold">Rūpārūparāgesu</hi>pi eseva nayo.</p>

<p rend="centre">Saddhammappajjotikāya mahāniddesaṭṭhakathāya</p>

<p rend="centre">Suddhaṭṭhakasuttaniddesavaṇṇanā niṭṭhitā.</p>
</body>
<back></back>
</text>
</TEI.2>