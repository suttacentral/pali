<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">5. Cammakkhandhakaṃ</p>

<p rend="subhead">Soṇakoḷivisavatthukathāvaṇṇanā</p>

<p rend="bodytext" n="242"><hi rend="paranum">242</hi><hi rend="dot">.</hi> Cammakkhandhake <pb ed="M" n="3.0290" /><pb ed="V" n="3.0265" /><hi rend="bold">uṇṇapāvāraṇa</hi>nti uṇṇāmayaṃ pāvāraṇaṃ. <hi rend="bold">Vihārapacchāyāya</hi>nti vihārapaccante chāyāyaṃ. Vihārassa vaḍḍhamānacchāyāyantipi vadanti.</p>

<p rend="subhead">Soṇassa pabbajjākathāvaṇṇanā</p>

<p rend="bodytext" n="243"><hi rend="paranum">243</hi><hi rend="dot">.</hi> Suttattho pana suttavaṇṇanātoyeva gahetabboti etthāyaṃ suttavaṇṇanā. <hi rend="bold">Sītavane</hi>ti (a. ni. aṭṭha. 3.6.55) evaṃnāmake vane. Tasmiṃ kira paṭipāṭiyā pañca caṅkamanasatāni māpitāni, tesu thero attano sappāyaṃ caṅkamanaṃ gahetvā samaṇadhammaṃ karoti. Tassa āraddhavīriyassa hutvā caṅkamato pādatalāni bhijjiṃsu, jāṇūhi caṅkamato jāṇukānipi hatthatalānipi bhijjiṃsu, chiddāni ahesuṃ. Evaṃ āraddhavīriyo viharanto obhāsanimittamattakampi dassetuṃ nāsakkhi. Tassa vīriyena kilamitakāyassa caṅkamanakoṭiyaṃ pāsāṇaphalake nisinnassa yo vitakko udapādi, taṃ dassetuṃ <hi rend="bold">‘‘atha kho āyasmato’’</hi>tiādi vuttaṃ. Tattha <hi rend="bold">āraddhavīriyā</hi>ti paripuṇṇapaggahitavīriyā. <hi rend="bold">Na anupādāya āsavehi cittaṃ vimuccatī</hi>ti ‘‘sace ahaṃ ugghaṭitaññū vā vipañcitaññū vā neyyo vā, na me cittaṃ na vimucceyya, addhā pana padaparamo, yena me cittaṃ na muccatī’’ti sanniṭṭhānaṃ katvā <hi rend="bold">‘‘saṃvijjanti kho panā’’</hi>tiādīni cintesi. Tattha <hi rend="bold">bhogā</hi>ti upayogatthe paccattaṃ.</p>

<p rend="bodytext"><hi rend="bold">Pāturahosī</hi>ti therassa cittācāraṃ ñatvā ‘‘ayaṃ soṇo ajja sītavane padhānabhūmiyaṃ nisinno imaṃ vitakkaṃ vitakketi, gantvāssa vitakkaṃ sahoḍḍhaṃ gaṇhitvā vīṇopamakammaṭṭhānaṃ kathessāmī’’ti sītavane pāturahosi. <hi rend="bold">Paññatte āsane</hi>ti padhānikabhikkhū attano vasanaṭṭhāne ovadituṃ āgatassa buddhassa bhagavato nisīdanatthaṃ yathālābhena āsanampi paññapetvāva padhānaṃ karonti <pb ed="V" n="3.0266" />, aññaṃ alabhamānā purāṇapaṇṇāni saṅgharitvā upari saṅghāṭiṃ paññapenti. Theropi āsanaṃ paññapetvāva padhānaṃ akāsi, taṃ sandhāya vuttaṃ ‘‘paññatte āsane’’ti.</p>

<p rend="bodytext"><hi rend="bold">Taṃ</hi><pb ed="M" n="3.0291" /><hi rend="bold">kiṃ maññasī</hi>ti satthā ‘‘imassa bhikkhuno avasesakammaṭṭhānena attho natthi, ayaṃ gandhabbasippe cheko ciṇṇavasī, attano visaye kathiyamāne khippameva sallakkhessatī’’ti vīṇopamaṃ kathetuṃ ‘‘taṃ kiṃ maññasī’’tiādimāha. <hi rend="bold">Vīṇāya tantissare kusalatā</hi> nāma vīṇāya vādanakusalatā, so ca tattha kusalo. Mātāpitaro hissa ‘‘amhākaṃ putto aññaṃ sippaṃ sikkhanto kāyena kilamissati, idaṃ pana āsane nisinneneva sakkā uggaṇhitu’’nti gandhabbasippameva uggaṇhāpesuṃ. Tassa –</p>

<p rend="gatha1">‘‘Satta sarā tayo gāmā, mucchanā ekavīsati;</p>

<p rend="gathalast">Ṭhānā ekūnapaññāsa, iccete saramaṇḍalā’’ti. –</p>

<p rend="unindented">Ādikaṃ gandhabbasippaṃ sabbameva paguṇaṃ ahosi. <hi rend="bold">Accāyatā</hi>ti atiāyatā kharamucchanā. <hi rend="bold">Saravatī</hi>ti sarasampannā. <hi rend="bold">Kammaññā</hi>ti kammakkhamā kammayoggā. <hi rend="bold">Atisithilā</hi>ti mandamucchanā. <hi rend="bold">Same guṇe patiṭṭhitā</hi>ti majjhime sare ṭhapetvā mucchitā.</p>

<p rend="bodytext"><hi rend="bold">Accāraddha</hi>nti atigāḷhaṃ. <hi rend="bold">Uddhaccāya saṃvattatī</hi>ti uddhatabhāvāya saṃvattati. <hi rend="bold">Atilīna</hi>nti atisithilaṃ. <hi rend="bold">Kosajjāyā</hi>ti kusītabhāvatthāya. <hi rend="bold">Vīriyasamathaṃ adhiṭṭhāhī</hi>ti vīriyasampayuttaṃ samathaṃ adhiṭṭhāhi, vīriyaṃ samathena yojehīti attho. <hi rend="bold">Indriyānañca samataṃ adhiṭṭhāhī</hi>ti saddhādīnaṃ indriyānaṃ samataṃ samabhāvaṃ adhiṭṭhāhi. Tattha saddhaṃ paññāya, paññañca saddhāya, vīriyaṃ samādhinā, samādhiñca vīriyena yojayatā indriyānaṃ samatā adhiṭṭhitā nāma hoti. Sati pana sabbatthikā, sā sadāpi balavatīyeva vaṭṭati. Tañca pana nesaṃ yojanāvidhānaṃ <hi rend="bold">visuddhimagge</hi> (visuddhi. 1.60-62) āgatanayena veditabbaṃ. <hi rend="bold">Tattha ca nimittaṃ gaṇhāhī</hi>ti tasmiñca samabhāve sati yena ādāse mukhabimbeneva nimittena uppajjitabbaṃ, taṃ samathanimittaṃ vipassanānimittaṃ magganimittaṃ phalanimittañca gaṇha nibbattehīti evamassa satthā arahatte pakkhipitvā kammaṭṭhānaṃ kathesi.</p>

<p rend="bodytext"><hi rend="bold">Tattha ca nimittaṃ aggahesī</hi>ti samathanimittañca vipassanānimittañca aggahesi. <hi rend="bold">Eko</hi>ti asahāyo. <hi rend="bold">Vūpakaṭṭho</hi>ti vatthukāmehi ca kilesakāmehi ca kāyena ceva cittena ca vūpakaṭṭho. <hi rend="bold">Appamatto</hi>ti <pb ed="V" n="3.0267" /> kammaṭṭhāne satiṃ <pb ed="M" n="3.0292" /> avijahanto. <hi rend="bold">Ātāpī</hi>ti kāyikacetasikavīriyātāpena ātāpo. Ātappati kilesehīti ātāpo, vīriyaṃ. <hi rend="bold">Pahitatto</hi>ti kāye ca jīvite ca anapekkhatāya pesitatto vissaṭṭhaattabhāvo, nibbāne vā pesitacitto. <hi rend="bold">Na cirassevā</hi>ti kammaṭṭhānārambhato na cireneva. <hi rend="bold">Aññataro</hi>ti eko. <hi rend="bold">Arahata</hi>nti bhagavato sāvakānaṃ arahantānaṃ abbhantaro eko mahāsāvako ahosīti attho.</p>

<p rend="bodytext" n="244"><hi rend="paranum">244</hi><hi rend="dot">.</hi><hi rend="bold">Vusitavā</hi>ti vutthabrahmacariyavāso. <hi rend="bold">Katakaraṇīyo</hi>ti catūhi maggehi kattabbaṃ katvā ṭhito. <hi rend="bold">Ohitabhāro</hi>ti khandhabhāraṃ kilesabhāraṃ abhisaṅkhārabhārañca otāretvā ṭhito. <hi rend="bold">Anuppattasadattho</hi>ti sadattho vuccati arahattaṃ, taṃ pattoti attho. <hi rend="bold">Parikkhīṇabhavasaṃyojano</hi>ti khīṇabhavabandhano. <hi rend="bold">Sammadaññā vimutto</hi>ti sammā hetunā kāraṇena jānitvā vimutto. <hi rend="bold">Cha ṭhānānī</hi>ti cha kāraṇāni. <hi rend="bold">Adhimutto hotī</hi>ti paṭivijjhitvā paccakkhaṃ katvā ṭhito hoti. <hi rend="bold">Nekkhammādhimutto</hi>tiādi sabbaṃ arahattavasena vuttaṃ. Arahattañhi sabbakilesehi nikkhantattā <hi rend="bold">nekkhammaṃ,</hi> teheva pavivittattā <hi rend="bold">paviveko,</hi> byāpajjābhāvato <hi rend="bold">abyāpajjaṃ,</hi> upādānassa khayante uppannattā <hi rend="bold">upādānakkhayo,</hi> taṇhāya khayante uppannattā <hi rend="bold">taṇhakkhayo,</hi> sammohābhāvato <hi rend="bold">asammoho</hi>ti ca vuccati.</p>

<p rend="bodytext"><hi rend="bold">Kevalaṃ saddhāmattaka</hi>nti paṭivedharahitaṃ kevalaṃ paṭivedhapaññāya asammissaṃ saddhāmattakaṃ. <hi rend="bold">Paṭicaya</hi>nti punappunaṃ karaṇena vaḍḍhiṃ. <hi rend="bold">Vītarāgattā</hi>ti maggapaṭivedhena rāgassa vihatattāyeva nekkhammasaṅkhātaṃ arahattaṃ paṭivijjhitvā sacchikatvā ṭhito hoti, phalasamāpattivihārena viharati, tanninnamānasoyeva hotīti attho. Sesapadesupi eseva nayo.</p>

<p rend="bodytext"><hi rend="bold">Lābhasakkārasiloka</hi>nti catupaccayalābhañca tesaṃyeva sukatabhāvañca vaṇṇabhaṇanañca. <hi rend="bold">Nikāmayamāno</hi>ti icchamāno patthayamāno. <hi rend="bold">Pavivekādhimutto</hi>ti ‘‘paviveke adhimutto aha’’nti evaṃ arahattaṃ byākarotīti attho.</p>

<p rend="bodytext"><hi rend="bold">Sīlabbataparāmāsa</hi>nti sīlañca vatañca parāmasitvā gahitaggahaṇamattaṃ. <hi rend="bold">Sārato paccāgacchanto</hi>ti sārabhāvena jānanto. <hi rend="bold">Abyāpajjādhimutto</hi>ti <pb ed="M" n="3.0293" /> abyāpajjaṃ arahattaṃ byākaroti. Imināva nayena sabbavāresu attho daṭṭhabbo. Apicettha ‘‘nekkhammādhimuttoti imasmiṃyeva arahattaṃ kathitaṃ, sesesu pañcasu nibbāna’’nti eke vadanti. Apare ‘‘asammohādhimuttoti <pb ed="V" n="3.0268" /> ettheva nibbānaṃ kathitaṃ, sesesu arahatta’’nti vadanti. Ayaṃ panettha sāro – ‘‘sabbesvevetesu arahattampi nibbānampi kathitamevāti.</p>

<p rend="bodytext"><hi rend="bold">Bhusā</hi>ti balavanto dibbarūpasadisā. <hi rend="bold">Nevassa cittaṃ pariyādiyantī</hi>ti etassa khīṇāsavassa cittaṃ gahetvā ṭhātuṃ na sakkonti. Kilesā hi uppajjamānā cittaṃ gaṇhanti nāma. <hi rend="bold">Amissīkata</hi>nti amissakataṃ. Kilesā hi ārammaṇena saddhiṃ cittaṃ missaṃ karonti, tesaṃ abhāvā amissīkataṃ. <hi rend="bold">Ṭhita</hi>nti patiṭṭhitaṃ. <hi rend="bold">Āneñjappatta</hi>nti acalanappattaṃ. <hi rend="bold">Vayañcassānupassatī</hi>ti tassa cesa cittassa uppādampi vayampi passati. <hi rend="bold">Bhusā vātavuṭṭhī</hi>ti balavā vātakkhandho. <hi rend="bold">Neva naṃ saṅkampeyyā</hi>ti ekabhāgena cāletuṃ na sakkuṇeyya. <hi rend="bold">Na sampakampeyyā</hi>ti thūṇaṃ viya sabbabhāgato kampetuṃ na sakkuṇeyya. <hi rend="bold">Na sampavedheyyā</hi>ti vedhetvā pavedhetvā pātetuṃ na sakkuṇeyya.</p>

<p rend="bodytext"><hi rend="bold">Nekkhammaṃ adhimuttassā</hi>ti arahattaṃ paṭivijjhitvā ṭhitassa. Sesapadesupi arahattameva kathitaṃ. <hi rend="bold">Upādānakkhayassa cā</hi>ti upayogatthe sāmivacanaṃ. <hi rend="bold">Asammohañca cetaso</hi>ti cittassa ca asammohaṃ adhimuttassa. <hi rend="bold">Disvā āyatanuppāda</hi>nti āyatanānaṃ uppādañca vayañca disvā. <hi rend="bold">Sammā cittaṃ vimuccatī</hi>ti sammā hetunā nayena imāya vipassanāya paṭipattiyā phalasamāpattivasena cittaṃ vimuccati, nibbānārammaṇe adhimuccati. Atha vā iminā khīṇāsavassa pubbabhāgapaṭipadā kathitā. Tassa hi āyatanuppādaṃ disvā imāya vipassanāya adhigatassa ariyamaggassa ānubhāvena sabbakilesehi sammā cittaṃ vimuccati. Evaṃ <hi rend="bold">tassa sammā vimuttassa…pe… na vijjati</hi>. Tattha <hi rend="bold">santacittassā</hi>ti nibbutacittassa. Sesamettha uttānatthameva.</p>

<p rend="centre">Soṇassa pabbajjākathāvaṇṇanā niṭṭhitā.</p>

<p rend="subhead">Sabbanīlikādipaṭikkhepakathāvaṇṇanā</p>

<p rend="bodytext" n="246"><hi rend="paranum">246</hi><hi rend="dot">.</hi><hi rend="bold">Addāriṭṭhakavaṇṇā</hi>ti <pb ed="M" n="3.0294" /> abhinavāriṭṭhaphalavaṇṇā. Udakena tintakākapattavaṇṇātipi vadanti.</p>

<p rend="subhead">Ajjhārāme upāhanapaṭikkhepakathāvaṇṇanā</p>

<p rend="bodytext" n="248"><hi rend="paranum">248</hi><hi rend="dot">.</hi> Abhijīvanti <pb ed="V" n="3.0269" /> etenāti <hi rend="bold">abhijīvanikaṃ</hi>. Kintaṃ? Sippaṃ. Tenāha <hi rend="bold">‘‘yena sippenā’’</hi>tiādi.</p>

<p rend="subhead">Kaṭṭhapādukādipaṭikkhepakathāvaṇṇanā</p>

<p rend="bodytext" n="251"><hi rend="paranum">251</hi><hi rend="dot">.</hi><hi rend="bold">Uṇṇāhi katapādukā</hi>ti uṇṇālomamayakambalehi, uṇṇālomehi eva vā katapādukā. <hi rend="bold">Na, bhikkhave, gāvīnaṃ visāṇesu gahetabba</hi>ntiādīsu ‘‘mokkhādhippāyena visāṇādīsu gahetuṃ vaṭṭatī’’ti <hi rend="bold">gaṇṭhipadesu</hi> vuttaṃ.</p>

<p rend="subhead">Yānādipaṭikkhepakathāvaṇṇanā</p>

<p rend="bodytext" n="253"><hi rend="paranum">253</hi><hi rend="dot">.</hi><hi rend="bold">Anujānāmi, bhikkhave, purisayuttaṃ hatthavaṭṭaka</hi>nti ettha ‘‘anujānāmi, bhikkhave, purisayuttaṃ, anujānāmi, bhikkhave, hatthavaṭṭaka’’nti evaṃ paccekavākyaparisamāpanaṃ adhippetanti āha <hi rend="bold">‘‘purisayuttaṃ itthisārathi vā…pe… purisā vā, vaṭṭatiyevā’’</hi>ti. <hi rend="bold">Pīṭhakasivika</hi>nti pīṭhakayānaṃ. <hi rend="bold">Pāṭaṅki</hi>nti andolikāyetaṃ adhivacanaṃ.</p>

<p rend="subhead">Uccāsayanamahāsayanapaṭikkhepakathāvaṇṇanā</p>

<p rend="bodytext" n="254"><hi rend="paranum">254</hi><hi rend="dot">.</hi><hi rend="bold">Vāḷarūpānī</hi>ti āharimāni vāḷarūpāni. ‘‘Akappiyarūpākulo akappiyamañco pallaṅko’’ti <hi rend="bold">sārasamāse</hi> vuttaṃ. <hi rend="bold">‘‘Dīghalomako mahākojavo</hi>ti caturaṅgulādhikalomo kāḷakojavo. ‘‘Caturaṅgulādhikāni kira tassa lomānī’’ti vacanato caturaṅgulato heṭṭhā vaṭṭatīti vadanti. <hi rend="bold">Vānacitro uṇṇāmayattharaṇo</hi>ti bhitticchedādivasena vicitro uṇṇāmayattharaṇo. <hi rend="bold">Ghanapupphako uṇṇāmayattharaṇo</hi>ti uṇṇāmayalohitattharaṇo. <hi rend="bold">Pakatitūlikā</hi>ti rukkhatūlalatātūlapoṭakītūlasaṅkhātānaṃ tiṇṇaṃ tūlānaṃ aññatarapuṇṇā tūlikā. <hi rend="bold">‘‘Uddalomī</hi>ti <pb ed="M" n="3.0295" /> ubhatodasaṃ uṇṇāmayattharaṇaṃ. <hi rend="bold">Ekantalomī</hi>ti ekatodasaṃ uṇṇāmayattharaṇa’’nti <hi rend="bold">dīghanikāyaṭṭhakathāyaṃ</hi> (dī. ni. aṭṭha. 1.15) vuttaṃ, <hi rend="bold">sārasamāse</hi> pana ‘‘uddalomīti ekato uggatapupphaṃ. Ekantalomīti ubhato uggatapuppha’’nti vuttaṃ. <hi rend="bold">‘‘Koseyyakaṭṭissamaya</hi>nti koseyyakasaṭamaya’’nti <hi rend="bold">ācariyadhammapālattherena</hi> vuttaṃ. <hi rend="bold">Suddhakoseyya</hi>nti ratanaparisibbanarahitaṃ. <hi rend="bold">Dīghanikāyaṭṭhakathāyaṃ</hi> panettha ‘‘ṭhapetvā <pb ed="V" n="3.0270" /> tūlikaṃ sabbāneva gonakādīni ratanaparisibbitāni vaṭṭantī’’ti vuttaṃ. Tattha ‘‘ṭhapetvā tūlika’’nti etena ratanaparisibbanarahitāpi tūlikā na vaṭṭatīti dīpeti. ‘‘Ratanaparisibbitāni vaṭṭantī’’ti iminā pana yāni ratanaparisibbitāni, tāni bhūmattharaṇavasena yathānurūpaṃ mañcādīsu ca upanetuṃ vaṭṭatīti dīpitanti veditabbaṃ. Ettha ca vinayapariyāyaṃ patvā garuke ṭhātabbattā idha vuttanayenevettha vinicchayo veditabbo. Suttantikadesanāyaṃ pana gahaṭṭhānampi vasena vuttattā tesaṃ saṅgaṇhanatthaṃ ‘‘ṭhapetvā tūlikaṃ…pe… vaṭṭantī’’ti vuttanti apare.</p>

<p rend="bodytext"><hi rend="bold">Ajinacammehī</hi>ti ajinamigacammehi. Tāni kira cammāni sukhumatarāni, tasmā dupaṭṭatipaṭṭāni katvā sibbanti. Tena vuttaṃ <hi rend="bold">‘‘ajinapaveṇī’’</hi>ti. Uttaraṃ uparibhāgaṃ chādetīti <hi rend="bold">uttaracchado,</hi> vitānaṃ, tañca lohitavitānaṃ idhādhippetanti āha <hi rend="bold">‘‘uparibaddhena rattavitānenā’’</hi>ti. ‘‘Rattavitānesu ca kāsāvaṃ vaṭṭati, kusumbhādirattameva na vaṭṭatī’’ti <hi rend="bold">gaṇṭhipadesu</hi> vuttaṃ. <hi rend="bold">Mahāupadhāna</hi>nti pamāṇātikkantaṃ upadhānaṃ. Ettha ca kiñcāpi <hi rend="bold">dīghanikāyaṭṭhakathāyaṃ</hi> (dī. ni aṭṭha. 1.15) ‘‘alohitakāni dvepi vaṭṭantiyeva, tato uttari labhitvā aññesaṃ dātabbāni, dātuṃ asakkonto mañce tiriyaṃ attharitvā upari paccattharaṇaṃ datvā nipajjitumpi labhatī’’ti avisesena vuttaṃ, <hi rend="bold">senāsanakkhandhakavaṇṇanāyaṃ</hi> (cūḷava. aṭṭha. 297) pana ‘‘agilānassa sīsupadhānañca pādupadhānañcāti dvayameva vaṭṭati, gilānassa bimbohanāni santharitvā upari paccattharaṇaṃ datvā nipajjitumpi vaṭṭatī’’ti vuttattā gilānoyeva mañce tiriyaṃ attharitvā nipajjituṃ labhatīti veditabbaṃ.</p>

<p rend="centre">Uccāsayanamahāsayanapaṭikkhepakathāvaṇṇanā niṭṭhitā.</p>

<p rend="subhead">Gihivikatānuññātādikathāvaṇṇanā</p>

<p rend="bodytext" n="256"><hi rend="paranum">256</hi><hi rend="dot">.</hi><hi rend="bold">Abhinissāya</hi><pb ed="M" n="3.0296" /><hi rend="bold">nisīditu</hi>nti apassāya nisīdituṃ.</p>

<p rend="subhead">Soṇakuṭikaṇṇavatthukathāvaṇṇanā</p>

<p rend="bodytext" n="257"><hi rend="paranum">257</hi><hi rend="dot">.</hi><hi rend="bold">Papatake pabbate</hi>ti ettha ‘‘pavatte pabbate’’tipi paṭhanti, pavattanāmake pabbateti attho. <hi rend="bold">Soṇo upāsako</hi>tiādīsu (udā. aṭṭha. 46) nāmena soṇo nāma, tīhi saraṇagamanehi <pb ed="V" n="3.0271" /> upāsakattapaṭivedanena upāsako, koṭiagghanakassa kaṇṇapiḷandhanassa dhāraṇena ‘‘koṭikaṇṇo’’ti ca vattabbe ‘‘kuṭikaṇṇo’’ti evaṃ abhiññāto, na sukumārasoṇoti adhippāyo. Ayañhi āyasmato mahākaccānassa santike dhammaṃ sutvā sāsane abhippasanno saraṇesu ca sīlesu ca patiṭṭhito papatake pabbate chāyūdakasampanne ṭhāne vihāraṃ kāretvā theraṃ tattha vasāpetvā catūhi paccayehi upaṭṭhāti. Tena vuttaṃ <hi rend="bold">‘‘āyasmato mahākaccānassa upaṭṭhāko hotī’’</hi>ti.</p>

<p rend="bodytext">So kālena kālaṃ therassa upaṭṭhānaṃ gacchati, thero cassa dhammaṃ deseti, tena saṃvegabahulo dhammacariyāyaṃ ussāhajāto viharati. So ekadā satthena saddhiṃ vāṇijjatthāya ujjeniṃ gacchanto antarāmagge aṭaviyaṃ satthe niviṭṭhe rattiyaṃ janasambādhabhayena ekamantaṃ apakkamma niddaṃ upagañchi. Sattho paccūsavelāyaṃ uṭṭhāya gato, na ekopi soṇaṃ pabodhesi, sabbe vissaritvā agamiṃsu. So pabhātāya rattiyā pabujjhitvā uṭṭhāya kañci apassanto satthena gatamaggaṃ gahetvā sīghaṃ sīghaṃ gacchanto ekaṃ vaṭarukkhaṃ upagañchi. Tattha addasa ekaṃ mahākāyaṃ virūpadassanaṃ bībhacchaṃ purisaṃ aṭṭhito muttāni attano maṃsāni sayameva khādantaṃ, disvāna ‘‘kosi tva’’nti pucchi. Petosmi, bhanteti. Kasmā evaṃ karosīti? Attano pubbakammenāti. Kiṃ pana taṃ kammanti? Ahaṃ pubbe bhārukacchanagaravāsī kūṭavāṇijo hutvā paresaṃ santakaṃ vañcetvā khādiṃ, samaṇe ca bhikkhāya upagate ‘‘tumhākaṃ maṃsaṃ khādathā’’ti akkosiṃ, tena kammena etarahi imaṃ dukkhaṃ anubhavāmīti. Taṃ sutvā soṇo ativiya saṃvegaṃ paṭilabhi.</p>

<p rend="bodytext">Tato <pb ed="M" n="3.0297" /> paraṃ gacchanto mukhato paggharitakāḷalohite dve petadārake passitvā tatheva pucchi, tepissa attano kammaṃ kathesuṃ. Te kira bhārukacchanagare dārakakāle gandhavāṇijjāya jīvikaṃ kappentā attano mātari khīṇāsave nimantetvā bhojentiyā gehaṃ gantvā ‘‘amhākaṃ santakaṃ kasmā samaṇānaṃ desi, tayā dinnaṃ bhojanaṃ bhuñjanakasamaṇānaṃ mukhato kāḷalohitaṃ paggharatū’’ti akkosiṃsu. Te tena kammena niraye paccitvā tassa vipākāvasesena petayoniyaṃ nibbattitvā tadā imaṃ dukkhaṃ anubhavanti. Tampi sutvā soṇo ativiya saṃvegajāto ahosi.</p>

<p rend="bodytext">So ujjeniṃ gantvā taṃ karaṇīyaṃ tīretvā kuraragharaṃ paccāgato theraṃ upasaṅkamitvā katapaṭisanthāro tamatthaṃ ārocesi. Theropissa pavattinivattīsu ādīnavānisaṃse vibhāvento dhammaṃ <pb ed="V" n="3.0272" /> desesi. So theraṃ vanditvā gehaṃ gato sāyamāsaṃ bhuñjitvā sayanaṃ upagato thokaṃyeva niddāyitvā pabujjhitvā sayanatale nisajja yathāsutaṃ dhammaṃ paccavekkhituṃ āraddho. Tassa taṃ dhammaṃ paccavekkhato te ca petattabhāve anussarato saṃsāradukkhaṃ ativiya bhayānakaṃ hutvā upaṭṭhāsi, pabbajjāya cittaṃ nami. So vibhātāya rattiyā sarīrapaṭijagganaṃ katvā theraṃ upagantvā attano ajjhāsayaṃ ārocetvā pabbajjaṃ yāci. Tena vuttaṃ <hi rend="bold">‘‘atha kho soṇo upāsako…pe… pabbājetu maṃ, bhante, ayyo mahākaccāno’’</hi>ti.</p>

<p rend="bodytext">Tattha <hi rend="bold">yathā yathā</hi>tiādipadānaṃ ayaṃ saṅkhepattho – yena yena ākārena ayyo mahākaccāno dhammaṃ deseti ācikkhati paññapeti paṭṭhapeti vivarati vibhajati uttāniṃ karoti pakāseti, tena tena me upaparikkhato evaṃ hoti ‘‘yadetaṃ sikkhattayabrahmacariyaṃ ekampi divasaṃ akhaṇḍaṃ katvā carimakacittaṃ pāpetabbatāya <hi rend="bold">ekantaparipuṇṇaṃ,</hi> ekadivasampi kilesamalena amalīnaṃ katvā carimakacittaṃ pāpetabbatāya <hi rend="bold">ekantaparisuddhaṃ, saṅkhalikhitaṃ</hi> likhitasaṅkhasadisaṃ dhotasaṅkhasappaṭibhāgaṃ caritabbaṃ, idaṃ na sukaraṃ agāraṃ ajjhāvasatā agāramajjhe vasantena ekantaparipuṇṇaṃ…pe… caritu’’nti.</p>

<p rend="bodytext">Evaṃ attano parivitakkitaṃ soṇo upāsako therassa ārocetvā taṃ paṭipajjitukāmo <hi rend="bold">‘‘icchāmahaṃ bhante’’</hi>tiādimāha. Thero pana <pb ed="M" n="3.0298" /> ‘‘na tāvassa ñāṇaṃ paripākaṃ gata’’nti upadhāretvā ñāṇaparipākaṃ āgamayamāno <hi rend="bold">‘‘dukkaraṃ kho’’</hi>tiādinā pabbajjāchandaṃ nivāresi. Tattha <hi rend="bold">ekaseyya</hi>nti adutiyaseyyaṃ. Ettha ca seyyāsīsena ‘‘eko tiṭṭhati, eko gacchati, eko nisīdatī’’tiādinā nayena vuttaṃ catūsu iriyāpathesu kāyavivekaṃ dīpeti, na ekikā hutvā sayanamattaṃ. <hi rend="bold">Ekabhatta</hi>nti ‘‘ekabhattiko hoti rattūparato virato vikālabhojanā’’ti (dī. ni. 1.10, 194; ma. ni. 1.293 a. ni. 3.71) evaṃ vuttaṃ vikālabhojanā viratiṃ sandhāya vadati. <hi rend="bold">Brahmacariya</hi>nti methunaviratibrahmacariyaṃ, sikkhattayānuyogasaṅkhātaṃ sāsanabrahmacariyaṃ vā. <hi rend="bold">Iṅghā</hi>ti codanatthe nipāto. <hi rend="bold">Tatthevā</hi>ti geheyeva. <hi rend="bold">Buddhānaṃ sāsanaṃ anuyuñjā</hi>ti niccasīlauposathasīlaniyamādibhedaṃ pañcaṅgaṃ aṭṭhaṅgaṃ dasaṅgañca sīlaṃ tadanurūpañca samādhipaññābhāvanaṃ anuyuñja. Etañhi upāsakena pubbabhāge anuyuñjitabbaṃ buddhasāsanaṃ nāma. Tenāha <hi rend="bold">‘‘kālayuttaṃ ekaseyyaṃ ekabhattaṃ brahmacariya’’</hi>nti.</p>

<p rend="bodytext">Tattha <hi rend="bold">kālayutta</hi>nti cātuddasīpañcaddasīaṭṭhamīpāṭihārikapakkhasaṅkhātena kālena yuttaṃ, yathāvuttakāle vā tuyhaṃ anuyuñjantassa yuttaṃ patirūpaṃ sakkuṇeyyaṃ, na sabbakālaṃ sabbanti adhippāyo <pb ed="V" n="3.0273" />. Sabbametaṃ ñāṇassa aparipakkattā tassa kāmānaṃ duppahānatāya sammā paṭipattiyaṃ yogyaṃ kārāpetuṃ vadati, na pabbajjāchandaṃ nivāretuṃ. <hi rend="bold">Pabbajjābhisaṅkhāro</hi>ti pabbajituṃ ārambho ussāho. <hi rend="bold">Paṭippassambhī</hi>ti indriyānaṃ aparipakkattā saṃvegassa ca nātitikkhabhāvato vūpasami. Kiñcāpi paṭippassambhi, therena vuttavidhiṃ pana anutiṭṭhanto kālena kālaṃ theraṃ upasaṅkamitvā payirupāsanto dhammaṃ suṇāti. Tassa vuttanayeneva dutiyampi pabbajjāya cittaṃ uppajji, therassa ca ārocesi, dutiyampi thero paṭikkhipi. Tatiyavāre pana ñāṇassa paripakkabhāvaṃ ñatvā ‘‘idāni naṃ pabbājetuṃ kālo’’ti thero pabbājesi, pabbajitañca taṃ tīṇi saṃvaccharāni atikkamitvā gaṇaṃ pariyesitvā upasampādesi. Taṃ sandhāya vuttaṃ <hi rend="bold">‘‘dutiyampi kho soṇo…pe… upasampādesī’’</hi>ti.</p>

<p rend="bodytext">Tattha <hi rend="bold">appabhikkhuko</hi>ti katipayabhikkhuko. Tadā kira bhikkhū yebhuyyena majjhimadeseyeva vasiṃsu, tasmā tattha katipayā eva ahesuṃ <pb ed="M" n="3.0299" />. Te ca ekasmiṃ gāme eko, ekasmiṃ nigame dveti evaṃ visuṃ visuṃ vasiṃsu. <hi rend="bold">Kicchenā</hi>ti dukkhena. <hi rend="bold">Kasirenā</hi>ti āyāsena. <hi rend="bold">Tato tato</hi>ti tasmā tasmā gāmanigamādito. Therena hi katipaye bhikkhū ānetvā aññesu ānīyamānesu pubbe ānītā kenacideva karaṇīyena pakkamiṃsu, kañci kālaṃ āgametvā puna tesu ānīyamānesu itare pakkamiṃsu. Evaṃ punappunaṃ ānayanena sannipāto cireneva ahosi. Theropi tadā ekavihārī ahosi. Tena vuttaṃ <hi rend="bold">‘‘tiṇṇaṃ vassānaṃ…pe… sannipātāpetvā’’</hi>ti.</p>

<p rend="bodytext"><hi rend="bold">Vassaṃvutthassā</hi>ti vassaṃ upagantvā vusitavato. <hi rend="bold">Ediso ca ediso cā</hi>ti evarūpo ca evarūpo ca. ‘‘Evarūpāya nāma rūpakāyasampattiyā samannāgato, evarūpāya dhammakāyasampattiyā samannāgato’’ti <hi rend="bold">sutoyeva me so bhagavā. Na ca mayā sammukhā diṭṭho</hi>ti ettha pana puthujjanasaddhāya eva āyasmā soṇo bhagavantaṃ daṭṭhukāmo ahosi. Aparabhāge pana satthārā saddhiṃ ekagandhakuṭiyaṃ vasitvā paccūsasamayaṃ ajjhiṭṭho soḷasa aṭṭhakavaggiyāni satthu sammukhā aṭṭhiṃ katvā manasi katvā sabbaṃ cetasā samannāharitvā atthadhammapaṭisaṃvedī hutvā bhaṇanto dhammupasañhitapāmojjādimukhena samāhito sarabhaññapariyosāne vipassanaṃ paṭṭhapetvā saṅkhāre sammasanto anupubbena arahattaṃ pāpuṇi. Etadatthameva hissa bhagavatā attanā saddhiṃ ekagandhakuṭiyaṃ vāso āṇattoti vadanti.</p>

<p rend="bodytext">Keci panāhu ‘‘na ca mayā sammukhā diṭṭhoti idaṃ rūpakāyadassanameva sandhāya vuttaṃ. Āyasmā hi soṇo pabbajitvā therassa santike kammaṭṭhānaṃ gahetvā ghaṭento vāyamanto anupasampannova <pb ed="V" n="3.0274" /> sotāpanno hutvā upasampajjitvā ‘upāsakāpi sotāpannā honti, ahampi sotāpanno, kimettha citta’nti uparimaggatthāya vipassanaṃ vaḍḍhetvā antovasseyeva chaḷabhiñño hutvā visuddhipavāraṇāya pavāresi. Ariyasaccadassanena bhagavato dhammakāyo diṭṭho nāma hoti. Vuttañhetaṃ ‘yo kho, vakkali, dhammaṃ passati, so maṃ passatī’ti (saṃ. ni. 3.87). Tasmāssa dhammakāyadassanaṃ pageva siddhaṃ, pavāretvā pana rūpakāyaṃ daṭṭhukāmo ahosī’’ti.</p>

<p rend="bodytext"><hi rend="bold">Pāsādika</hi>ntiādipadānaṃ <pb ed="M" n="3.0300" /> attho aṭṭhakathāyameva vutto. Tattha <hi rend="bold">visūkāyikavipphanditāna</hi>nti paṭipakkhabhūtānaṃ diṭṭhicittavipphanditānanti attho. <hi rend="bold">Pāsādika</hi>nti (udā. aṭṭha. 10) vā dvattiṃsamahāpurisalakkhaṇaasītianubyañjanabyāmappabhāketumālālaṅkatāya samantapāsādikāya attano sarīrappabhāya sampattiyā rūpakāyadassanabyāvaṭassa janassa sabbabhāgato pasādāvahaṃ. <hi rend="bold">Pasādanīya</hi>nti dasabalacatuvesārajjachaasādhāraṇañāṇaaṭṭhārasaāveṇikabuddhadhammappabhutiaparimāṇaguṇagaṇasamannāgatāya dhammakāyasampattiyā parikkhakajanassa pasādanīyaṃ pasīditabbayuttaṃ pasādakaṃ vā. <hi rend="bold">Santindriya</hi>nti cakkhādipañcindriyalolatāvigamena vūpasantapañcindriyaṃ. <hi rend="bold">Santamānasa</hi>nti chaṭṭhassa manindriyassa nibbisevanabhāvūpagamanena vūpasantamānasaṃ. <hi rend="bold">Uttamadamathasamathaṃ anuppatta</hi>nti lokuttarapaññāvimutticetovimuttisaṅkhātaṃ uttamaṃ damathaṃ samathañca anuppatvā adhigantvā ṭhitaṃ. <hi rend="bold">Danta</hi>nti suparisuddhakāyasamācāratāya hatthapādakukkuccābhāvato davādiabhāvato ca kāyena dantaṃ. <hi rend="bold">Gutta</hi>nti suparisuddhavacīsamācāratāya niratthakavācābhāvato ravādiabhāvato ca vācāya guttaṃ. <hi rend="bold">Yatindriya</hi>nti suparisuddhamanosamācāratāya ariyiddhiyogena abyāvaṭaappaṭisaṅkhupekkhābhāvato ca manindriyavasena yatindriyaṃ. <hi rend="bold">Nāga</hi>nti chandādivasena agamanato, pahīnānaṃ rāgādikilesānaṃ apunāgamanato apaccāgamanato kassacipi āgussa sabbathāpi akaraṇato, punabbhavassa ca agamanatoti imehi kāraṇehi nāgaṃ. Ettha ca ‘‘pāsādika’’nti iminā rūpakāyena bhagavato pamāṇabhūtataṃ dīpeti, ‘‘pasādanīya’’nti iminā dhammakāyena. ‘‘Santindriya’’ntiādinā sesehi pamāṇabhūtataṃ dīpeti, tena catuppamāṇike lokasannivāse anavasesato sattānaṃ bhagavato pamāṇabhāvo pakāsitoti veditabbo. <hi rend="bold">Ekavihāre</hi>ti ekagandhakuṭiyaṃ. Gandhakuṭi hi idha ‘‘vihāro’’ti adhippeto. <hi rend="bold">Vatthu</hi>nti vasituṃ.</p>

<p rend="bodytext" n="258"><hi rend="paranum">258</hi><hi rend="dot">.</hi><hi rend="bold">Ajjhokāse vītināmetvā</hi>ti (udā. aṭṭha. 46) ajjhokāse nisajjāya vītināmetvā. ‘‘Yasmā bhagavā āyasmato soṇassa samāpattisamāpajjanena paṭisanthāraṃ karonto sāvakasādhāraṇā sabbā samāpattiyo <pb ed="M" n="3.0301" /> anulomapaṭilomaṃ samāpajjanto bahudeva rattiṃ ajjhokāse nisajjāya vītināmetvā pāde pakkhāletvā vihāraṃ pāvisi, tasmā āyasmāpi soṇo bhagavato adhippāyaṃ ñatvā tadanurūpaṃ sabbā tā samāpattiyo samāpajjanto bahudeva rattiṃ ajjhokāse <pb ed="V" n="3.0275" /> nisajjāya vītināmetvā pāde pakkhāletvā vihāraṃ pāvisī’’ti keci vadanti. Pavisitvā ca bhagavatā anuññāto cīvaraṃ tirokaraṇīyaṃ katvāpi bhagavato pādapasse nisajjāya vītināmesi. <hi rend="bold">Ajjhesī</hi>ti āṇāpesi. <hi rend="bold">Paṭibhātu taṃ bhikkhu dhammo bhāsitu</hi>nti bhikkhu tuyhaṃ dhammo bhāsituṃ upaṭṭhātu ñāṇamukhaṃ āgacchatu, yathāsutaṃ yathāpariyattaṃ dhammaṃ bhaṇāhīti attho.</p>

<p rend="bodytext"><hi rend="bold">Sabbāneva aṭṭhakavaggikānī</hi>ti aṭṭhakavaggabhūtāni <hi rend="bold">kāmasuttā</hi>dīni (mahāni. 1) soḷasa suttāni. <hi rend="bold">Sarena abhāsī</hi>ti suttussāraṇasarena abhāsi, sarabhaññavasena kathesīti attho. <hi rend="bold">Sarabhaññapariyosāne</hi>ti ussāraṇāvasāne. <hi rend="bold">Suggahitānī</hi>ti sammā uggahitāni. <hi rend="bold">Sumanasikatānī</hi>ti suṭṭhu manasi katāni. Ekacco uggahaṇakāle sammā uggahetvāpi pacchā sajjhāyādivasena manasikaraṇakāle byañjanāni vā micchā ropeti, padapaccābhaṭṭhaṃ vā karoti, na evamayaṃ. Iminā pana sammadeva yathuggahitaṃ manasi katāni. Tena vuttaṃ ‘‘sumanasikatānīti suṭṭhu manasi katānī’’ti. <hi rend="bold">Sūpadhāritānī</hi>ti atthatopi suṭṭhu upadhāritāni. Atthe hi suṭṭhu upadhārite sakkā pāḷi sammā ussāretuṃ. <hi rend="bold">Kalyāṇiyāpi vācāya samannāgato</hi>ti sithiladhanitādīnaṃ yathāvidhānaṃ vacanena parimaṇḍalapadabyañjanāya poriyā vācāya samannāgato. <hi rend="bold">Vissaṭṭhāyā</hi>ti vimuttāya. Etenassa vimuttavāditaṃ dasseti. <hi rend="bold">Anelagalāyā</hi>ti elaṃ vuccati doso, taṃ na paggharatīti anelagalā, tāya niddosāyāti attho. Atha vā <hi rend="bold">anelagalāyā</hi>ti anelāya ca agalāya ca, niddosāya agalitapadabyañjanāya aparihīnapadabyañjanāyāti attho. Tathā hi naṃ bhagavā ‘‘etadaggaṃ, bhikkhave, mama sāvakānaṃ bhikkhūnaṃ kalyāṇavākkaraṇānaṃ yadidaṃ soṇo kuṭikaṇṇo’’ti (a. ni. 1.198, 206) etadagge ṭhapesi. <hi rend="bold">Atthassa viññāpaniyā</hi>ti yathādhippetaṃ atthaṃ ñāpetuṃ samatthāya.</p>

<p rend="bodytext"><hi rend="bold">Kativasso</hi>ti <pb ed="M" n="3.0302" /> so kira majjhimavayassa tatiye koṭṭhāse ṭhito ākappasampanno ca paresaṃ ciratarapabbajito viya khāyati. Taṃ sandhāya bhagavā pucchīti keci, taṃ akāraṇaṃ. Evaṃ santaṃ samādhisukhaṃ anubhavituṃ yutto, ettakaṃ kālaṃ kasmā pamādaṃ āpannosīti pana anuyuñjituṃ satthā ‘‘kativassosī’’ti taṃ pucchi. Tenevāha <hi rend="bold">‘‘kissa pana tvaṃ bhikkhu evaṃ ciraṃ akāsī’’</hi>ti. Tattha <hi rend="bold">kissā</hi>ti kiṃkāraṇā. <hi rend="bold">Evaṃ ciraṃ akāsī</hi>ti evaṃ cirāyi, kena kāraṇena evaṃ cirakālaṃ pabbajjaṃ anupagantvā agāramajjhe vasīti attho. <hi rend="bold">Ciraṃ diṭṭho me</hi>ti cirena <pb ed="V" n="3.0276" /> cirakālena mayā diṭṭho. <hi rend="bold">Kāmesū</hi>ti vatthukāmesu kilesakāmesu ca. <hi rend="bold">Ādīnavo</hi>ti doso. <hi rend="bold">Apicā</hi>ti kāmesu ādīnave kenaci pakārena diṭṭhepi na tāvāhaṃ gharāvāsato nikkhamituṃ asakkhiṃ. Kasmā? <hi rend="bold">Sambādho gharāvāso,</hi> uccāvacehi kiccakaraṇīyehi samupabyūḷho agāriyabhāvo. Tenevāha <hi rend="bold">‘‘bahukicco bahukaraṇīyo’’</hi>ti.</p>

<p rend="bodytext"><hi rend="bold">Etamatthaṃ viditvā</hi>ti kāmesu yathābhūtaṃ ādīnavadassino cittaṃ cirāyitvāpi gharāvāse na pakkhandati, aññadatthu padumapalāse udakabindu viya vinivattatiyevāti etamatthaṃ sabbākārato viditvā. <hi rend="bold">Imaṃ udāna</hi>nti pavattiṃ nivattiñca sammadeva jānanto pavattiyaṃ taṃnimitte ca na kadācipi ramatīti idamatthadīpakaṃ imaṃ udānaṃ udānesi.</p>

<p rend="bodytext">Tattha <hi rend="bold">disvā ādīnavaṃ loke</hi>ti sabbasmimpi saṅkhāraloke ‘‘anicco dukkho vipariṇāmadhammo’’tiādīnavaṃ dosaṃ paññācakkhunā passitvā. Etena vipassanācāro kathito. <hi rend="bold">Ñatvā dhammaṃ nirūpadhi</hi>nti sabbūpadhipaṭinissaggattā nirupadhiṃ nibbānadhammaṃ yathābhūtaṃ ñatvā, nissaraṇavivekāsaṅkhatāmatasabhāvato maggañāṇena paṭivijjhitvā. ‘‘Disvā ñatvā’’ti imesaṃ padānaṃ ‘‘ghataṃ pivitvā balaṃ hoti, sīhaṃ disvā bhayaṃ hoti, paññāya cassa disvā āsavā parikkhīṇā hontī’’tiādīsu (ma. ni. 1.271) viya hetuatthatā daṭṭhabbā. <hi rend="bold">Ariyo na ramatī pāpe</hi>ti kilesehi ārakattā ariyo sappuriso aṇumattepi pāpe na ramati. Kasmā? <hi rend="bold">Pāpe na ramatī sucī</hi>ti suvisuddhakāyasamācārāditāya suci suddhapuggalo rājahaṃso viya uccāraṭṭhāne pāpe saṃkiliṭṭhadhamme na ramati nābhinandati. ‘‘Pāpo <pb ed="M" n="3.0303" /> na ramatī suci’’ntipi pāṭho, tassattho – pāpo puggalo suciṃ anavajjaṃ vodānadhammaṃ na ramati, aññadatthu gāmasūkarādayo viya uccāraṭṭhānaṃ asuciṃ saṃkilesadhammaṃyeva ramatīti paṭipakkhato desanaṃ parivatteti.</p>

<p rend="centre">Soṇakuṭikaṇṇavatthukathāvaṇṇanā niṭṭhitā.</p>

<p rend="bodytext" n="259"><hi rend="paranum">259</hi><hi rend="dot">.</hi><hi rend="bold">Kāḷasīho</hi>ti kāḷamukhavānarajāti. Sesamettha pāḷito aṭṭhakathāto ca suviññeyyamevāti.</p>

<p rend="centre">Cammakkhandhakavaṇṇanā niṭṭhitā.</p>
</body>
<back></back>
</text>
</TEI.2>