<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">2. Abhisamayasaṃyuttaṃ</p>

<p rend="subhead">1. Nakhasikhāsuttavaṇṇanā</p>

<p rend="bodytext" n="74"><hi rend="paranum">74</hi><hi rend="dot">.</hi><hi rend="bold">Sukhumā</hi>ti <pb ed="V" n="2.0110" /><pb ed="M" n="2.0127" /> taruṇā parittā kesaggamattabhāvato. Yathā kesā dīghaso dvaṅgulamattāya sabbasmiṃ kāle etappamāṇāva, na tacchindanaṃ, evaṃ nakhaggāpi kesaggamattāva, na tesaṃ chindanaṃ avaḍḍhanato. <hi rend="bold">Parato</hi>ti ‘‘sahassimaṃ satasahassima’’nti vuttaṭṭhāne. <hi rend="bold">Abhisametvā</hi>ti paṭivijjhitvā, tasmā abhisametāvino paṭividdhasaccassāti attho. Kāmaṃ purimapadaṃ dukkhakkhandhassa atītabhāvaṃ upādāyapi vattuṃ yuttaṃ. Puretaraṃyeva pana vuttabhāvaṃ upādāya vuttanti dassetuṃ <hi rend="bold">‘‘purimaṃ dukkhakkhandha’’</hi>ntiādi vuttaṃ. <hi rend="bold">Purimaṃ</hi> nāma pacchimaṃ apekkhitvā. Purimapacchimatā hi taṃ taṃ upādāya vuccatīti idhādhippetaṃ purimaṃ nīharitvā dassetuṃ <hi rend="bold">‘‘katamaṃ panā’’</hi>tiādi vuttaṃ. ‘‘Atītampi parikkhīṇa’’nti idhādhippetaṃ parikkhīṇameva vibhāvetuṃ <hi rend="bold">‘‘katamaṃ pana parikkhīṇa’’</hi>ntiādi vuttaṃ. Sotāpannassa dukkhakkhayo idha coditoti taṃ dassetuṃ <hi rend="bold">‘‘paṭhamamaggassa abhāvitattā uppajjeyyā’’</hi>ti vatvā idāni taṃ sarūpato dassetuṃ puna <hi rend="bold">‘‘katama’’</hi>ntiādi vuttaṃ. <hi rend="bold">Sattasu attabhāvesu yaṃ apāye uppajjeyya aṭṭhamaṃ paṭisandhiṃ ādiṃ katvā yattha katthaci</hi> apāyesu cāti yaṃ dukkhaṃ uppajjeyya, taṃ sabbaṃ parikkhīṇanti daṭṭhabbaṃ. <hi rend="bold">Assā</hi>ti sotāpannassa, yaṃ parimāṇaṃ, tato uddhañca upapātaṃ atthīti adhippāyo. Mahā attho guṇo mahattho, so etassa atthīti <hi rend="bold">mahatthiyo</hi> ka-kārassa ya-kāraṃ katvā. Tenāha <hi rend="bold">‘‘mahato atthassa nipphādako’’</hi>ti.</p>

<p rend="centre">Nakhasikhāsuttavaṇṇanā niṭṭhitā.</p>

<p rend="subhead">2. Pokkharaṇīsuttavaṇṇanā</p>

<p rend="bodytext" n="75"><hi rend="paranum">75</hi><hi rend="dot">.</hi><hi rend="bold">Ubbedhenā</hi>ti avavedhena adhodisatāya. Tenāha <hi rend="bold">‘‘gambhīratāyā’’</hi>ti.</p>

<p rend="centre">Pokkharaṇīsuttavaṇṇanā niṭṭhitā.</p>

<p rend="subhead">3. Saṃbhejjaudakasuttādivaṇṇanā</p>

<p rend="bodytext" n="76-77"><hi rend="paranum">76-77</hi><hi rend="dot">.</hi><hi rend="bold">Sambhijjaṭṭhāne</hi>ti <pb ed="V" n="2.0111" /><pb ed="M" n="2.0128" /> sambhijjasamodhānagataṭṭhāne. <hi rend="bold">Samenti</hi> sametā honti. Tenāha <hi rend="bold">‘‘samāgacchantī’’</hi>ti. Pāḷiyaṃ vibhattilopena niddesoti tamatthaṃ dassento <hi rend="bold">‘‘tīṇi vā’’</hi>ti āha. Sambhijjati missībhāvaṃ gacchati etthāti sambhejjaṃ, missitaṭṭhānaṃ. Tattha udakaṃ <hi rend="bold">sambhejjaudakaṃ</hi>. Tenāha <hi rend="bold">‘‘sambhinnaṭṭhāne udaka’’</hi>nti.</p>

<p rend="centre">Saṃbhejjaudakasuttādivaṇṇanā niṭṭhitā.</p>

<p rend="subhead">4. Pathavīsuttādivaṇṇanā</p>

<p rend="bodytext" n="78-84"><hi rend="paranum">78-84</hi><hi rend="dot">.</hi><hi rend="bold">Cakkavāḷabbhantarāyā</hi>ti cakkavāḷapabbatassa antogadhāya.</p>

<p rend="bodytext"><hi rend="bold">Chaṭṭhādīsu vuttanayenevā</hi>ti idha chaṭṭhasuttādīsu paṭhamasuttādīsu vuttanayenevāti attho veditabbo visesābhāvato.</p>

<p rend="bodytext"><hi rend="bold">Pariyosāne</hi>ti imassa abhisamayasaṃyuttassa osānaṭṭhāne. <hi rend="bold">Aññatitthiyasamaṇabrāhmaṇaparibbājakāna</hi>nti aññatitthiyānaṃ. <hi rend="bold">Guṇādhigamo</hi>ti jhānābhiññāsahito guṇādhigamo. <hi rend="bold">Satabhāgampi…pe… na upagacchati</hi> saccapaṭivedhassa mahānubhāvattā. Tenāha bhagavā paccakkhasabbadhammo ‘‘evaṃ mahādhigamo, bhikkhave, diṭṭhisampanno puggalo evaṃ mahābhiñño’’ti.</p>

<p rend="centre">Pathavīsuttādivaṇṇanā niṭṭhitā.</p>

<p rend="centre">Sāratthappakāsiniyā saṃyuttanikāya-aṭṭhakathāya</p>

<p rend="centre">Abhisamayasaṃyuttavaṇṇanāya līnatthappakāsanā samattā.</p>
</body>
<back></back>
</text>
</TEI.2>