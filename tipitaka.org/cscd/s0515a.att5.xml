<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">5. Paramaṭṭhakasuttaniddesavaṇṇanā</p>

<p rend="bodytext" n="31"><hi rend="paranum">31</hi><hi rend="dot">.</hi> Pañcame <pb ed="V" n="0.0189" /><pb ed="P" n="1.0239" /> paramaṭṭhakasutte <hi rend="bold">paramanti diṭṭhīsu paribbasāno</hi>ti idaṃ paramanti gahetvā sakāya sakāya diṭṭhiyā vasamāno. <hi rend="bold">Yaduttariṃ kurute</hi>ti yaṃ attano satthārādiṃ seṭṭhaṃ karoti. <hi rend="bold">Hīnāti aññe tato sabbamāhā</hi>ti taṃ attano satthārādiṃ ṭhapetvā tato aññe sabbe ‘‘hīnā ime’’ti āha. <hi rend="bold">Tasmā vivādāni avītivatto</hi>ti tena kāraṇena so diṭṭhikalahe avītivattova hoti.</p>

<p rend="bodytext"><hi rend="bold">Vasantī</hi>ti paṭhamuppannadiṭṭhivasena vasanti. <hi rend="bold">Pavasantī</hi>ti pavisitvā vasanti. <hi rend="bold">Āvasantī</hi>ti visesena vasanti. <hi rend="bold">Parivasantī</hi>ti sabbabhāgena vasanti. Taṃ upamāya sādhento <hi rend="bold">‘‘yathā āgārikā vā’’</hi>tiādimāha. <hi rend="bold">Āgārikā vā</hi>ti gharasāmikā. <hi rend="bold">Gharesu vasantī</hi>ti attano gharesu āsaṅkavirahitā hutvā nivasanti. <hi rend="bold">Sāpattikā vā</hi>ti āpattibahulā. <hi rend="bold">Sakilesā vā</hi>ti <pb ed="M" n="0.0208" /> rāgādikilesabahulā. <hi rend="bold">Uttariṃ karotī</hi>ti atirekaṃ karoti. <hi rend="bold">Ayaṃ satthā sabbaññū</hi>ti ‘ayaṃ amhākaṃ satthā sabbaṃ jānāti’.</p>

<p rend="bodytext"><hi rend="bold">Sabbe parappavāde khipatī</hi>ti sabbā paraladdhiyo chaḍḍeti. <hi rend="bold">Ukkhipatī</hi>ti nīharati. <hi rend="bold">Parikkhipatī</hi>ti parammukhe karoti. <hi rend="bold">Diṭṭhimedhagānī</hi>ti diṭṭhivihesakāni.</p>

<p rend="bodytext" n="32"><hi rend="paranum">32</hi><hi rend="dot">.</hi> Dutiyagāthāyattho – evaṃ avītivatto ca <hi rend="bold">yaṃ diṭṭhe sute sīlavate mute</hi>ti etesu catūsu vatthūsu uppannadiṭṭhisaṅkhāte <hi rend="bold">attani</hi> pubbe vuttappakāraṃ <hi rend="bold">ānisaṃsaṃ passati, tadeva so tattha</hi> sakāya diṭṭhiyā ānisaṃsaṃ ‘‘idaṃ seṭṭha’’nti abhinivisitvā <hi rend="bold">aññaṃ sabbaṃ</hi> parasatthārādikaṃ <hi rend="bold">nihīnato passati</hi>.</p>

<p rend="bodytext"><hi rend="bold">Dve ānisaṃse passatī</hi>ti dve guṇe oloketi. <hi rend="bold">Diṭṭhadhammikañcā</hi>ti <pb ed="P" n="1.0240" /> diṭṭhe paccakkhe attabhāve <pb ed="V" n="0.0190" /> vipaccanakaraṇaṃ. <hi rend="bold">Samparāyikañcā</hi>ti paraloke paṭilabhitabbaguṇañca. <hi rend="bold">Yaṃdiṭṭhiko satthā</hi>ti yaṃladdhiko titthāyatanasāmiko. <hi rend="bold">Alaṃ nāgattāya vā</hi>ti nāgarājabhāvāya vā pariyattaṃ. <hi rend="bold">Supaṇṇattā</hi>dīsupi eseva nayo. <hi rend="bold">Devattāya vā</hi>ti sammutidevādibhāvāya. <hi rend="bold">Āyatiṃ phalapāṭikaṅkhī hotī</hi>ti anāgate vipākaphalaṃ patthayāno hoti. <hi rend="bold">Diṭṭhasuddhiyāpi dve ānisaṃse passatī</hi>ti cakkhuviññāṇena diṭṭharūpāyatanassa vasena suddhiyā hetuttāpi attano gahitagahaṇena dve guṇe oloketi. <hi rend="bold">Sutasuddhiyā</hi>dīsupi eseva nayo.</p>

<p rend="bodytext" n="33"><hi rend="paranum">33</hi><hi rend="dot">.</hi> Tatiyagāthāyattho – evaṃ passato ca <hi rend="bold">yaṃ</hi> attano satthārādiṃ <hi rend="bold">nissito aññaṃ</hi> parasatthārādiṃ <hi rend="bold">hīnaṃ passati, taṃ</hi> pana dassanaṃ <hi rend="bold">gantha</hi>meva <hi rend="bold">kusalā vadanti,</hi> bandhananti vuttaṃ hoti. Yasmā etadeva, <hi rend="bold">tasmā hi diṭṭhaṃ va sutaṃ mutaṃ vā, sīlabbataṃ bhikkhu na nissayeyya,</hi> nābhiniveseyyāti vuttaṃ hoti.</p>

<p rend="bodytext"><hi rend="bold">Kusalā</hi>ti khandhādijānane chekā. <hi rend="bold">Khandhakusalā</hi>ti rūpādīsu pañcasu khandhesu kusalā. <hi rend="bold">Dhātuāyatanapaṭiccasamuppādasatipaṭṭhānasammappadhānaiddhipādaindriyabalabojjhaṅgamaggaphalanibbānesu</hi>pi eseva nayo. Tattha <hi rend="bold">maggakusalā</hi>ti catūsu maggesu. <hi rend="bold">Phalakusalā</hi>ti catūsu phalesu. <hi rend="bold">Nibbānakusalā</hi>ti duvidhe nibbāne chekā. <hi rend="bold">Te kusalā</hi>ti te etesu vuttappakāresu <pb ed="M" n="0.0209" /> chekā. <hi rend="bold">Evaṃ vadantī</hi>ti evaṃ kathenti. <hi rend="bold">Gantho eso</hi>ti passato ca attano satthārādinissitañca aññaṃ parasatthārādiṃ hīnato dassanañca gantho bandhano esoti vadanti. <hi rend="bold">Lagganaṃ eta</hi>nti etaṃ vuttappakāraṃ nāgadante laggitaṃ viya adholambanaṃ. <hi rend="bold">Bandhanaṃ eta</hi>nti nicchindituṃ dukkhaṭṭhena saṅkhalikādibandhanaṃ <pb ed="P" n="1.0241" /> viya etaṃ bandhanaṃ. <hi rend="bold">Palibodho eso</hi>ti saṃsārato nikkhamituṃ appadānaṭṭhena eso palibodho.</p>

<p rend="bodytext" n="34"><hi rend="paranum">34</hi><hi rend="dot">.</hi> Catutthagāthāyattho – na kevalaṃ diṭṭhasutādīsu na nissayeyya, apica kho pana asañjātaṃ uparūpari <hi rend="bold">diṭṭhimpi lokasmiṃ na kappayeyya,</hi> na janeyyāti vuttaṃ hoti. Kīdisaṃ? <hi rend="bold">Ñāṇena vā sīlavatena vāpi,</hi> samāpattiñāṇādiñāṇena vā sīlavatena vā yā kappiyati, etaṃ diṭṭhiṃ na kappeyya. Na kevalañca diṭṭhiṃ na kappayeyya, apica kho pana mānenapi jātiādīhi vatthūhi <hi rend="bold">samoti attānamanūpaneyya, hīno na maññetha visesi vāpī</hi>ti.</p>

<p rend="bodytext"><hi rend="bold">Aṭṭhasamāpattiñāṇena vā</hi>ti paṭhamajjhānādīnaṃ aṭṭhannaṃ samāpattīnaṃ sampayuttapaññāya vā. <hi rend="bold">Pañcābhiññāñāṇena vā</hi>ti lokiyānaṃ pañcannaṃ abhiññānaṃ sampayuttapaññāya vā. <hi rend="bold">Micchāñāṇena vā</hi>ti <pb ed="V" n="0.0191" /> viparītasabhāvena pavattāya paññāya amutte muttaṃ passāti evaṃ uppannena micchāñāṇena vā.</p>

<p rend="bodytext" n="35"><hi rend="paranum">35</hi><hi rend="dot">.</hi> Pañcamagāthāyattho – evañhi diṭṭhiṃ akappento amaññamāno ca <hi rend="bold">attaṃ pahāya anupādiyāno</hi> yaṃ pubbe gahitaṃ, taṃ pahāya paraṃ aggaṇhanto tasmimpi vuttappakāre ñāṇe duvidhaṃ <hi rend="bold">nissayaṃ no karoti,</hi> akaronto ca <hi rend="bold">sa ve viyattesu</hi> nānādiṭṭhivasena bhinnesu sattesu <hi rend="bold">na vaggasārī</hi> chandādivasena agacchanadhammo hutvā dvāsaṭṭhiyā diṭṭhīsu <hi rend="bold">kiñci diṭṭhiṃ na pacceti,</hi> na paccāgacchatīti vuttaṃ hoti.</p>

<p rend="bodytext"><hi rend="bold">Catūhi upādānehī</hi>ti kāmupādānādīhi catūhi bhusaṃ gahaṇehi <hi rend="bold">sa ve viyattesū</hi>ti so puggalo nicchitesu. <hi rend="bold">Bhinnesū</hi>ti dvidhā bhinnesu.</p>

<p rend="bodytext" n="36"><hi rend="paranum">36</hi><hi rend="dot">.</hi> Idāni yo so imāya gāthāya vutto khīṇāsavo, tassa vaṇṇabhaṇanatthaṃ <hi rend="bold">‘‘yassūbhayante’’</hi>tiādikā tisso gāthāyo āha. Tattha paṭhamagāthāya <hi rend="bold">yassūbhayante</hi>ti pubbe vutte phassādibhede. <hi rend="bold">Paṇidhī</hi>ti <pb ed="M" n="0.0210" /> taṇhā. <hi rend="bold">Bhavābhavāyā</hi>ti punappunabhavāya <pb ed="P" n="1.0242" />. <hi rend="bold">Idha vā huraṃ vā</hi>ti sakattabhāvādibhede idha vā parattabhāvādibhede parattha vā.</p>

<p rend="bodytext"><hi rend="bold">Phasso eko anto</hi>ti cakkhusamphassādiko eko koṭṭhāso. <hi rend="bold">Phassasamudayo</hi>ti vatthārammaṇo. Yato samudeti uppajjati, so samudayo. <hi rend="bold">Dutiyo anto</hi>ti dutiyo koṭṭhāso. <hi rend="bold">Atīta</hi>nti ati itaṃ atītaṃ, atikkantanti vuttaṃ hoti. <hi rend="bold">Anāgata</hi>nti na āgataṃ, anuppannanti vuttaṃ hoti. <hi rend="bold">Sukhā vedanā</hi>dayo visabhāgavasena. <hi rend="bold">Nāmarūpa</hi>dukaṃ namanaruppanavasena. <hi rend="bold">Ajjhattikā</hi>dayo ajjhattabāhiravasena. <hi rend="bold">Sakkāyā</hi>dayo khandhapañcakānaṃ pavattisamudayavasena vuttāti veditabbā.</p>

<p rend="bodytext"><hi rend="bold">Sakattabhāvo</hi>ti attano attabhāvo. <hi rend="bold">Parattabhāvo</hi>ti parassa attabhāvo.</p>

<p rend="bodytext" n="37"><hi rend="paranum">37</hi><hi rend="dot">.</hi> Dutiyagāthāya <hi rend="bold">diṭṭhe vā</hi>ti diṭṭhasuddhiyā vā. Esa nayo <hi rend="bold">sutā</hi>dīsu. <hi rend="bold">Saññā</hi>ti saññāsamuṭṭhāpikā diṭṭhi.</p>

<p rend="bodytext"><hi rend="bold">Aparāmasanta</hi>nti <pb ed="V" n="0.0192" /> taṇhāmānadiṭṭhīhi na parāmasantaṃ. <hi rend="bold">Anabhinivesanta</hi>nti teheva anabhinivisantaṃ.</p>

<p rend="bodytext"><hi rend="bold">‘‘Vinibaddho’’ti vā</hi>ti mānena vinibaddhoti vā. <hi rend="bold">‘‘Parāmaṭṭho’’ti vā</hi>ti parato niccasukhasubhādīhi parāmaṭṭhoti vā. <hi rend="bold">Vikkhepagato</hi>ti uddhaccavasena. <hi rend="bold">Aniṭṭhaṅgato</hi>ti vicikicchāvasena. <hi rend="bold">Thāmagato</hi>ti anusayavasena. <hi rend="bold">Gatiyā</hi>ti gantabbavasena.</p>

<p rend="bodytext" n="38"><hi rend="paranum">38</hi><hi rend="dot">.</hi> Tatiyagāthāya <hi rend="bold">dhammāpi tesaṃ na paṭicchitāse</hi>ti dvāsaṭṭhidiṭṭhigatadhammāpi tesaṃ ‘‘idameva saccaṃ, moghamañña’’nti (udā. 54) evaṃ na paṭicchitā. <hi rend="bold">Pāraṅgato na pacceti tādī</hi>ti nibbānapāraṃ gato tena tena maggena pahīne kilese puna nāgacchati pañcahi ca ākārehi tādī hotīti. Sesaṃ pākaṭameva.</p>

<p rend="bodytext"><hi rend="bold">Vīsativatthukā sakkāyadiṭṭhī</hi>ti ‘‘rūpaṃ attato samanupassatī’’tiādinā (paṭi. ma. 1.132) nayena ekekasmiṃ khandhe catūhi catūhi ākārehi pañcakkhandhe patiṭṭhaṃ katvā pavattā vijjamāne kāye diṭṭhi. <hi rend="bold">Dasavatthukā</hi><pb ed="P" n="1.0243" /><hi rend="bold">micchādiṭṭhī</hi>ti ‘‘natthi <pb ed="M" n="0.0211" /> dinna’’ntiādinayappavattā (dha. sa. 1221) diṭṭhi. <hi rend="bold">Antaggāhikādiṭṭhī</hi>ti ‘‘sassato loko idameva saccaṃ, moghamañña’’ntiādinayappavattā (ma. ni. 3.27) ekekaṃ antaṃ atthīti gahetvā pavattā diṭṭhi. <hi rend="bold">Yā evarūpā diṭṭhī</hi>ti idāni vuccamānānaṃ ekūnavīsapadānaṃ sādhāraṇaṃ mūlapadaṃ. Yā diṭṭhi, tadeva <hi rend="bold">diṭṭhigataṃ;</hi> yā diṭṭhi, tadeva <hi rend="bold">diṭṭhigahana</hi>nti sabbesaṃ sambandho kātabbo. Yā ayāthāvadassanaṭṭhena diṭṭhi, tadeva diṭṭhīsu gataṃ dassanaṃ dvāsaṭṭhidiṭṭhiyā antogatattāti <hi rend="bold">diṭṭhigataṃ</hi>. Heṭṭhāpissa attho vuttoyeva.</p>

<p rend="bodytext">Dvinnaṃ antānaṃ ekantagatattātipi <hi rend="bold">diṭṭhigataṃ</hi>. Tattha <hi rend="bold">sassato</hi>ti nicco. <hi rend="bold">Loko</hi>ti attā. ‘‘Idha sarīraṃyeva nassati, attā pana idha parattha ca soyevā’’ti maññanti. So hi sāmaññeva āloketīti katvā lokoti maññati. <hi rend="bold">Asassato</hi>ti anicco. Attā sarīreneva saha nassatīti maññanti. <hi rend="bold">Antavā</hi>ti paritte kasiṇe jhānaṃ uppādetvā taṃ parittakasiṇārammaṇaṃ cetanaṃ ‘‘sapariyanto attā’’ti maññanti. <hi rend="bold">Ananta vā</hi>ti na antavā appamāṇe kasiṇe jhānaṃ uppādetvā taṃ appamāṇakasiṇārammaṇaṃ cetanaṃ ‘‘apariyanto attā’’ti maññanti. <hi rend="bold">Taṃ jīvaṃ taṃ sarīra</hi>nti jīvo ca sarīrañca taṃyeva. Jīvoti attā, liṅgavipallāsena napuṃsakavacanaṃ kataṃ. <hi rend="bold">Sarīra</hi>nti rāsaṭṭhena khandhapañcakaṃ. <hi rend="bold">Aññaṃ jīvaṃ aññaṃ sarīra</hi>nti añño jīvo aññaṃ khandhapañcakaṃ <pb ed="V" n="0.0193" />. <hi rend="bold">Hoti tathāgato paraṃ maraṇā</hi>ti khandhā idheva vinassanti, satto maraṇato paraṃ hoti vijjati na nassati, <hi rend="bold">tathāgato</hi>ti cetaṃ sattādhivacananti. Keci pana <hi rend="bold">‘‘tathāgato</hi>ti arahā’’ti vadanti. Ime <hi rend="bold">na hotī</hi>ti pakkhe dosaṃ disvā evaṃ gaṇhanti. <hi rend="bold">Na hoti tathāgato paraṃ maraṇā</hi>ti khandhāpi idheva nassanti <pb ed="P" n="1.0244" />, tathāgato ca maraṇato paraṃ na hoti ucchijjati. Ime <hi rend="bold">hotī</hi>ti pakkhe dosaṃ disvā evaṃ gaṇhanti. <hi rend="bold">Hoti ca na ca hotī</hi>ti ime ekekapakkhapariggahe dosaṃ disvā ubhayapakkhaṃ gaṇhanti. <hi rend="bold">Neva hoti na na hotī</hi>ti ime ubhayapakkhapariggahe ubhayadosāpattiṃ disvā ‘‘hoti ca na hotī’’ti ca ‘‘neva hoti na na hotī’’ti ca amarāvikkhepapakkhaṃ gaṇhanti.</p>

<p rend="bodytext">Ayaṃ panettha aṭṭhakathānayo (paṭi. ma. aṭṭha. 2.1.113) – ‘‘sassato loko’’ti vātiādīhi dasahākārehi diṭṭhipabhedova vutto. Tattha <hi rend="bold">sassato</hi><hi rend="bold">loko</hi>ti <pb ed="M" n="0.0212" /> ca khandhapañcakaṃ lokoti gahetvā ‘‘ayaṃ loko nicco dhuvo sabbakāliko’’ti gaṇhantassa sassatanti gahaṇākārappavattā diṭṭhi. <hi rend="bold">Asassato</hi>ti tameva lokaṃ ‘‘ucchijjati vinassatī’’ti gaṇhantassa ucchedaggahaṇākārappavattā diṭṭhi. <hi rend="bold">Antavā</hi>ti parittakasiṇalābhino suppamatte vā sarāvamatte vā kasiṇe samāpannassa antosamāpattiyaṃ pavattitarūpārūpadhamme ‘‘loko’’ti ca kasiṇaparicchedantena ‘‘antavā’’ti ca gaṇhantassa ‘‘antavā loko’’ti gahaṇākārappavattā diṭṭhi. Sā sassatadiṭṭhipi hoti ucchedadiṭṭhipi. Vipulakasiṇalābhino pana tasmiṃ kasiṇe samāpannassa antosamāpattiyaṃ pavattitarūpārūpadhamme ‘‘loko’’ti ca kasiṇaparicchedantena ca ‘‘ananto’’ti gaṇhantassa ‘‘anantavā loko’’ti gahaṇākārappavattā diṭṭhi. Sā sassatadiṭṭhi hoti, ucchedadiṭṭhipi. <hi rend="bold">Taṃ jīvaṃ taṃ sarīra</hi>nti bhedanadhammassa sarīrasseva ‘‘jīva’’nti gahitattā ‘‘sarīre ucchijjamāne jīvampi ucchijjatī’’ti ucchedaggahaṇākārappavattā diṭṭhi. Dutiyapadena sarīrato aññassa jīvassa gahitattā ‘‘sarīre ca ucchijjamānepi jīvaṃ na ucchijjatī’’ti sassatagahaṇākārappavattā diṭṭhi. <hi rend="bold">Hoti tathāgato</hi>tiādīsu ‘‘satto tathāgato nāma, so paraṃ maraṇā hotī’’ti gaṇhato paṭhamā sassatadiṭṭhi. ‘‘Na hotī’’ti gaṇhato dutiyā ucchedadiṭṭhi. ‘‘Hoti ca na ca hotī’’ti gaṇhato tatiyā ekaccasassatadiṭṭhi. ‘‘Neva hoti na na hotī’’ti gaṇhato catutthā amarāvikkhepadiṭṭhīti vuttappakārā dasavidhā diṭṭhi. Yathāyogaṃ bhavadiṭṭhi ca vibhavadiṭṭhi cāti dvidhā hoti. Tāsu ekāpi tesaṃ khīṇāsavānaṃ na paṭicchitāti attho.</p>

<p rend="bodytext"><hi rend="bold">Ye kilesā</hi>ti ye kilesā <hi rend="bold">sotāpattimaggena pahīnā,</hi> te kilese <pb ed="P" n="1.0245" />. <hi rend="bold">Na punetī</hi>ti na puna eti <pb ed="V" n="0.0194" />. <hi rend="bold">Na paccetī</hi>ti puna nibbattetvā na paṭieti, <hi rend="bold">na paccāgacchatī</hi>ti paccabhave nāgacchati. <hi rend="bold">Pañcahākārehi tādī</hi>ti pañcahi kāraṇehi koṭṭhāsehi vā sadiso. <hi rend="bold">Iṭṭhāniṭṭhe tādī</hi>ti iṭṭhārammaṇe ca aniṭṭhārammaṇe ca anunayapaṭighaṃ muñcitvā ṭhitattā dvīsu sadiso. <hi rend="bold">Cattāvī</hi>ti kilese cajitavā. <hi rend="bold">Tiṇṇāvī</hi>ti saṃsāraṃ atikkamitavā. <hi rend="bold">Muttāvī</hi>ti rāgādito muttavā. <hi rend="bold">Taṃniddesā tādī</hi>ti tena tena sīlasaddhādinā niddisitvā niddisitvā kathetabbato sadiso.</p>

<p rend="bodytext">Taṃ <pb ed="M" n="0.0213" /> pañcavidhaṃ vitthāretvā kathetukāmo <hi rend="bold">‘‘kathaṃ arahā iṭṭhāniṭṭhe tādī’’</hi>tiādimāha. Tattha <hi rend="bold">lābhepī</hi>ti catunnaṃ paccayānaṃ lābhepi. <hi rend="bold">Alābhepī</hi>ti tesaṃ alābhepi. <hi rend="bold">Yasepī</hi>ti parivārepi. <hi rend="bold">Ayasepī</hi>ti parivāravipattiyāpi. <hi rend="bold">Pasaṃsāyapī</hi>ti vaṇṇabhaṇanāyapi. <hi rend="bold">Nindāyapī</hi>ti garahāyapi. <hi rend="bold">Sukhepī</hi>ti kāyikasukhepi. <hi rend="bold">Dukkhepī</hi>ti kāyikadukkhepi. <hi rend="bold">Ekañce bāhaṃ gandhena limpeyyu</hi>nti sace ekaṃ bāhaṃ catujātiyagandhena lepaṃ uparūpari dadeyyuṃ. <hi rend="bold">Vāsiyā taccheyyu</hi>nti yadi ekaṃ bāhaṃ vaḍḍhakī vāsiyā tacchetvā tacchetvā tanuṃ kareyyuṃ. <hi rend="bold">Amusmiṃ natthi rāgo</hi>ti amusmiṃ gandhalepane sineho natthi na saṃvijjati. <hi rend="bold">Amusmiṃ natthi paṭigha</hi>nti amusmiṃ vāsiyā tacchane paṭihananasaṅkhātaṃ paṭighaṃ kopaṃ natthi na saṃvijjati. <hi rend="bold">Anunayapaṭighavippahīno</hi>ti sinehañca kopañca pajahitvā ṭhito. <hi rend="bold">Ugghātinighātivītivatto</hi>ti anunayavasena anuggahañca paṭighavasena niggahañca atikkamitvā ṭhito. <hi rend="bold">Anurodhavirodhasamatikkanto</hi>ti anunayañca paṭighañca sammā atikkanto.</p>

<p rend="bodytext"><hi rend="bold">Sīle satī</hi>ti sīle saṃvijjamāne. <hi rend="bold">Sīlavā</hi>ti sīlasampanno. Tena niddesaṃ kathanaṃ labhatīti <hi rend="bold">tādī. Saddhāya sati saddho</hi>ti evamādīsupi eseva nayo.</p>

<p rend="centre">Saddhammappajjotikāya mahāniddesaṭṭhakathāya</p>

<p rend="centre">Paramaṭṭhakasuttaniddesavaṇṇanā niṭṭhitā.</p>
</body>
<back></back>
</text>
</TEI.2>