<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">15. Cattālīsanipāto</p>

<p rend="subhead">1. Isidāsītherīgāthāvaṇṇanā</p>

<p rend="bodytext">Cattālīsanipāte <pb ed="M" n="0.0267" /><pb ed="V" n="0.0283" /><hi rend="bold">nagaramhi kusumanāme</hi>tiādikā isidāsiyā theriyā gāthā. Ayampi purimabuddhesu katādhikārā tattha tattha bhave purisattabhāve ṭhatvā vivaṭṭūpanissayaṃ kusalaṃ upacinantī carimabhavato sattame bhave akalyāṇasannissayena paradārikakammaṃ katvā, kāyassa bhedā niraye nibbattitvā tattha bahūni vassasatāni niraye paccitvā, tato cutā tīsu jātīsu tiracchānayoniyaṃ nibbattitvā tato cutā dāsiyā kucchismiṃ napuṃsako hutvā nibbatti. Tato pana cutā ekassa daliddassa sākaṭikassa dhītā hutvā nibbatti. Taṃ vayappattaṃ giridāso nāma aññatarassa satthavāhassa putto attano bhariyaṃ katvā gehaṃ ānesi. Tassa ca bhariyā atthi sīlavatī kalyāṇadhammā. Tassaṃ issāpakatā sāmino tassā viddesanakammaṃ akāsi. Sā tattha yāvajīvaṃ ṭhatvā kāyassa bhedā imasmiṃ buddhuppāde ujjeniyaṃ kulapadesasīlācārādiguṇehi abhisammatassa vibhavasampannassa <pb ed="P" n="0.0261" /> seṭṭhissa dhītā hutvā nibbatti, <hi rend="bold">isidāsī</hi>tissā nāmaṃ ahosi.</p>

<p rend="bodytext">Taṃ vayappattakāle mātāpitaro kularūpavayavibhavādisadisassa aññatarassa seṭṭhiputtassa adaṃsu. Sā tassa gehe patidevatā hutvā māsamattaṃ vasi. Athassā kammabalena sāmiko virattarūpo hutvā taṃ gharato nīhari. Taṃ sabbaṃ pāḷito eva viññāyati. Tesaṃ tesaṃ pana sāmikānaṃ aruccaneyyatāya saṃvegajātā pitaraṃ anujānāpetvā, jinadattāya theriyā santike pabbajitvā vipassanāya kammaṃ karontī nacirasseva saha paṭisambhidāhi arahattaṃ patvā, phalasukhena nibbānasukhena ca vītināmentī ekadivasaṃ pāṭaliputtanagare piṇḍāya caritvā pacchābhattaṃ piṇḍapātapaṭikkantā mahāgaṅgāyaṃ vālukapuline nisīditvā bodhittheriyā nāma attano sahāyattheriyā pubbapaṭipattiṃ pucchitā tamatthaṃ gāthābandhavasena vissajjesi ‘‘ujjeniyā puravare’’tiādinā. Tesaṃ pana pucchāvissajjanānaṃ sambandhaṃ dassetuṃ –</p>

<p rend="hangnum" n="402"><hi rend="paranum">402</hi><hi rend="dot">.</hi></p>

<p rend="gatha1"> ‘‘Nagaramhi kusumanāme, pāṭaliputtamhi pathaviyā maṇḍe;</p>

<p rend="gathalast">Sakyakulakulīnāyo, dve bhikkhuniyo hi guṇavatiyo.</p>

<p rend="hangnum" n="403"><hi rend="paranum">403</hi><hi rend="dot">.</hi></p>

<p rend="gatha1"> ‘‘Isidāsī <pb ed="M" n="0.0268" /><pb ed="V" n="0.0284" /> tattha ekā, dutiyā bodhīti sīlasampannā ca;</p>

<p rend="gathalast">Jhānajjhāyanaratāyo, bahussutāyo dhutakilesāyo.</p>

<p rend="hangnum" n="404"><hi rend="paranum">404</hi><hi rend="dot">.</hi></p>

<p rend="gatha1"> ‘‘Tā piṇḍāya caritvā, bhattatthaṃ kariya dhotapattāyo;</p>

<p rend="gathalast">Rahitamhi sukhanisinnā, imā girā abbhudīresu’’nti. –</p>

<p rend="unindented">Imā tisso gāthā saṅgītikārehi ṭhapitā.</p>

<p rend="hangnum" n="405"><hi rend="paranum">405</hi><hi rend="dot">.</hi></p>

<p rend="gatha1"> ‘‘Pāsādikāsi ayye, isidāsi vayopi te aparihīno;</p>

<p rend="gathalast">Kiṃ disvāna byālikaṃ, athāsi nekkhammamanuyuttā.</p>

<p rend="hangnum" n="406"><hi rend="paranum">406</hi><hi rend="dot">.</hi></p>

<p rend="gatha1"> ‘‘Evamanuyuñjiyamānā sā, rahite dhammadesanākusalā;</p>

<p rend="gathalast">Isidāsī vacanamabravi, suṇa bodhi yathāmhi pabbajitā.</p>

<p rend="bodytext">Ito paraṃ vissajjanagāthā.</p>

<p rend="hangnum" n="407"><hi rend="paranum">407</hi><hi rend="dot">.</hi></p>

<p rend="gatha1"> ‘‘Ujjeniyā <pb ed="P" n="0.0262" /> puravare, mayhaṃ pitā sīlasaṃvuto seṭṭhi;</p>

<p rend="gathalast">Tassamhi ekadhītā, piyā manāpā ca dayitā ca.</p>

<p rend="hangnum" n="408"><hi rend="paranum">408</hi><hi rend="dot">.</hi></p>

<p rend="gatha1"> ‘‘Atha me sāketato varakā, āgacchumuttamakulīnā;</p>

<p rend="gathalast">Seṭṭhī pahūtaratano, tassa mamaṃ suṇumadāsi tāto.</p>

<p rend="hangnum" n="409"><hi rend="paranum">409</hi><hi rend="dot">.</hi></p>

<p rend="gatha1"> ‘‘Sassuyā sasurassa ca, sāyaṃ pātaṃ paṇāmamupagamma;</p>

<p rend="gathalast">Sirasā karomi pāde, vandāmi yathāmhi anusiṭṭhā.</p>

<p rend="hangnum" n="410"><hi rend="paranum">410</hi><hi rend="dot">.</hi></p>

<p rend="gatha1"> ‘‘Yā mayhaṃ sāmikassa, bhaginiyo bhātuno parijano vā;</p>

<p rend="gathalast">Tamekavarakampi disvā, ubbiggā āsanaṃ demi.</p>

<p rend="hangnum" n="411"><hi rend="paranum">411</hi><hi rend="dot">.</hi></p>

<p rend="gatha1"> ‘‘Annena <pb ed="V" n="0.0285" /> ca pānena ca, khajjena ca yañca tattha sannihitaṃ;</p>

<p rend="gathalast">Chādemi upanayāmi ca, demi ca yaṃ yassa patirūpaṃ.</p>

<p rend="hangnum" n="412"><hi rend="paranum">412</hi><hi rend="dot">.</hi></p>

<p rend="gatha1"> ‘‘Kālena upaṭṭhahitvā, gharaṃ samupagamāmi ummāre;</p>

<p rend="gathalast">Dhovantī hatthpāde, pañjalikā sāmikamupemi.</p>

<p rend="hangnum" n="413"><hi rend="paranum">413</hi><hi rend="dot">.</hi></p>

<p rend="gatha1"> ‘‘Kocchaṃ pasādaṃ añjaniñca, ādāsakañca gaṇhitvā;</p>

<p rend="gathalast">Parikammakārikā viya, sayameva patiṃ vibhūsemi.</p>

<p rend="hangnum" n="414"><hi rend="paranum">414</hi><hi rend="dot">.</hi></p>

<p rend="gatha1"> ‘‘Sayameva odanaṃ sādhayāmi, sayameva bhājanaṃ dhovantī;</p>

<p rend="gathalast">Mātāva ekaputtakaṃ, tathā bhattāraṃ paricarāmi.</p>

<p rend="hangnum" n="415"><hi rend="paranum">415</hi><hi rend="dot">.</hi></p>

<p rend="gatha1"> ‘‘Evaṃ <pb ed="M" n="0.0269" /> maṃ bhattikataṃ, anurattaṃ kārikaṃ nihatamānaṃ;</p>

<p rend="gathalast">Uṭṭhāyikaṃ analasaṃ, sīlavatiṃ dussate bhattā.</p>

<p rend="hangnum" n="416"><hi rend="paranum">416</hi><hi rend="dot">.</hi></p>

<p rend="gatha1"> ‘‘So mātarañca pitarañca, bhaṇati āpucchahaṃ gamissāmi;</p>

<p rend="gathalast">Isidāsiyā na saha vacchaṃ, ekāgārehaṃ saha vatthuṃ.</p>

<p rend="hangnum" n="417"><hi rend="paranum">417</hi><hi rend="dot">.</hi></p>

<p rend="gatha1"> ‘‘Mā evaṃ putta avaca, isidāsī paṇḍitā paribyattā;</p>

<p rend="gathalast">Uṭṭhāyikā analasā, kiṃ tuyhaṃ na rocate putta.</p>

<p rend="hangnum" n="418"><hi rend="paranum">418</hi><hi rend="dot">.</hi></p>

<p rend="gatha1"> ‘‘Na ca me hiṃsati kiñci, na cahaṃ isidāsiyā saha vacchaṃ;</p>

<p rend="gathalast">Dessāva me alaṃ me, apucchāhaṃ gamissāmi.</p>

<p rend="hangnum" n="419"><hi rend="paranum">419</hi><hi rend="dot">.</hi></p>

<p rend="gatha1"> ‘‘Tassa vacanaṃ suṇitvā, sassu sasuro ca maṃ apucchiṃsu;</p>

<p rend="gathalast">Kissa <pb ed="P" n="0.0263" /> tayā aparaddhaṃ, bhaṇa vissaṭṭhā yathābhūtaṃ.</p>

<p rend="hangnum" n="420"><hi rend="paranum">420</hi><hi rend="dot">.</hi></p>

<p rend="gatha1"> ‘‘Napihaṃ aparajjhaṃ kiñci, napi hiṃsemi na bhaṇāmi dubbacanaṃ;</p>

<p rend="gathalast">Kiṃ sakkā kātuyye, yaṃ maṃ viddessate bhattā.</p>

<p rend="hangnum" n="421"><hi rend="paranum">421</hi><hi rend="dot">.</hi></p>

<p rend="gatha1"> ‘‘Te <pb ed="V" n="0.0286" /> maṃ pitugharaṃ paṭinayiṃsu, vimanā dukhena adhibhūtā;</p>

<p rend="gathalast">Puttamanurakkhamānā, jitāmhase rūpiniṃ lakkhiṃ.</p>

<p rend="hangnum" n="422"><hi rend="paranum">422</hi><hi rend="dot">.</hi></p>

<p rend="gatha1"> ‘‘Atha maṃ adāsi tāto, aḍḍhassa gharamhi dutiyakulikassa;</p>

<p rend="gathalast">Tato upaḍḍhasuṅkena, yena maṃ vindatha seṭṭhi.</p>

<p rend="hangnum" n="423"><hi rend="paranum">423</hi><hi rend="dot">.</hi></p>

<p rend="gatha1"> ‘‘Tassapi gharamhi māsaṃ, avasiṃ atha sopi maṃ paṭiccharayi;</p>

<p rend="gathalast">Dāsīva upaṭṭhahantiṃ, adūsikaṃ sīlasampannaṃ.</p>

<p rend="hangnum" n="424"><hi rend="paranum">424</hi><hi rend="dot">.</hi></p>

<p rend="gatha1"> ‘‘Bhikkhāya ca vicarantaṃ, damakaṃ dantaṃ me pitā bhaṇati;</p>

<p rend="gathalast">Hohisi me jāmātā, nikkhipa poṭṭhiñca ghaṭikañca.</p>

<p rend="hangnum" n="425"><hi rend="paranum">425</hi><hi rend="dot">.</hi></p>

<p rend="gatha1"> ‘‘Sopi vasitvā pakkhaṃ, atha tātaṃ bhaṇati ‘dehi me poṭṭhiṃ;</p>

<p rend="gathalast">Ghaṭikañca mallakañca, punapi bhikkhaṃ carissāmi’.</p>

<p rend="hangnum" n="426"><hi rend="paranum">426</hi><hi rend="dot">.</hi></p>

<p rend="gatha1"> ‘‘Atha naṃ bhaṇatī tāto, ammā sabbo ca me ñātigaṇavaggo;</p>

<p rend="gathalast">Kiṃ te na kīrati idha, bhaṇa khippaṃ taṃ te karihiti.</p>

<p rend="hangnum" n="427"><hi rend="paranum">427</hi><hi rend="dot">.</hi></p>

<p rend="gatha1"> ‘‘Evaṃ bhaṇito bhaṇati, yadi me attā sakkoti alaṃ mayhaṃ;</p>

<p rend="gathalast">Isidāsiyā na saha vacchaṃ, ekagharehaṃ saha vatthuṃ.</p>

<p rend="hangnum" n="428"><hi rend="paranum">428</hi><hi rend="dot">.</hi></p>

<p rend="gatha1"> ‘‘Vissajjito <pb ed="M" n="0.0270" /> gato so, ahampi ekākinī vicintemi;</p>

<p rend="gathalast">Āpucchitūna gacchaṃ, marituye vā pabbajissaṃ vā.</p>

<p rend="hangnum" n="429"><hi rend="paranum">429</hi><hi rend="dot">.</hi></p>

<p rend="gatha1"> ‘‘Atha <pb ed="P" n="0.0264" /> ayyā jinadattā, āgacchī gocarāya caramānā;</p>

<p rend="gathalast">Tāta kulaṃ vinayadharī, bahussutā sīlasampannā.</p>

<p rend="hangnum" n="430"><hi rend="paranum">430</hi><hi rend="dot">.</hi></p>

<p rend="gatha1"> ‘‘Taṃ disvāna amhākaṃ, uṭṭhāyāsanaṃ tassā paññāpayiṃ;</p>

<p rend="gathalast">Nisinnāya ca pāde, vanditvā bhojanamadāsiṃ.</p>

<p rend="hangnum" n="431"><hi rend="paranum">431</hi><hi rend="dot">.</hi></p>

<p rend="gatha1"> ‘‘Annena <pb ed="V" n="0.0287" /> ca pānena ca, khajjena ca yañca tattha sannihitaṃ;</p>

<p rend="gathalast">Santappayitvā avacaṃ, ayye icchāmi pabbajituṃ.</p>

<p rend="hangnum" n="432"><hi rend="paranum">432</hi><hi rend="dot">.</hi></p>

<p rend="gatha1"> ‘‘Atha maṃ bhaṇatī tāto, idheva puttaka carāhi tvaṃ dhammaṃ;</p>

<p rend="gathalast">Annena ca pānena ca, tappaya samaṇe dvijātī ca.</p>

<p rend="hangnum" n="433"><hi rend="paranum">433</hi><hi rend="dot">.</hi></p>

<p rend="gatha1"> ‘‘Athahaṃ bhaṇāmi tātaṃ, rodantī añjaliṃ paṇāmetvā;</p>

<p rend="gathalast">Pāpañhi mayā pakataṃ, kammaṃ taṃ nijjaressāmi.</p>

<p rend="hangnum" n="434"><hi rend="paranum">434</hi><hi rend="dot">.</hi></p>

<p rend="gatha1"> ‘‘Atha maṃ bhaṇatī tāto, pāpuṇa bodhiñca aggadhammañca;</p>

<p rend="gathalast">Nibbānañca labhassu, yaṃ sacchikarī dvipadaseṭṭho.</p>

<p rend="hangnum" n="435"><hi rend="paranum">435</hi><hi rend="dot">.</hi></p>

<p rend="gatha1"> ‘‘Mātāpitū abhivāda, yitvā sabbañca ñātigaṇavaggaṃ;</p>

<p rend="gathalast">Sattāhaṃ pabbajitā, tisso vijjā aphassayiṃ.</p>

<p rend="hangnum" n="436"><hi rend="paranum">436</hi><hi rend="dot">.</hi></p>

<p rend="gatha1"> ‘‘Jānāmi attano satta, jātiyo yassayaṃ phalavipāko;</p>

<p rend="gathalast">Taṃ tava ācikkhissaṃ, taṃ ekamanā nisāmehi.</p>

<p rend="hangnum" n="437"><hi rend="paranum">437</hi><hi rend="dot">.</hi></p>

<p rend="gatha1"> ‘‘Nagaramhi erakacche, suvaṇṇakāro ahaṃ pahūtadhano;</p>

<p rend="gathalast">Yobbanamadena matto, so paradāraṃ asevihaṃ.</p>

<p rend="hangnum" n="438"><hi rend="paranum">438</hi><hi rend="dot">.</hi></p>

<p rend="gatha1"> ‘‘Sohaṃ tato cavitvā, nirayamhi apaccisaṃ ciraṃ;</p>

<p rend="gathalast">Pakko tato ca uṭṭhahitvā, makkaṭiyā kucchimokkamiṃ.</p>

<p rend="hangnum" n="439"><hi rend="paranum">439</hi><hi rend="dot">.</hi></p>

<p rend="gatha1"> ‘‘Sattāhajātakaṃ maṃ, mahākapi yūthapo nillacchesi;</p>

<p rend="gathalast">Tassetaṃ kammaphalaṃ, yathāpi gantvāna paradāraṃ.</p>

<p rend="hangnum" n="440"><hi rend="paranum">440</hi><hi rend="dot">.</hi></p>

<p rend="gatha1"> ‘‘Sohaṃ tato cavitvā, kālaṃ karitvā sindhavāraññe;</p>

<p rend="gathalast">Kāṇāya <pb ed="P" n="0.0265" /> ca khañjāya ca, eḷakiyā kucchimokkamiṃ.</p>

<p rend="hangnum" n="441"><hi rend="paranum">441</hi><hi rend="dot">.</hi></p>

<p rend="gatha1"> ‘‘Dvādasa <pb ed="M" n="0.0271" /><pb ed="V" n="0.0288" /> vassāni ahaṃ, nillacchito dārake parivahitvā;</p>

<p rend="gathalast">Kimināvaṭṭo akallo, yathāpi gantvāna paradāraṃ.</p>

<p rend="hangnum" n="442"><hi rend="paranum">442</hi><hi rend="dot">.</hi></p>

<p rend="gatha1"> ‘‘Sohaṃ tato cavitvā, govāṇijakassa gāviyā jāto;</p>

<p rend="gathalast">Vaccho lākhātambo, nillacchito dvādase māse.</p>

<p rend="hangnum" n="443"><hi rend="paranum">443</hi><hi rend="dot">.</hi></p>

<p rend="gatha1"> ‘‘Voḍhūna naṅgalamahaṃ, sakaṭañca dhārayāmi;</p>

<p rend="gathalast">Andhovaṭṭo akallo, yathāpi gantvāna paradāraṃ.</p>

<p rend="hangnum" n="444"><hi rend="paranum">444</hi><hi rend="dot">.</hi></p>

<p rend="gatha1"> ‘‘Sohaṃ tato cavitvā, vīthiyā dāsiyā ghare jāto;</p>

<p rend="gathalast">Neva mahilā na puriso, yathāpi gantvāna paradāraṃ.</p>

<p rend="hangnum" n="445"><hi rend="paranum">445</hi><hi rend="dot">.</hi></p>

<p rend="gatha1"> ‘‘Tiṃsativassamhi mato, sākaṭikakulamhi dārikā jātā;</p>

<p rend="gathalast">Kapaṇamhi appabhoge, dhanikapurisapātabahulamhi.</p>

<p rend="hangnum" n="446"><hi rend="paranum">446</hi><hi rend="dot">.</hi></p>

<p rend="gatha1"> ‘‘Taṃ maṃ tato satthavāho, ussannāya vipulāya vaḍḍhiyā;</p>

<p rend="gathalast">Okaḍḍhati vilapantiṃ, acchinditvā kulagharasmā.</p>

<p rend="hangnum" n="447"><hi rend="paranum">447</hi><hi rend="dot">.</hi></p>

<p rend="gatha1"> ‘‘Atha soḷasame vasse, disvā maṃ pattayobbanaṃ kaññaṃ;</p>

<p rend="gathalast">Orundhatassa putto, giridāso nāma nāmena.</p>

<p rend="hangnum" n="448"><hi rend="paranum">448</hi><hi rend="dot">.</hi></p>

<p rend="gatha1"> ‘‘Tassapi aññā bhariyā, sīlavatī guṇavatī yasavatī ca;</p>

<p rend="gathalast">Anurattā bhattāraṃ, tassāhaṃ viddesanamakāsiṃ.</p>

<p rend="hangnum" n="449"><hi rend="paranum">449</hi><hi rend="dot">.</hi></p>

<p rend="gatha1"> ‘‘Tassetaṃ kammaphalaṃ, yaṃ maṃ apakīritūna gacchanti;</p>

<p rend="gathalast">Dāsīva upaṭṭhahantiṃ, tassapi anto kato mayā’’ti.</p>

<p rend="bodytext">Tattha <hi rend="bold">nagaramhi kusumanāme</hi>ti ‘‘kusumapura’’nti evaṃ kusumasaddena gahitanāmake nagare, idāni taṃ nagaraṃ <hi rend="bold">pāṭaliputtamhī</hi>ti sarūpato dasseti. <hi rend="bold">Pathaviyā maṇḍe</hi>ti sakalāya pathaviyā maṇḍabhūte. <hi rend="bold">Sakyakulakulīnāyo</hi>ti sakyakule kuladhītaro, sakyaputtassa bhagavato sāsane pabbajitatāya evaṃ vuttaṃ.</p>

<p rend="bodytext"><hi rend="bold">Tatthā</hi>ti <pb ed="V" n="0.0289" /> tāsu dvīsu bhikkhunīsu. <hi rend="bold">Bodhī</hi>ti evaṃnāmikā therī. <hi rend="bold">Jhānajjhāyanaratāyo</hi>ti lokiyalokuttarassa jhānassa jhāyane abhiratā. <hi rend="bold">Bahussutāyo</hi>ti pariyattibāhusaccena <pb ed="P" n="0.0266" /> bahussutā. <hi rend="bold">Dhutakilesāyo</hi>ti aggamaggena sabbaso samugghātitakilesā. <hi rend="bold">Bhattatthaṃ kariyā</hi>ti <pb ed="M" n="0.0272" /> bhattakiccaṃ niṭṭhāpetvā. <hi rend="bold">Rahitamhī</hi>ti janarahitamhi vivittaṭṭhāne. <hi rend="bold">Sukhanisinnā</hi>ti pabbajjāsukhena vivekasukhena ca sukhanisinnā. <hi rend="bold">Imā girā</hi>ti idāni vuccamānā sukhā lāpanā. <hi rend="bold">Abbhudīresu</hi>nti pucchāvissajjanavasena kathayiṃsu.</p>

<p rend="bodytext"><hi rend="bold">‘‘Pāsādikāsī’’</hi>ti gāthā bodhittheriyā pucchāvasena vuttā. <hi rend="bold">‘‘Evamanuyuñjiyamānā’’</hi>ti gāthā saṅgītikāreheva vuttā. <hi rend="bold">‘‘Ujjeniyā’’</hi>tiādikā hi sabbāpi isidāsiyāva vuttā. Tattha <hi rend="bold">pāsādikāsī</hi>ti rūpasampattiyā passantānaṃ pasādāvahā asi. <hi rend="bold">Vayopi te aparihīno</hi>ti tuyhaṃ vayopi na parihīno, paṭhamavaye ṭhitāsīti attho. <hi rend="bold">Kiṃ disvāna byālika</hi>nti kīdisaṃ byālikaṃ dosaṃ gharāvāse ādīnavaṃ disvā. <hi rend="bold">Athāsi nekkhammamanuyuttā</hi>ti <hi rend="bold">athā</hi>ti nipātamattaṃ, nekkhammaṃ pabbajjaṃ anuyuttā asi.</p>

<p rend="bodytext"><hi rend="bold">Anuyuñjiyamānā</hi>ti pucchiyamānā, sā isidāsīti yojanā. <hi rend="bold">Rahite</hi>ti suññaṭṭhāne. <hi rend="bold">Suṇa bodhi yathāmhi pabbajitā</hi>ti bodhittheri ahaṃ yathā pabbajitā amhi, taṃ taṃ purāṇaṃ suṇa suṇāhi.</p>

<p rend="bodytext"><hi rend="bold">Ujjeniyā puravare</hi>ti ujjenīnāmake avantiraṭṭhe uttamanagare. <hi rend="bold">Piyā</hi>ti ekadhītubhāvena piyāyitabbā. <hi rend="bold">Manāpā</hi>ti sīlācāraguṇena manavaḍḍhanakā. <hi rend="bold">Dayitā</hi>ti anukampitabbā.</p>

<p rend="bodytext"><hi rend="bold">Athā</hi>ti pacchā mama vayappattakāle. <hi rend="bold">Me sāketato varakā</hi>ti sāketanagarato mama varakā maṃ vārentā āgacchuṃ. <hi rend="bold">Uttamakulīnā</hi>ti tasmiṃ nagare aggakulikā, yena te pesitā, so seṭṭhi pahūtaratano. <hi rend="bold">Tassa mamaṃ suṇhamadāsi tāto</hi>ti tassa sāketaseṭṭhino suṇisaṃ puttassa bhariyaṃ katvā mayhaṃ pitā maṃ adāsi.</p>

<p rend="bodytext"><hi rend="bold">Sāyaṃ pāta</hi>nti sāyanhe pubbaṇhe ca. <hi rend="bold">Paṇāmamupagamma sirasā karomī</hi>ti sassuyā sasurassa ca <pb ed="P" n="0.0267" /> santikaṃ upagantvā sirasā paṇāmaṃ karomi, tesaṃ pāde vandāmi. <hi rend="bold">Yathāmhi anusiṭṭhā</hi>ti tehi yathā anusiṭṭhā amhi, tathā karomi, tesaṃ anusiṭṭhiṃ na atikkamāmi.</p>

<p rend="bodytext"><hi rend="bold">Tamekavarakampī</hi>ti <pb ed="V" n="0.0290" /> ekavallabhampi. <hi rend="bold">Ubbiggā</hi>ti tasantā. <hi rend="bold">Āsanaṃ demī</hi>ti yassa puggalassa yaṃ anucchavikaṃ, taṃ tassa demi.</p>

<p rend="bodytext"><hi rend="bold">Tatthā</hi>ti <pb ed="M" n="0.0273" /> parivesanaṭṭhāne. <hi rend="bold">Sannihita</hi>nti sajjitaṃ hutvā vijjamānaṃ. <hi rend="bold">Chādemī</hi>ti upacchādemi, upacchādetvā upanayāmi ca, upanetvā demi, dentīpi yaṃ yassa patirūpaṃ, tadeva demīti attho.</p>

<p rend="bodytext"><hi rend="bold">Ummāre</hi>ti dvāre. <hi rend="bold">Dhovantī hatthapāde</hi>ti hatthapāde dhovinī āsiṃ, dhovitvā gharaṃ samupagamāmīti yojanā.</p>

<p rend="bodytext"><hi rend="bold">Koccha</hi>nti massūnaṃ kesānañca ullikhanakocchaṃ. <hi rend="bold">Pasāda</hi>nti gandhacuṇṇādimukhavilepanaṃ. ‘‘Pasādhana’’ntipi pāṭho, pasādhanabhaṇḍaṃ. <hi rend="bold">Añjani</hi>nti añjananāḷiṃ. <hi rend="bold">Parikammakārikā viyā</hi>ti aggakulikā vibhavasampannāpi patiparicārikā ceṭikā viya.</p>

<p rend="bodytext"><hi rend="bold">Sādhayāmī</hi>ti pacāmi. <hi rend="bold">Bhājana</hi>nti lohabhājanañca. Dhovantī paricarāmīti yojanā.</p>

<p rend="bodytext"><hi rend="bold">Bhattikata</hi>nti katasāmibhatikaṃ. <hi rend="bold">Anuratta</hi>nti anurattavantiṃ. <hi rend="bold">Kārika</hi>nti tassa tasseva iti kattabbassa kārikaṃ. <hi rend="bold">Nihatamāna</hi>nti apanītamānaṃ. <hi rend="bold">Uṭṭhāyika</hi>nti uṭṭhānavīriyasampannaṃ. <hi rend="bold">Analasa</hi>nti tato eva akusītaṃ. <hi rend="bold">Sīlavati</hi>nti sīlācārasampannaṃ. <hi rend="bold">Dussate</hi>ti dussati, kujjhitvā bhaṇati.</p>

<p rend="bodytext"><hi rend="bold">Bhaṇati āpucchahaṃ gamissāmī</hi>ti ‘‘ahaṃ tumhe āpucchitvā yattha katthaci gamissāmī’’ti so mama sāmiko attano mātarañca pitarañca bhaṇati. Kiṃ bhaṇatīti ce āha – <hi rend="bold">‘‘isidāsiyā na saha vacchaṃ, ekāgārehaṃ saha vatthu’’</hi>nti. Tattha <hi rend="bold">vaccha</hi>nti vasissaṃ.</p>

<p rend="bodytext"><hi rend="bold">Dessā</hi>ti appiyā. <hi rend="bold">Alaṃ me</hi>ti payojanaṃ me tāya itthīti attho <pb ed="P" n="0.0268" />. <hi rend="bold">Apucchāhaṃ gamissāmī</hi>ti yadi me tumhe tāya saddhiṃ saṃvāsaṃ icchatha, ahaṃ tumhe apucchitvā videsaṃ pakkamissāmi.</p>

<p rend="bodytext"><hi rend="bold">Tassā</hi>ti <pb ed="V" n="0.0291" /> mama bhattuno. <hi rend="bold">Kissā</hi>ti kiṃ assa tava sāmikassa. <hi rend="bold">Tayā aparaddhaṃ</hi> byālikaṃ kataṃ.</p>

<p rend="bodytext"><hi rend="bold">Napihaṃ aparajjha</hi>nti napi ahaṃ tassa kiñci aparajjhiṃ. Ayameva vā pāṭho. <hi rend="bold">Napi hiṃsemī</hi>ti napi bādhemi. <hi rend="bold">Dubbacana</hi>nti duruttavacanaṃ. <hi rend="bold">Kiṃ sakkā kātuyye</hi>ti kiṃ mayā kātuṃ ayye sakkā. <hi rend="bold">Yaṃ maṃ viddessate bhattā</hi>ti yasmā akāraṇeneva bhattā mayhaṃ viddessate viddessaṃ cittappakopaṃ karoti.</p>

<p rend="bodytext"><hi rend="bold">Vimanā</hi>ti <pb ed="M" n="0.0274" /> domanassikā. <hi rend="bold">Puttamanurakkhamānā</hi>ti attano puttaṃ mayhaṃ sāmikaṃ cittamanurakkhaṇena anurakkhantā. <hi rend="bold">Jitāmhase rūpiniṃ lakkhi</hi>nti jitā amhase jitā vatāmha rūpavatiṃ siriṃ, manussavesena carantiyā siridevatāya parihīnā vatāti attho.</p>

<p rend="bodytext"><hi rend="bold">Aḍḍhassa gharamhi dutiyakulikassā</hi>ti paṭhamasāmikaṃ upādāya dutiyassa aḍḍhassa kulaputtassa gharamhi maṃ adāsi, dento ca tato paṭhamasuṅkato upaḍḍhasuṅkena adāsi. <hi rend="bold">Yena maṃ vindatha seṭṭhī</hi>ti yena suṅkena maṃ paṭhamaṃ seṭṭhi vindatha paṭilabhi, tato upaḍḍhasuṅkenāti yojanā.</p>

<p rend="bodytext"><hi rend="bold">Sopī</hi>ti dutiyasāmikopi. <hi rend="bold">Maṃ paṭiccharayī</hi>ti maṃ nīhari, so maṃ gehato nikkaḍḍhi. <hi rend="bold">Upaṭṭhahanti</hi>nti dāsī viya upaṭṭhahantiṃ upaṭṭhānaṃ karontiṃ. <hi rend="bold">Adūsika</hi>nti adubbhanakaṃ.</p>

<p rend="bodytext"><hi rend="bold">Damaka</hi>nti kāruññādhiṭṭhānatāya paresaṃ cittassa damakaṃ. Yathā pare kiñci dassanti, evaṃ attano kāyaṃ vācañca <pb ed="P" n="0.0269" /><hi rend="bold">dantaṃ</hi> vūpasantaṃ katvā paradattabhikkhāya vicaraṇakaṃ. <hi rend="bold">Jāmātā</hi>ti duhitupati. <hi rend="bold">Nikkhipa poṭṭhiñca ghaṭikañcā</hi>ti tayā paridahitaṃ pilotikākhaṇḍañca bhikkhākapālañca chaḍḍehi.</p>

<p rend="bodytext"><hi rend="bold">Sopi vasitvā pakkha</hi>nti sopi bhikkhako puriso mayā saddhiṃ addhamāsamattaṃ vasitvā pakkāmi.</p>

<p rend="bodytext"><hi rend="bold">Atha naṃ bhaṇatī tāto</hi>ti taṃ bhikkhakaṃ mama pitā mātā sabbo ca me ñātigaṇo vaggavaggo <pb ed="V" n="0.0292" /> hutvā bhaṇati. Kathaṃ? <hi rend="bold">Kiṃ te na kīrati idha</hi> tuyhaṃ kiṃ nāma na kirati na sādhiyati, bhaṇa khippaṃ. <hi rend="bold">Taṃ te karihitī</hi>ti taṃ tuyhaṃ karissati.</p>

<p rend="bodytext"><hi rend="bold">Yadi me attā sakkotī</hi>ti yadi mayhaṃ attā attādhīno bhujisso ca hoti, <hi rend="bold">alaṃ mayhaṃ isidāsiyā</hi> tāya payojanaṃ natthi, tasmā <hi rend="bold">na saha vacchaṃ</hi> na saha vasissaṃ, ekaghare ahaṃ tāya saha vatthunti yojanā.</p>

<p rend="bodytext"><hi rend="bold">Vissajjito gato so</hi>ti so bhikkhako pitarā vissajjito yathāruci gato. <hi rend="bold">Ekākinī</hi>ti ekikāva. <hi rend="bold">Āpucchitūna gaccha</hi>nti <pb ed="M" n="0.0275" /> mayhaṃ pitaraṃ vissajjetvā gacchāmi. <hi rend="bold">Marituye</hi>ti marituṃ. <hi rend="bold">Vā</hi>ti vikappatthe nipāto.</p>

<p rend="bodytext"><hi rend="bold">Gocarāyā</hi>ti bhikkhāya, tāta-kulaṃ āgacchīti yojanā.</p>

<p rend="bodytext"><hi rend="bold">Ta</hi>nti taṃ jinadattattheriṃ. <hi rend="bold">Uṭṭhāyāsanaṃ tassā paññāpayi</hi>nti uṭṭhahitvā āsanaṃ tassā theriyā paññāpesiṃ.</p>

<p rend="bodytext"><hi rend="bold">Idhevā</hi>ti imasmiṃ eva gehe ṭhitā. <hi rend="bold">Puttakā</hi>ti sāmaññavohārena dhītaraṃ anukampento ālapati. <hi rend="bold">Carāhi tvaṃ dhamma</hi>nti tvaṃ pabbajitvā caritabbaṃ brahmacariyādidhammaṃ cara. <hi rend="bold">Dvijātī</hi>ti brāhmaṇajātī.</p>

<p rend="bodytext"><hi rend="bold">Nijjaressāmī</hi>ti jīrāpessāmi vināsessāmi.</p>

<p rend="bodytext"><hi rend="bold">Bodhi</hi>nti saccābhisambodhiṃ, maggañāṇanti attho. <hi rend="bold">Aggadhamma</hi>nti phaladhammaṃ, arahattaṃ. <hi rend="bold">Yaṃ sacchikarī</hi><pb ed="P" n="0.0270" /><hi rend="bold">dvipadaseṭṭho</hi>ti yaṃ maggaphalanibbānasaññitaṃ lokuttaradhammaṃ dvipadānaṃ seṭṭho sammāsambuddho sacchi akāsi, taṃ labhassūti yojanā.</p>

<p rend="bodytext"><hi rend="bold">Sattāhaṃ pabbajitā</hi>ti pabbajitā hutvā sattāhena. <hi rend="bold">Aphassayi</hi>nti phusiṃ sacchākāsiṃ.</p>

<p rend="bodytext"><hi rend="bold">Yassayaṃ phalavipāko</hi>ti yassa pāpakammassa, ayaṃ sāmikassa amanāpabhāvasaṅkhāto nissandaphalabhūto <pb ed="V" n="0.0293" /> vipāko. <hi rend="bold">Taṃ tava ācikkhissa</hi>nti taṃ kammaṃ tava kathessāmi. <hi rend="bold">Ta</hi>nti ācikkhiyamānaṃ tameva kammaṃ, taṃ vā mama vacanaṃ. <hi rend="bold">Ekamanā</hi>ti ekaggamanā. Ayameva vā pāṭho.</p>

<p rend="bodytext"><hi rend="bold">Nagaramhi erakacche</hi>ti evaṃnāmake nagare. <hi rend="bold">So paradāraṃ aseviha</hi>nti so ahaṃ parassa dāraṃ aseviṃ.</p>

<p rend="bodytext"><hi rend="bold">Ciraṃ pakko</hi>ti bahūni vassasatasahassāni nirayagginā daḍḍho. <hi rend="bold">Tato ca uṭṭhahitvā</hi>ti tato nirayato vuṭṭhito cuto. <hi rend="bold">Makkaṭiyā kucchimokkami</hi>nti vānariyā kucchimhi paṭisandhiṃ gaṇhiṃ.</p>

<p rend="bodytext"><hi rend="bold">Yūthapo</hi>ti yūthapati. <hi rend="bold">Nillacchesī</hi>ti purisabhāvassa lakkhaṇabhūtāni bījakāni nillacchesi nīhari. <hi rend="bold">Tassetaṃ kammaphala</hi>nti tassa mayhaṃ etaṃ atīte katassa kammassa phalaṃ. <hi rend="bold">Yathāpi gantvāna paradāra</hi>nti yathā taṃ paradāraṃ atikkamitvā.</p>

<p rend="bodytext"><hi rend="bold">Tato</hi>ti <pb ed="M" n="0.0276" /> makkaṭayonito. <hi rend="bold">Sindhavāraññe</hi>ti sindhavaraṭṭhe araññaṭṭhāne. <hi rend="bold">Eḷakiyā</hi>ti ajiyā.</p>

<p rend="bodytext"><hi rend="bold">Dārake parivahitvā</hi>ti piṭṭhiṃ āruyha kumārake vahitvā. <hi rend="bold">Kimināvaṭṭo</hi>ti abhijātaṭṭhāne kimiparigatova hutvā aṭṭo aṭṭito. <hi rend="bold">Akallo</hi>ti gilāno, ahosīti vacanaseso.</p>

<p rend="bodytext"><hi rend="bold">Govāṇijakassā</hi>ti gāviyo vikkiṇitvā jīvakassa. <hi rend="bold">Lākhātambo</hi>ti lākhārasarattehi viya tambehi lomehi samannāgato.</p>

<p rend="bodytext"><hi rend="bold">Voḍhūnā</hi>ti vahitvā. <hi rend="bold">Naṅgala</hi>nti sīraṃ, sakaṭañca dhārayāmīti attho <pb ed="P" n="0.0271" />. <hi rend="bold">Andhovaṭṭo</hi>ti kāṇova hutvā aṭṭo pīḷito.</p>

<p rend="bodytext"><hi rend="bold">Vīthiyā</hi>ti nagaravīthiyaṃ. <hi rend="bold">Dāsiyā ghare jāto</hi>ti gharadāsiyā kucchimhi jāto. ‘‘Vaṇṇadāsiyā’’tipi vadanti. <hi rend="bold">Neva mahilā na puriso</hi>ti itthīpi purisopi na homi, jātinapuṃsakoti attho.</p>

<p rend="bodytext"><hi rend="bold">Tiṃsativassamhi</hi><pb ed="V" n="0.0294" /><hi rend="bold">mato</hi>ti napuṃsako hutvā tiṃsavassakāle mato. <hi rend="bold">Sākaṭikakulamhī</hi>ti sūtakakule. <hi rend="bold">Dhanikapurisapātabahulamhī</hi>ti iṇāyikānaṃ purisānaṃ adhipatanabahule bahūhi iṇāyikehi abhibhavitabbe.</p>

<p rend="bodytext"><hi rend="bold">Ussannāyā</hi>ti upacitāya. <hi rend="bold">Vipulāyā</hi>ti mahatiyā. <hi rend="bold">Vaḍḍhiyā</hi>ti iṇavaḍḍhiyā. <hi rend="bold">Okaḍḍhatī</hi>ti avakaḍḍhati. <hi rend="bold">Kulagharasmā</hi>ti mama jātakulagehato.</p>

<p rend="bodytext"><hi rend="bold">Orundhatassa putto</hi>ti assa satthavāhassa putto, mayi paṭibaddhacitto nāmena giridāso nāma avarundhati attano pariggahabhāvena gehe karoti.</p>

<p rend="bodytext"><hi rend="bold">Anurattā bhattāra</hi>nti bhattāraṃ anuvattikā. <hi rend="bold">Tassāhaṃ viddesanamakāsi</hi>nti tassa bhattuno taṃ bhariyaṃ sapattiṃ viddesanakammaṃ akāsiṃ. Yathā taṃ so kujjhati, evaṃ paṭipajjiṃ.</p>

<p rend="bodytext"><hi rend="bold">Yaṃ</hi><pb ed="M" n="0.0277" /><hi rend="bold">maṃ apakīritūna gacchantī</hi>ti yaṃ dāsī viya sakkaccaṃ upaṭṭhahantiṃ maṃ tattha tattha patino apakiritvā chaḍḍetvā anapekkhā apagacchanti. Etaṃ tassā mayhaṃ tadā katassa paradārikakammassa sapattiṃ viddesanakammassa ca nissandaphalaṃ. <hi rend="bold">Tassapi anto kato mayā</hi>ti tassapi tathā anunayapāpakakammassa dāruṇassa pariyanto idāni mayā aggamaggaṃ adhigacchantiyā kato, ito paraṃ kiñci dukkhaṃ natthīti. Yaṃ panettha antarantarā na vibhattaṃ, taṃ vuttanayattā uttānatthameva.</p>

<p rend="centre">Isidāsītherīgāthāvaṇṇanā niṭṭhitā.</p>

<p rend="centre">Cattālīsanipātavaṇṇanā niṭṭhitā.</p>
</body>
<back></back>
</text>
</TEI.2>