<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">12. Jhānavibhaṅgo</p>

<p rend="title">1. Suttantabhājanīyaṃ</p>

<p rend="subhead">Mātikāvaṇṇanā</p>

<p rend="bodytext" n="508"><hi rend="paranum">508</hi><hi rend="dot">.</hi><hi rend="bold">Pātimokkhasaṃvarādī</hi>ti <pb ed="M" n="0.0176" /><pb ed="V" n="0.0173" /><hi rend="bold">ādi</hi>-saddena indriyesu guttadvāratā, bhojane mattaññutā, satisampajaññaṃ, jāgariyānuyogoti evamādike saṅgaṇhāti. <hi rend="bold">Asubhānussatiyo</hi>ti asubhajhānāni, anussatijhānāni ca. Sati samaṇabhāvakarapubbabhāgakaraṇīyasampattiyaṃ samaṇabhāvopi siddhoyeva hotīti āha <hi rend="bold">‘‘suññā…pe… dassetī’’</hi>ti. Kāraṇe hi siddhe phalampi siddhameva hotīti. Sikkhāpadānaṃ sarūpaṃ, sikkhitabbākāraṃ, saṅkhepato vibhāgañca dassetuṃ <hi rend="bold">‘‘sikkhāpadesū’’</hi>tiādi vuttaṃ. Tattha <hi rend="bold">nāmakāyādivasenā</hi>ti nāmakāyapadakāyabyañjanakāyavasena vuttesu. Iminā sikkhāpadānaṃ sikkhāya adhigamūpāyabhūtapaññattisabhāvataṃ dasseti. Tesu sikkhitabbākāro satthuāṇānatikkamoyevāti āha <hi rend="bold">‘‘vaca…pe… tabbesū’’</hi>ti. <hi rend="bold">Sikkhākoṭṭhāsesū</hi>ti vuttappabhedesu adhisīlasikkhābhāgesu. Tesu samādānameva sikkhitabbākāroti vuttaṃ <hi rend="bold">‘‘paripūraṇavasena sikkhitabbesū’’</hi>ti. <hi rend="bold">Sikkhāpadekadesabhūtā</hi>ti sikkhāpadasamudāyassa avayavabhūtā. Bhikkhusikkhā hi idhādhippetā ‘‘idha bhikkhū’’ti vuttattā. Tathā hi vakkhati ‘‘sesasikkhā pana atthuddhāravasena sikkhāsaddassa atthadassanatthaṃ vuttā’’ti (vibha. aṭṭha. 516).</p>

<p rend="centre">Mātikāvaṇṇanā niṭṭhitā.</p>

<p rend="subhead">Niddesavaṇṇanā</p>

<p rend="bodytext" n="509"><hi rend="paranum">509</hi><hi rend="dot">.</hi><hi rend="bold">Diṭṭhattā</hi>ti <pb ed="V" n="0.0174" /> sayambhūñāṇena sacchikatattā. <hi rend="bold">Khanti</hi>ādīsupi eseva nayo. Sayambhūñāṇena sacchikaraṇavaseneva hi bhagavato khamanaruccanādayo, na aññesaṃ viya anussavākāraparivitakkādimukhena. <hi rend="bold">Aviparītaṭṭho</hi> ekantaniyyānaṭṭhena veditabbo. <hi rend="bold">Sikkhiyamāno</hi>ti sikkhāya paṭipajjiyamāno <pb ed="M" n="0.0177" />. <hi rend="bold">Sikkhitabbāni sikkhāpadānī</hi>ti sikkhāpadapāḷiṃ vadati. <hi rend="bold">Khandhattaya</hi>nti sīlādikkhandhattayaṃ. ‘‘Sabbapāpassa…pe… buddhāna sāsana’’nti (dha. pa. 183; dī. ni. 1.90; netti. 30) vacanato āha <hi rend="bold">‘‘anusāsanadānabhūtaṃ sikkhattaya’’</hi>nti.</p>

<p rend="bodytext"><hi rend="bold">Sammādiṭṭhiyā paccayattā</hi>ti maggasammādiṭṭhiyā ekantahetubhāvato. Ettha ca <hi rend="bold">sammādiṭṭhī</hi>ti kammassakatāsammādiṭṭhi, kammapathasammādiṭṭhi ca. <hi rend="bold">Phalakāraṇopacārehī</hi>ti phalūpacārena sammādiṭṭhipaccayattā, kāraṇūpacārena sammādiṭṭhipubbaṅgamattā. <hi rend="bold">Kusaladhammehi attano ekadesabhūtehī</hi>ti sammādiṭṭhidhamme sandhāyāha. Kusalapaññāviññāṇānaṃ vā pajānanavijānanavasena dassanaṃ <hi rend="bold">diṭṭhī</hi>ti. Tena avayavadhammena samudāyassa upacaritataṃ dasseti. <hi rend="bold">Vinayanakiriyattā</hi>ti desanābhūtaṃ sikkhattayamāha. <hi rend="bold">Dhammenā</hi>ti dhammato anapetena. <hi rend="bold">Avisamasabhāvenā</hi>ti avisamena sabhāvena, samenāti attho.</p>

<p rend="bodytext" n="510"><hi rend="paranum">510</hi><hi rend="dot">.</hi><hi rend="bold">Anaññatthenā</hi>ti garahādiaññattharahitena sakatthena. <hi rend="bold">Bhinnapaṭadhare</hi>ti bhikkhusāruppavasena pañcakhaṇḍādinā chedena chinnacīvaradhare.</p>

<p rend="bodytext"><hi rend="bold">Bhedanapariyāyavasena vuttaṃ,</hi> tasmā kilesānaṃ pahānā kilesānaṃ bhedā bhikkhūti vuttaṃ hoti.</p>

<p rend="bodytext"><hi rend="bold">Guṇavasenā</hi>ti sekkhadhammādiguṇānaṃ vasena. Tena bhāvatthato bhikkhusaddo dassito hoti.</p>

<p rend="bodytext"><hi rend="bold">Idaṃ dvaya</hi>nti ‘‘ettha cā’’tiādinā parato saṅgahadassanavasena vuttaṃ ‘‘sekkho’’tiādikaṃ vacanadvayaṃ. <hi rend="bold">Iminā</hi>ti ‘‘sekkho bhikkhu bhinnattā pāpakāna’’nti padānaṃ atthadassanena. <hi rend="bold">Na sameti</hi> sekkhaasekkhaputhujjanāsekkhadīpanato. <hi rend="bold">Tadida</hi>nti paṭhamadvayaṃ. <hi rend="bold">Nippariyāyadassanaṃ</hi> ariyānaṃ <pb ed="V" n="0.0175" />, asekkhānaṃyeva ca sekkhabhinnakilesabhāvadīpanato. <hi rend="bold">Vutto</hi>ti paṭiññāvacanaṃ, saccaṃ vuttoti attho. <hi rend="bold">Na pana idhādhippeto</hi> atthuddhāravasena dassitattā.</p>

<p rend="bodytext"><hi rend="bold">Bhagavato vacana</hi>nti upasampadākammavācamāha. <hi rend="bold">Tadanurūpa</hi>nti tadanucchavikaṃ, yathāvuttanti attho. Parisāvatthusīmāsampattiyo ‘‘samaggena saṅghena akuppenā’’ti (vibha. 510) iminā pakāsitāti <hi rend="bold">‘‘ṭhānāraha’’</hi>nti padassa <hi rend="bold">‘‘anūna…pe… avutta’’</hi>nti ettakameva atthamāha.</p>

<p rend="bodytext" n="511"><hi rend="paranum">511</hi><hi rend="dot">.</hi><hi rend="bold">Avītikkamanaviratibhāvato</hi>ti <pb ed="M" n="0.0178" /> avītikkamasamādānabhūtā viratīti katvā vārittasīlaṃ patvā virati eva padhānanti cetanāsīlassapi pariyāyatā vuttā. <hi rend="bold">‘‘Nagaravaḍḍhakī vatthuvijjācariyo’’</hi>ti idaṃ idhādhippetanagaravaḍḍhakīdassanaṃ. Vatthuvijjā, pāsādavijjāti duvidhā hi vaḍḍhakīvijjā. <hi rend="bold">Lehitabba</hi>nti sāyitabbaṃ. <hi rend="bold">Cubitabba</hi>nti pātabbaṃ.</p>

<p rend="bodytext"><hi rend="bold">Indriyasaṃvarāhārattā</hi>ti indriyasaṃvarahetukattā. Pātimokkhasīlaṃ sikkhāpadasīlaṃ na pakatisīlādikena gayhatīti āha <hi rend="bold">‘‘pātimokkhato aññaṃ sīlaṃ kāyikaavītikkamādiggahaṇena gahita’’</hi>nti. Taṃ pana pātimokkhasīlena na saṅgayhatīti na sakkā vattuṃ, kāyikavācasikasaṃvarassa tabbinimuttassa abhāvatoti dassento <hi rend="bold">‘‘iminā adhippāyena vutta’’</hi>nti āha.</p>

<p rend="indent">Tattha pātimokkhasaddassa evaṃ attho veditabbo – kilesānaṃ balavabhāvato, pāpakiriyāya sukarabhāvato, puññakiriyāya ca dukkarabhāvato bahukkhattuṃ apāyesu patanasīloti pātī, puthujjano, aniccatāya vā bhavādīsu kammavegakkhitto ghaṭiyantaṃ viya anavaṭṭhānena paribbhamanato gamanasīloti pātī, maraṇavasena vā tamhi tamhi sattanikāye attabhāvassa pātanasīloti pātī, sattasantāno, cittameva vā. Taṃ pātinaṃ saṃsāradukkhato mokkhetīti <hi rend="bold">pātimokkhaṃ</hi>. Cittassa hi vimokkhena sattopi ‘‘vimutto’’ti vuccati. Vuttañhi ‘‘cittavodānā visujjhantī’’ti (saṃ. ni. 3.100), ‘‘anupādāya āsavehi cittaṃ vimutta’’nti (mahāva. 28) ca. Atha vā avijjādinā hetunā saṃsāre patati gacchati pavattatīti pātī. ‘‘Avijjānīvaraṇānaṃ sattānaṃ taṇhāsaṃyojanānaṃ sandhāvataṃ saṃsarata’’nti (saṃ. ni. 2.124; 3.99; 5.520; kathā. 75) hi <pb ed="V" n="0.0176" /> vuttaṃ. Tassa pātino sattassa taṇhādisaṃkilesattayato mokkho etenāti <hi rend="bold">pātimokkhaṃ</hi>. ‘‘Kaṇṭhekāḷo’’tiādīnaṃ viya tassa samāsasiddhi veditabbā.</p>

<p rend="indent">Atha vā pāteti vinipāteti dukkheti pāti, cittaṃ. Vuttañhi ‘‘cittena nīyati loko, cittena parikassatī’’ti (saṃ. ni. 1.62). Tassa pātino <pb ed="M" n="0.0179" /> mokkho etenāti <hi rend="bold">pātimokkhaṃ</hi>. Patati vā etena apāyadukkhe vā saṃsāradukkhe vāti pātī, taṇhādisaṃkileso. Vuttañhi ‘‘taṇhā janeti purisaṃ (saṃ. ni. 1.55-57), taṇhādutiyo puriso’’ti (itivu. 15; mahāni. 191; cūḷani. pārāyanānugītigāthā niddesa 107) ca ādi. Tato mokkhoti <hi rend="bold">pātimokkhaṃ</hi>.</p>

<p rend="indent">Atha vā patati etthāti pātīni, cha ajjhattikabāhirāni āyatanāni. Vuttañhi ‘‘chasu loko samuppanno, chasu kubbati santhava’’nti (saṃ. ni. 1.70; su. ni. 171). Tato chaajjhattikabāhirāyatanasaṅkhātato pātito mokkhoti <hi rend="bold">pātimokkhaṃ</hi>.</p>

<p rend="indent">Atha vā pāto vinipāto assa atthīti pātī, saṃsāro, tato mokkhoti <hi rend="bold">pātimokkhaṃ</hi>.</p>

<p rend="indent">Atha vā sabbalokādhipatibhāvato dhammissaro bhagavā ‘‘patī’’ti vuccati, muccati etenāti mokkho, patino mokkho tena paññattattāti patimokkho, patimokkho eva <hi rend="bold">pātimokkhaṃ</hi>. Sabbaguṇānaṃ vā mūlabhāvato uttamaṭṭhena pati ca so yathāvuttenatthena mokkho cāti patimokkho, patimokkho eva <hi rend="bold">pātimokkhaṃ</hi>. Tathā hi vuttaṃ ‘‘pātimokkhanti mukhametaṃ pamukhameta’’nti (mahāva. 135) vitthāro.</p>

<p rend="indent">Atha vā pa-iti pakāre, atīti accantatthe nipāto, tasmā pakārehi accantaṃ mokkhetīti <hi rend="bold">pātimokkhaṃ</hi>. Idañhi sīlaṃ sayaṃ tadaṅgavasena, samādhisahitaṃ paññāsahitañca vikkhambhanavasena samucchedavasena ca accantaṃ mokkheti mocetīti <hi rend="bold">pātimokkhaṃ</hi>. Pati pati <pb ed="V" n="0.0177" /> mokkhoti vā patimokkho, tamhā tamhā vītikkamadosato paccekaṃ mokkhoti attho, patimokkhoyeva <hi rend="bold">pātimokkhaṃ</hi>. Mokkho vā nibbānaṃ, tassa mokkhassa paṭibimbabhūtoti patimokkhaṃ. Sīlasaṃvaro hi nibbedhabhāgiyo sūriyassa aruṇuggamanaṃ viya nibbānassa udayabhūto tappaṭibhāgo viya hoti yathārahaṃ kilesanibbāpanatoti patimokkhaṃ, patimokkhaṃyeva <hi rend="bold">pātimokkhaṃ</hi>.</p>

<p rend="indent">Atha <pb ed="M" n="0.0180" /> vā mokkhaṃ pati vattati, mokkhābhimukhanti vā patimokkhaṃ, patimokkhaṃyeva <hi rend="bold">pātimokkha</hi>nti. Idampi pātimokkhasaddassa mukhamattadassanameva. Sabbākaārena pana jinapātimokkho bhagavāva anavajjapatimokkhaṃ pātimokkhaṃ saṃvaṇṇeyya.</p>

<p rend="bodytext" n="513"><hi rend="paranum">513</hi><hi rend="dot">.</hi> Garubhaṇḍavissajjanakaraṇabhūtaṃ etassa atthīti <hi rend="bold">garubhaṇḍavissajjanaṃ</hi>. <hi rend="bold">Garubhaṇḍantarabhūtaṃ</hi> thāvarādi. Ūnakaṃ na vaṭṭatīti <hi rend="bold">phātikammaṃ</hi> vuttaṃ. Atirekagghanakaṃ, tadagghanakameva vā vaṭṭatīti. <hi rend="bold">Yathāvutta</hi>nti pokkharaṇito paṃsuuddharaṇādithāvarakammaṃ.</p>

<p rend="bodytext"><hi rend="bold">Dhāreti, poseti vā</hi> paresaṃ dārake.</p>

<p rend="bodytext"><hi rend="bold">Gihīnaṃ kariyamānaṃ vuttaṃ, na</hi> saṅghassa, gaṇassa vāti attho. <hi rend="bold">Piṇḍapaṭipiṇḍa</hi>nti uttarapadalopaṃ, purimapade uttarapadalopañca katvā niddesoti āha <hi rend="bold">‘‘piṇḍattha’’</hi>ntiādi. <hi rend="bold">Ayoniso vicāraṇaṃ</hi> ayāthāvapaṭipatti.</p>

<p rend="bodytext" n="514"><hi rend="paranum">514</hi><hi rend="dot">.</hi> Gacchanti yathāsakaṃ visaye pavattantīti <hi rend="bold">gāvo,</hi> cakkhādīni indriyāni.</p>

<p rend="bodytext"><hi rend="bold">Vidhunanaṃ</hi> papphoṭanaṃ, pavāhananti attho.</p>

<p rend="bodytext" n="515"><hi rend="paranum">515</hi><hi rend="dot">.</hi> Yathā karaṇattho karaṇīyasaddo, evaṃ vikiraṇatthopi hotīti āha <hi rend="bold">‘‘vikkhipitabbānī’’</hi>ti, viddhaṃsitabbānīti attho. Saṃyamanīyāni vā <hi rend="bold">saṃyamakaraṇīyāni,</hi> ‘‘na puna evaṃ karomī’’ti attano dahanaṃ manasā adhiṭṭhānaṃ saṃyamanaṃ, saṃyamanakaraṇīyāni <hi rend="bold">saṃvarakaraṇīyānī</hi>ti cittamattāyattā eva saṃyamasaṃvarā ācariyena adhippetāti āha <hi rend="bold">‘‘anāpattigamanīyānī’’</hi>ti <pb ed="V" n="0.0178" />. Antevāsikatthero pana desanāpi cittuppādamanasikārehi vinā na hotīti desanāvisuddhiṃ nissaraṇaṃ vadati.</p>

<p rend="bodytext" n="516"><hi rend="paranum">516</hi><hi rend="dot">.</hi> ‘‘Alaṅkato cepi…pe… sa bhikkhū’’tiādīsu (dha. pa. 142) viya idhāpi <hi rend="bold">guṇato bhikkhu adhippeto</hi>. Tathā ca vuttaṃ ‘‘idha bhikkhūti paṭipattiyā bhikkhubhāvadassanato evamāhā’’ti (vibha. aṭṭha. 355). Yattakaṃ ekena puggalena asesetvā samādātuṃ <pb ed="M" n="0.0181" /> sakkā, taṃ sandhāyāha <hi rend="bold">‘‘yena samādānena sabbāpi sikkhā samādinnā hontī’’</hi>ti yathā upasampadāpāripūriyā asesaṃ upasampannasikkhāsamādānaṃ. <hi rend="bold">Ta</hi>nti samādānaṃ. <hi rend="bold">Anekesū</hi>ti visuṃ visuṃ samādānesu. Yathā samādinnāya sikkhāya sabbena sabbaṃ avītikkamanaṃ sikkhitabbākāro, evaṃ sati vītikkame desanāgāminiyā desanā, vuṭṭhānagāminiyā vuṭṭhānaṃ tadupāyabhūtaṃ pārivāsikavattacaraṇādīti vuttaṃ <hi rend="bold">‘‘avīti…pe… ākārenā’’</hi>ti. Yaṃ sikkhāpadaṃ pamādena vītikkantaṃ, taṃ sikkhiyamānaṃ na hotīti sesitaṃ nāma hotīti āha <hi rend="bold">‘‘vītikkamanavasena sesassā’’</hi>ti.</p>

<p rend="bodytext" n="519"><hi rend="paranum">519</hi><hi rend="dot">.</hi><hi rend="bold">Cittaparisodhanabhāvanā</hi>ti cittassa parisodhanabhūtā āvaraṇīyadhammavikkhambhikā samādhivipassanābhāvanā cittaparisodhanabhāvanā. <hi rend="bold">Suppapariggāhaka</hi>nti niddāpariggāhakaṃ. <hi rend="bold">Ida</hi>nti idaṃ abbokiṇṇabhavaṅgottaraṇasaṅkhātaṃ kiriyamayacittānaṃ appavattanaṃ suppaṃ nāma. <hi rend="bold">Ito</hi> bhavaṅgottaraṇato. <hi rend="bold">Pubbe ito</hi> kiriyamayacittappavattito parañca natthi. <hi rend="bold">Ayaṃ</hi> kāyakilamatho, thinamiddhañca <hi rend="bold">etassa</hi> suttassa paccayo.</p>

<p rend="bodytext" n="522"><hi rend="paranum">522</hi><hi rend="dot">.</hi><hi rend="bold">Satipaṭṭhānādayo</hi>ti satipaṭṭhānasammappadhānaiddhipādā, ekacce ca maggadhammā saha na pavattanti, tasmā pāḷiyaṃ na vuttāti adhippāyo. Ete tāva ekasmiṃ ārammaṇe saha na pavattantīti na gaṇheyyuṃ, indriyabalāni kasmā na gahitānīti āha <hi rend="bold">‘‘pavatta…pe… hontī’’</hi>ti. Evampi saddhindriyabalāni bojjhaṅgehi na saṅgayhantīti kathaṃ tesaṃ tadantogadhatāti codanaṃ sandhāyāha <hi rend="bold">‘‘pīti…pe… vuttattā’’</hi>ti.</p>

<p rend="bodytext" n="523"><hi rend="paranum">523</hi><hi rend="dot">.</hi><hi rend="bold">Samantato</hi>ti sabbabhāgesu sabbesu abhikkamādīsu, sabbabhāgato vā tesu eva abhikkamādīsu <pb ed="V" n="0.0179" /> atthānatthādisabbabhāgato sabbākārato. <hi rend="bold">Sammā</hi>ti aviparītaṃ yoniso. <hi rend="bold">Sama</hi>nti avisamaṃ, iṭṭhādiārammaṇe rāgādivisamarahitaṃ katvāti attho.</p>

<p rend="bodytext">Bhikkhā carīyati etthāti bhikkhācāro, bhikkhāya caraṇaṭṭhānaṃ, so eva gocaro, bhikkhāya caraṇameva vā sampajaññassa visayabhāvato gocaro, tasmiṃ <hi rend="bold">bhikkhācāragocare</hi>. So pana abhikkamādibhedabhinnanti visesanavasena vuttaṃ <hi rend="bold">‘‘abhikkamādīsu panā’’</hi>ti. <hi rend="bold">Kammaṭṭhānasaṅkhāte</hi>ti yogakammassa bhāvanāya pavattiṭṭhānasaṅkhāte ārammaṇe, bhāvanākammeyeva <pb ed="M" n="0.0182" /> vā, yogino sukhavisesahetutāya vā kammaṭṭhānasaṅkhāte sampajaññassa visayabhāvena <hi rend="bold">gocare</hi>. <hi rend="bold">Abhikkamādīsū</hi>ti abhikkamapaṭikkamādīsu ceva cīvarapārupanādīsu ca. <hi rend="bold">Asammuyhanaṃ</hi> cittakiriyāvāyodhātuvipphāravaseneva tesaṃ pavatti, na aññathāti yāthāvato jānanaṃ.</p>

<p rend="bodytext"><hi rend="bold">Kammaṭṭhānaṃ padhānaṃ katvā</hi>ti cīvarapārupanādisarīrapariharaṇakiccakālepi kammaṭṭhānamanasikārameva padhānaṃ katvā.</p>

<p rend="bodytext"><hi rend="bold">Tasmā</hi>ti yasmā ussukkajāto hutvā ativiya maṃ yācasi, yasmā ca jīvitantarāyānaṃ dujjānataṃ vadasi, indriyāni ca te paripākaṃ gatāni, tasmā. <hi rend="bold">Tihā</hi>ti nipātamattaṃ. <hi rend="bold">Te</hi> tayā. <hi rend="bold">Eva</hi>nti idāni vattabbākāraṃ vadati. <hi rend="bold">Sikkhitabba</hi>nti adhisīlasikkhādīnaṃ tissannampi sikkhānaṃ vasena sikkhanaṃ kātabbaṃ. Yathā pana sikkhitabbaṃ, taṃ dassento <hi rend="bold">‘‘diṭṭhe diṭṭhamattaṃ bhavissatī’’</hi>tiādimāha.</p>

<p rend="bodytext">Tattha <hi rend="bold">diṭṭhe diṭṭhamatta</hi>nti rūpāyatane cakkhuviññāṇena diṭṭhamattaṃ. Yathā hi cakkhuviññāṇaṃ rūpe rūpamattameva passati, na niccādisabhāvaṃ, evaṃ sesataṃdvārikaviññāṇehipi me ettha diṭṭhamattameva bhavissatīti sikkhitabbanti attho. Atha vā <hi rend="bold">diṭṭhe diṭṭhaṃ</hi> nāma cakkhuviññāṇaṃ, rūpe rūpavijānananti attho. <hi rend="bold">Mattā</hi>ti pamāṇaṃ. Diṭṭhaṃ mattā etassāti <hi rend="bold">diṭṭhamattaṃ,</hi> cakkhuviññāṇamattameva me cittaṃ bhavissatīti attho. Idaṃ vuttaṃ hoti – yathā āpāthagate rūpe cakkhuviññāṇaṃ na rajjati na dussati na muyhati, evaṃ rāgādivirahena cakkhuviññāṇamattameva me javanaṃ bhavissati, cakkhuviññāṇappamāṇeneva naṃ ṭhapessāmīti. Atha vā <hi rend="bold">diṭṭhaṃ</hi> nāma cakkhuviññāṇena diṭṭharūpaṃ. <hi rend="bold">Diṭṭhe diṭṭhaṃ</hi> nāma tattheva uppannaṃ sampaṭicchanasantīraṇavoṭṭhabbanasaṅkhātaṃ <pb ed="V" n="0.0180" /> cittattayaṃ. Yathā taṃ na rajjati na dussati na muyhati, evaṃ āpāthagate rūpe teneva sampaṭicchanādippamāṇena javanaṃ uppādessāmi, nāssa taṃ pamāṇaṃ atikkamitvā rajjanādivasena uppajjituṃ dassāmīti evamettha attho daṭṭhabbo. Esa nayo sutamutesu. <hi rend="bold">Muta</hi>nti ca tadārammaṇaviññāṇehi saddhiṃ gandharasaphoṭṭhabbāyatanaṃ veditabbaṃ. <hi rend="bold">Viññāte viññātamatta</hi>nti ettha pana <hi rend="bold">viññātaṃ</hi> nāma manodvārāvajjanena viññātārammaṇaṃ, tasmiṃ viññāte. <hi rend="bold">Viññātamatta</hi>nti āvajjanappamāṇaṃ. Yathā āvajjanaṃ na rajjati na dussati na muyhati, evaṃ rajjanādivasena uppajjituṃ adatvā āvajjanappamāṇeneva cittaṃ ṭhapessāmīti ayamettha <pb ed="M" n="0.0183" /> attho. <hi rend="bold">Evañhi te bāhiya sikkhitabba</hi>nti evaṃ imāya paṭipadāya tayā bāhiya tissannaṃ sikkhānaṃ anupavattanavasena sikkhitabbaṃ. Iti bhagavā bāhiyassa saṃkhittarucitāya chahi viññāṇakāyehi saddhiṃ chaḷārammaṇabhedabhinnaṃ vipassanāvisayaṃ diṭṭhādīhi catūhi koṭṭhāsehi vibhajitvā tatthassa ñātatīraṇapariññaṃ dasseti.</p>

<p rend="bodytext">Kathaṃ? Ettha hi rūpāyatanaṃ passitabbaṭṭhena <hi rend="bold">diṭṭhaṃ</hi> nāma, cakkhuviññāṇaṃ pana saddhiṃ taṃdvārikaviññāṇehi dassanaṭṭhena, tadubhayampi yathāpaccayaṃ pavattamānaṃ dhammamattameva, na ettha koci kattā vā kāretā vā. Yato taṃ hutvā abhāvaṭṭhena aniccaṃ, udayabbayapaṭipīḷanaṭṭhena dukkhaṃ, avasavattanaṭṭhena anattāti kuto tattha paṇḍitassa rajjanādīnaṃ okāsoti ayañhettha adhippāyo. Esa nayo sutādīsupi.</p>

<p rend="bodytext">Idāni ñātatīraṇapariññāsu patiṭṭhitassa upari saha phalena pahānapariññaṃ dassetuṃ <hi rend="bold">‘‘yato kho te bāhiyā’’</hi>tiādi āraddhaṃ. Tattha <hi rend="bold">yato</hi>ti yadā, yasmā vā. <hi rend="bold">Te</hi>ti tava. <hi rend="bold">Tato</hi>ti tadā, tasmā vā. <hi rend="bold">Tenā</hi>ti tena diṭṭhādinā, diṭṭhādipaṭibaddhena vā rāgādinā. Idaṃ vuttaṃ hoti – bāhiya, tava yasmiṃ kāle, yena vā kāraṇena diṭṭhādīsu mayā vuttavidhiṃ paṭipajjantassa aviparītasabhāvāvabodhena diṭṭhādimattaṃ bhavissati, tasmiṃ kāle, tena vā kāraṇena tvaṃ tena diṭṭhādipaṭibaddhena rāgādinā saha na bhavissasi, ratto vā duṭṭho vā mūḷho vā na bhavissasi pahīnarāgādikattā, tena vā diṭṭhādinā saha paṭibaddho na bhavissasīti. <hi rend="bold">Tato tvaṃ, bāhiya, na tatthā</hi>ti yadā, yasmā vā tvaṃ tena rāgena vā ratto, dosena vā duṭṭho, mohena vā mūḷho na bhavissasi, tadā, tasmā vā tvaṃ tattha diṭṭhādike na bhavissasi, tasmiṃ diṭṭhe vā sutamutaviññāte vā ‘‘etaṃ mama, esohamasmi, eso me attā’’ti (mahāva. 21) taṇhāmānadiṭṭhīhi allīno patiṭṭhito <pb ed="V" n="0.0181" /> na bhavissasi. Ettāvatā pahānapariññaṃ matthakaṃ pāpetvā khīṇāsavabhūmi dassitā. <hi rend="bold">Tato tvaṃ, bāhiya, nevidha, na huraṃ, na ubhayamantarenā</hi>ti yadā tvaṃ, bāhiya, tena rāgādinā tattha diṭṭhādīsu paṭibaddho na bhavissasi, tadā tvaṃ neva idha loke, na paraloke, na ubhayattha hosi. <hi rend="bold">Esevanto dukkhassā</hi>ti kilesadukkhassa, vaṭṭadukkhassa ca ayameva anto ayaṃ paricchedo parivaṭumabhāvoti ayameva hi ettha attho <pb ed="M" n="0.0184" />. Ye pana ‘‘ubhayamantarenā’’ti padaṃ gahetvā antarābhavaṃ nāma icchanti, tesaṃ taṃ micchā. Tattha yaṃ vattabbaṃ, taṃ parato <hi rend="bold">antarābhavakathāyaṃ</hi> (kathā. 505 ādayo ) āvi bhavissati.</p>

<p rend="bodytext"><hi rend="bold">Etesa</hi>nti atiharaṇavītiharaṇānaṃ.</p>

<p rend="bodytext"><hi rend="bold">‘‘Tattha hī’’</hi>tiādinā pañcaviññāṇavīthiyaṃ puretaraṃ pavattaayonisomanasikāravasena āvajjanādīnaṃ ayoniso āvajjanādinā iṭṭhādiārammaṇe lobhādippavattimattaṃ hoti, na pana itthipurisādivikappagāho, manodvāreyeva pana so hotīti dasseti. <hi rend="bold">Tassā</hi>ti ‘‘itthī, puriso’’ti rajjanādikassa. <hi rend="bold">Bhavaṅgādī</hi>ti bhavaṅgaāvajjanadassanāni, sampaṭicchanasantīraṇavoṭṭhabbanapañcadvārikajavanañca. <hi rend="bold">Apubbatittaratāvasenā</hi>ti apubbatāittarabhāvānaṃ vasena.</p>

<p rend="bodytext"><hi rend="bold">Atiharatī</hi>ti mukhadvāraṃ atikkamitvā harati. <hi rend="bold">Taṃtaṃvijānananipphādako</hi>ti tassa tassa pariyesanādivisayassa, vijānanassa ca nipphādako. Yena hi payogena pariyesanādi nipphajjati, so tabbisayaṃ vijānanampi nipphādeti nāma hoti. <hi rend="bold">Sammāpaṭipatti</hi>nti dhammesu aviparītapaṭipattiṃ yathābhūtāvabodhaṃ.</p>

<p rend="bodytext"><hi rend="bold">Gamanepī</hi>ti gamanapayogepi. <hi rend="bold">Atiharaṇaṃ</hi> yathāṭhitasseva kāyassa icchitadesābhimukhakaraṇaṃ. <hi rend="bold">Gamanaṃ</hi> desantaruppatti. <hi rend="bold">Vakkhamāno</hi>ti ‘‘abhikkante paṭikkanteti…pe… addhāgamanavasena kathito. Gate ṭhite nisinneti ettha vihāre cuṇṇikapāduddhārairiyāpathavasena kathito’’ti (vibha. aṭṭha. 523) vakkhamāno viseso.</p>

<p rend="bodytext"><hi rend="bold">Pavatte</hi>ti caṅkamādīsu pavatte rūpārūpadhamme. <hi rend="bold">Pariggaṇhantassa</hi> aniccādito.</p>

<p rend="bodytext">Kāyikakiriyādinibbattakajavanaṃ <pb ed="V" n="0.0182" /> phalūpacārena <hi rend="bold">‘‘kāyādikiriyāmaya’’</hi>nti vuttaṃ. <hi rend="bold">Kiriyāsamuṭṭhitattā</hi>ti pana kāraṇūpacārena.</p>

<p rend="bodytext" n="526"><hi rend="paranum">526</hi><hi rend="dot">.</hi><hi rend="bold">Kammaṭṭhānaupāsanassā</hi>ti kammaṭṭhānabhāvanāya. <hi rend="bold">Yogapatha</hi>nti bhāvanāyoggakiriyāya pavattanamaggaṃ.</p>

<p rend="bodytext" n="537"><hi rend="paranum">537</hi><hi rend="dot">.</hi><hi rend="bold">Kāyādīsū</hi>ti kāyavedanācittadhammesu. <hi rend="bold">Suṭṭhu pavattiyā</hi>ti asubhānupassanādivasena pavattiyā. <hi rend="bold">Niyyānasabhāvo</hi> sammāsatitā eva <pb ed="M" n="0.0185" />. <hi rend="bold">Upaṭṭhāna</hi>nti satiṃ kiccato dasseti. Ettha ca yathāvutto pariggaho jāto etissāti <hi rend="bold">pariggahitā,</hi> taṃ pariggahitaṃ niyyānabhūtaṃ satiṃ katvāti attho veditabbo.</p>

<p rend="bodytext" n="542-3"><hi rend="paranum">542-3</hi><hi rend="dot">.</hi> Pakuppanaṃ idha <hi rend="bold">vikārāpattibhāvo</hi>.</p>

<p rend="bodytext" n="550"><hi rend="paranum">550</hi><hi rend="dot">.</hi><hi rend="bold">Tappaṭipakkhasaññā</hi>ti thinamiddhapaṭipakkhasaññā. Sā atthato tadaṅgādivasena thinamiddhavinodanākārappavattā kusalavitakkasampayuttasaññā, tathābhūto vā cittuppādo saññāsīsena vuttoti veditabbo.</p>

<p rend="bodytext" n="553"><hi rend="paranum">553</hi><hi rend="dot">.</hi><hi rend="bold">Sārambha</hi>nti ārambhavantaṃ, sahārambhanti attho. <hi rend="bold">Nirāvaraṇābhogā</hi> thinamiddhandhakāravigamena nirāvaraṇasamannāhārasaññā. <hi rend="bold">Vivaṭā</hi> appaṭicchādanā.</p>

<p rend="bodytext" n="564"><hi rend="paranum">564</hi><hi rend="dot">.</hi><hi rend="bold">Tattha tatthā</hi>ti ‘‘iminā pātimokkhasaṃvarena upeto hotī’’tiādīsu (vibha. 511).</p>

<p rend="bodytext" n="588"><hi rend="paranum">588</hi><hi rend="dot">.</hi> Yathā kenaci nikkujjitaṃ ‘‘idaṃ nāmeta’’nti pakatiñāṇena na ñāyati, evaṃ sabbappakārena aviditaṃ nikkujjitaṃ viya hotīti āha <hi rend="bold">‘‘sabbathā aññātatā nikkujjitabhāvo’’</hi>ti. <hi rend="bold">Niravasesaparicchindanābhāvo</hi>ti duviññeyyatāya niravasesato paricchinditabbatābhāvo, paricchindikābhāvo vā. Ekadeseneva hi gambhīraṃ ñāyati.</p>

<p rend="bodytext"><hi rend="bold">Ācikkhantī</hi>tiādito <pb ed="V" n="0.0183" /> paribyattaṃ kathenti. <hi rend="bold">Desentī</hi>ti upadisanavasena vadanti, pabodhenti vā. <hi rend="bold">Paññāpentī</hi>ti pajānāpenti, saṃpakāsentīti attho. <hi rend="bold">Paṭṭhapentī</hi>ti pakārehi asaṅkarato ṭhapenti. <hi rend="bold">Vivarantī</hi>ti vivaṭaṃ karonti. <hi rend="bold">Vibhajantī</hi>ti vibhattaṃ karonti. <hi rend="bold">Uttānīkarontī</hi>ti anuttānaṃ gambhīraṃ uttānaṃ pākaṭaṃ karonti. Ettha ca <hi rend="bold">‘‘paññāpentī’’</hi>tiādīhi chahi padehi atthapadāni dassitāni. <hi rend="bold">‘‘Ācikkhanti desentī’’</hi>ti pana dvīhi padehi byañjanapadānīti evaṃ atthabyañjanapadasampannāya uḷārāya pasaṃsāya pasaṃsanaṃ dasseti. Yaṃ panetesu atthabyañjanapadesu vattabbaṃ, taṃ <hi rend="bold">nettiaṭṭhakathāyaṃ (netti. aṭṭha. 23 ādayo)</hi> vitthārato vuttameva, tasmā tattha vuttanayeneva veditabbaṃ.</p>

<p rend="bodytext" n="602"><hi rend="paranum">602</hi><hi rend="dot">.</hi><hi rend="bold">Ettheva</hi><pb ed="M" n="0.0186" /><hi rend="bold">yojetabbaṃ</hi> tassa heṭṭhābhūmisamatikkamanamukhena bhūmivisesādhigamupāyadīpanato. <hi rend="bold">Sabbatthāpī</hi>ti ‘‘rūpasaññānaṃ samatikkamā, ākāsānañcāyatanaṃ samatikkammā’’ti sabbesupi samatikkamavacanesu.</p>

<p rend="bodytext" n="610"><hi rend="paranum">610</hi><hi rend="dot">.</hi><hi rend="bold">Taṃyeva ākāsaṃ phuṭaṃ viññāṇa</hi>nti taṃyeva kasiṇugghāṭimākāsaṃ ‘‘ananta’’nti manasikārena phuṭaṃ pharitvā ṭhitaṃ paṭhamāruppaviññāṇaṃ ‘‘anantaṃ viññāṇa’’nti <hi rend="bold">manasi karotī</hi>ti attho. Dutiyavikappe pana sāmaññajotanā visese tiṭṭhatīti ‘‘phuṭa’’nti iminā viññāṇameva vuttanti <hi rend="bold">phuṭaṃ viññāṇa</hi>nti paṭhamāruppaviññāṇamāha. Tañhi ākāsassa sapharaṇakaviññāṇaṃ. <hi rend="bold">Viññāṇenā</hi>ti ca karaṇatthe karaṇavacanaṃ, tañca dutiyāruppaviññāṇaṃ vadatīti āha <hi rend="bold">‘‘viññāṇañcāyatanaviññāṇena manasi karotī’’</hi>ti. <hi rend="bold">Tenā</hi>ti paṭhamāruppaviññāṇena. <hi rend="bold">Gahitākāra</hi>nti anantapharaṇavasena gahitākāraṃ. <hi rend="bold">Manasi karotī</hi>ti dutiyāruppaparikammamanasikārena manasi karoti. <hi rend="bold">Eva</hi>nti yathāvuttākāraṃ kasiṇugghāṭimākāse paṭhamāruppaviññāṇena anantapharaṇavasena yo gahitākāro, taṃ manasi karontaṃyeva. <hi rend="bold">Taṃ viññāṇa</hi>nti taṃ dutiyāruppaviññāṇaṃ. <hi rend="bold">Anantaṃ pharatī</hi>ti ‘‘ananta’’nti pharati, tasmā dutiyoyevattho yuttoti. <hi rend="bold">‘‘Yañhī’’</hi>tiādinā yathāvuttamatthaṃ pākaṭaṃ karoti. <hi rend="bold">Taṃpharaṇākārasahita</hi>nti tasmiṃ ākāse pharaṇākārasahitaṃ. <hi rend="bold">Viññāṇa</hi>nti paṭhamāruppaviññāṇaṃ.</p>

<p rend="bodytext" n="615"><hi rend="paranum">615</hi><hi rend="dot">.</hi><hi rend="bold">Pubbe</hi>ti dutiyāruppaparikammakāle. Yaṃ ‘‘anantaṃ viññāṇa’’nti manasi kataṃ, <hi rend="bold">taṃyeva</hi><pb ed="V" n="0.0184" /> paṭhamāruppaviññāṇameva. Taṃyeva hi abhāveti. Ārammaṇātikkamavasena hi etā samāpattiyo laddhabbāti.</p>

<p rend="centre">Niddesavaṇṇanā niṭṭhitā.</p>

<p rend="centre">Suttantabhājanīyavaṇṇanā niṭṭhitā.</p>

<p rend="title">2. Abhidhammabhājanīyavaṇṇanā</p>

<p rend="bodytext" n="623"><hi rend="paranum">623</hi><hi rend="dot">.</hi> Catukkanaye dutiyajjhānameva yesaṃ vicāro oḷārikato na upaṭṭhāti, yesañca upaṭṭhāti, tesaṃ vasena dvidhā bhinditvā desitanti <pb ed="M" n="0.0187" /> catukkanayato pañcakanayo nīhatoti āha <hi rend="bold">‘‘uddhaṭānaṃyeva catunnaṃ…pe… dassanato cā’’</hi>ti.</p>

<p rend="centre">Abhidhammabhājanīyavaṇṇanā niṭṭhitā.</p>

<p rend="title">3. Pañhapucchakavaṇṇanā</p>

<p rend="bodytext" n="640"><hi rend="paranum">640</hi><hi rend="dot">.</hi><hi rend="bold">Tīsū</hi>ti paṭhamādīsu tīsu. Catukkanayena hi taṃ vuttaṃ. <hi rend="bold">Evaṃkoṭṭhāsikā</hi>ti appamāṇāti vuttā. Tenāha <hi rend="bold">‘‘lokuttarabhūtā evāti adhippāyo’’</hi>ti. Paricchinnākāsa…pe… catutthānaṃ vaṭṭavipassanāpādakattā <hi rend="bold">‘‘sabbatthapādakacatutthe saṅgahitānī’’</hi>ti vuttaṃ.</p>

<p rend="bodytext"><hi rend="bold">Ayaṃ kathā</hi>ti parittārammaṇādikathā. Heṭṭhimo ariyo uparimassa ariyassa lokuttaracittāni paṭivijjhituṃ na sakkotīti vuttaṃ <hi rend="bold">‘‘na ca…pe… sakkotī’’</hi>ti.</p>

<p rend="bodytext">‘‘Kiriyato dvādasanna’’nti ca pāṭho atthi. <hi rend="bold">Saha vadati</hi> lokuttaraphalacatutthatāsāmaññenāti <pb ed="V" n="0.0185" /> adhippāyo. Idha sabbasaddassa padesasabbavācibhāvato ekadesassa asambhavepi sabbatthapādakatā eva veditabbāti dassetuṃ <hi rend="bold">‘‘sabbattha…pe… daṭṭhabba’’</hi>nti āha. <hi rend="bold">Paricchinnākāsakasiṇacatutthādīnī</hi>ti <hi rend="bold">ādi</hi>-saddena ānāpānacatutthādayo saṅgahitā. <hi rend="bold">Navattabbatāyā</hi>ti navattabbārammaṇatāya.</p>

<p rend="bodytext"><hi rend="bold">Nibbānañcāti vattabbaṃ</hi> tadārammaṇassāpi bahiddhārammaṇabhāvato.</p>

<p rend="bodytext"><hi rend="bold">‘‘Sasantānagatampī’’</hi>ti idaṃ <hi rend="bold">rūpa</hi>-saddena, <hi rend="bold">kamma</hi>-saddena ca sambandhitabbaṃ ‘‘sasantānagatampi apākaṭaṃ rūpaṃ dibbacakkhu viya sasantānagatampi apākaṭaṃ kammaṃ vibhāvetī’’ti. Pākaṭe pana sasantānagate rūpe, kamme ca abhiññāñāṇena payojanaṃ natthīti <hi rend="bold">‘‘apākaṭa’’</hi>nti visesetvā vuttaṃ.</p>

<p rend="centre">Pañhapucchakavaṇṇanā niṭṭhitā.</p>

<p rend="centre">Jhānavibhaṅgavaṇṇanā niṭṭhitā.</p>
</body>
<back></back>
</text>
</TEI.2>