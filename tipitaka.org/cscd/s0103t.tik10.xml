<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">11. Dasuttarasuttavaṇṇanā</p>

<p rend="bodytext" n="350"><hi rend="paranum">350</hi><hi rend="dot">.</hi><hi rend="bold">Āvuso</hi><pb ed="M" n="3.0275" /><pb ed="V" n="3.0247" /><pb ed="P" n="3.0354" /><hi rend="bold">bhikkhaveti sāvakānaṃ ālapana</hi>nti sāvakānaṃ āmantanavasena ālapanasamudācāro, na kevalaṃ ‘‘bhikkhave’’ti, so pana buddhānaṃ ālapanaṃ. Tenāha <hi rend="bold">‘‘buddhā hī’’</hi>tiādi. Satthusamudācāravasena asamudācāro evettha satthu uccaṭṭhāne ṭhapanaṃ. Sampati āgatattā katthaci na nibaddho vāso etesanti <hi rend="bold">anibaddhavāsā,</hi> antevāsikā. Kammaṭṭhānaṃ gahetvā sappāyasenāsanaṃ gavesantā yaṃ kiñci disaṃ gacchantīti <hi rend="bold">disāgamanīyā.</hi> Idāni tamatthaṃ vitthārato dassetuṃ <hi rend="bold">‘‘buddhakāle’’</hi>tiādi vuttaṃ.</p>

<p rend="bodytext"><hi rend="bold">Asubhakammaṭṭhāna</hi>nti ekādasavidhaṃ asubhakammaṭṭhānaṃ. Tatthāpi puggalavemattataṃ ñatvā tadanurūpaṃ tadanurūpameva deti. Mohacaritassapi kāmaṃ ānāpānassatikammaṭṭhānaṃ sappāyaṃ, kammaṭṭhānabhāvanāya pana bhājanabhūtaṃ kātuṃ sammohavigamāya paṭhamaṃ uddesaparipucchādhammassavanadhammasākacchāsu niyojetabboti vuttaṃ <hi rend="bold">‘‘mohacaritassa…pe… ācikkhatī’’</hi>ti. Saddhācaritassa visesato purimā cha anussatiyo sappāyā, tāsaṃ pana anuyuñjane ayaṃ pubbabhāgapaṭipattīti dassetuṃ <hi rend="bold">‘‘pasādanīyasuttante’’</hi>tiādi vuttaṃ. <hi rend="bold">Ñāṇacaritassā</hi>ti buddhicaritassa, tassa pana maraṇassati, upasamānussati, catudhātuvavatthānaṃ, āhārepaṭikūlasaññā visesato sappāyā, tesaṃ pana upakāradhammadassanatthaṃ <hi rend="bold">‘‘aniccatādi…pe… kathetī’’</hi>ti vuttaṃ. <hi rend="bold">Tatthevā</hi>ti satthu santike eva. <hi rend="bold">Temāsikaṃ paṭipada</hi>nti tīhi māsehi sanniṭṭhāpetabbaṃ paṭipadaṃ.</p>

<p rend="bodytext"><hi rend="bold">Ime bhikkhū</hi>ti imissā dhammadesanāya bhājanabhūtā bhikkhū. <hi rend="bold">‘‘Evaṃ āgantvā gacchante</hi><pb ed="P" n="3.0355" /><hi rend="bold">pana bhikkhū’’</hi>ti idaṃ ‘‘buddhakāle’’tiādinā taduddesikavasena vuttabhikkhū sandhāya vuttaṃ, na ‘‘ime bhikkhū’’ti anantaraṃ vuttabhikkhū. Tenāha <hi rend="bold">‘‘pesetī’’</hi>ti. <hi rend="bold">Apalokethā</hi>ti āpucchatha. <hi rend="bold">‘‘Paṇḍitā’’</hi>tiādi sevanabhajanesu kāraṇavacanaṃ. <hi rend="bold">‘‘Sotāpattiphale vinetī’’</hi>tiādi yebhuyyavasena <pb ed="V" n="3.0248" /> vuttaṃ. Āyasmā hi dhammasenāpati bhikkhū yebhuyyena sotāpattiphalaṃ pāpetvā vissajjeti ‘‘evamete niyatā sambodhiparāyaṇā’’ti. Āyasmā pana mahāmoggallāno ‘‘sabbāpi bhavūpapatti jigucchitabbāvā’’ti bhikkhū yebhuyyena uttamatthaṃyeva pāpeti.</p>

<p rend="bodytext">Sāvakehi <pb ed="M" n="3.0276" /> vinetuṃ sakkuṇeyyā sāvakaveneyyā nāma na sāvakeheva vinetabbāti dassento āha <hi rend="bold">‘‘sāvakaveneyyā nāmā’’</hi>tiādi. <hi rend="bold">Dasadhā mātikaṃ ṭhapetvā</hi>ti ekakato paṭṭhāya yāva dasakā dasadhā dasadhā mātikaṃ ṭhapetvā <hi rend="bold">vibhattoti dasuttaro. Dasuttaro gatotipi dasuttaroti</hi> ekakato paṭṭhāya yāva dasakā dasahi uttaro adhiko hutvā gato pavattotipi dasuttaro. <hi rend="bold">Ekekasmiṃ pabbe</hi>ti ekakato paṭṭhāya yāva dasakā dasasu pabbesu ekekasmiṃ pabbe. <hi rend="bold">Dasa dasa pañhā</hi>ti ‘‘katamo dhammo bahukāro appamādo kusalesu dhammesū’’tiādinā dasa dasa pañhā. <hi rend="bold">Visesitā</hi>ti vissajjitā. <hi rend="bold">Dasuttaraṃ pavakkhāmī</hi>ti desiyamānaṃ desanaṃ nāmakittanamukhena paṭijānāti vaṇṇabhaṇanatthaṃ. <hi rend="bold">Pavakkhāmī</hi>ti pakārehi vakkhāmi. Tathā hettha paññāsādhikānaṃ pañcannaṃ pañhasatānaṃ vasena desanā pavattā. <hi rend="bold">Dhamma</hi>nti idha <hi rend="bold">dhamma</hi>-saddo pariyattipariyāyo ‘‘idha bhikkhu dhammaṃ pariyāpuṇātī’’tiādīsu (a. ni. 5.73) viya. Suttalakkhaṇo cāyaṃ <hi rend="bold">dhammo</hi>ti āha <hi rend="bold">‘‘dhammanti</hi><pb ed="P" n="3.0356" /><hi rend="bold">sutta’’</hi>nti. Svāyaṃ dhammo yathānusiṭṭhaṃ paṭipajjamānassa nibbānāvaho. Tato eva vaṭṭadukkhasamucchedāya hoti, sa cāyamassa ānubhāvo sabbesaṃ khandhānaṃ pamocanupāyabhāvatoti dassento ‘‘nibbānappattiyā’’tiādimāha. Tena vuttaṃ <hi rend="bold">‘‘nibbānappattiyā’’</hi>tiādi.</p>

<p rend="bodytext"><hi rend="bold">Uccaṃ karonto</hi>ti udaggaṃ uḷāraṃ paṇītaṃ katvā dassento, paggaṇhantoti attho. <hi rend="bold">Pemaṃ janento</hi>ti bhattiṃ uppādento. Idañca desanāya paggaṇhanaṃ buddhānampi āciṇṇaṃ evāti dassento <hi rend="bold">‘‘ekāyano’’</hi>tiādimāha.</p>

<p rend="subhead">Ekadhammavaṇṇanā</p>

<p rend="bodytext" n="351"><hi rend="paranum">351</hi><hi rend="dot">.</hi> (Ka) <hi rend="bold">kāra</hi>-saddo upa-saddena vināpi upakāratthaṃ vadati, ‘‘bahukārā, bhikkhave, mātāpitaro puttāna’’ntiādīsu (a. ni. 2.34) viyāti āha <hi rend="bold">‘‘bahukāroti bahūpakāro’’</hi>ti.</p>

<p rend="bodytext">(Kha) vaḍḍhane vutte nānantariyatāya uppādanaṃ vuttameva hotīti <hi rend="bold">‘‘bhāvetabboti vaḍḍhetabbo’’</hi>ti <pb ed="V" n="3.0249" /> vutto. Uppādanapubbikā hi vaḍḍhanāti. Nanu <pb ed="M" n="3.0277" /> ca <hi rend="bold">‘‘eko dhammo uppādetabbo’’</hi>ti uppādanaṃ pettha visuṃ gahitaṃ evāti? Aññavisayattā tassa nāyaṃ virodho. Tathā hi <hi rend="bold">‘‘eko dhammo pariññeyyo’’</hi>ti tīhipi pariññāhi pariññeyyataṃ vatvāpi <hi rend="bold">‘‘eko dhammo pahātabbo’’</hi>ti pahātabbatā vuttā.</p>

<p rend="bodytext">(Ga) <hi rend="bold">tīhi pariññāhī</hi>ti ñātatīraṇapahānapariññāhi.</p>

<p rend="bodytext">(Gha) <hi rend="bold">pahānānupassanāyā</hi>ti pajahanavasena pavattāya anupassanāya. Missakavasena cetaṃ anupassanāgahaṇaṃ daṭṭhabbaṃ.</p>

<p rend="bodytext">(Ṅa) sīlasampadādīnaṃ parihānāvaho <hi rend="bold">parihānāya saṃvattanako. </hi></p>

<p rend="bodytext">(Ca) jhānādivisesaṃ gametīti <hi rend="bold">visesagāmī.</hi></p>

<p rend="bodytext">(Cha) <hi rend="bold">duppaccakkhakaro</hi>ti anupacitañāṇasambhārehi paccakkhaṃ kātuṃ asakkuṇeyyo.</p>

<p rend="bodytext">(Jha) <hi rend="bold">abhijānitabbo</hi>ti <pb ed="P" n="3.0357" /> abhimukhaṃ ñāṇena jānitabbo.</p>

<p rend="bodytext"><hi rend="bold">Sabbattha mātikāsū</hi>ti dukādivasena vuttāsu sabbāsu mātikāsu. Ettha ca āyasmā dhammasenāpati te bhikkhū bhāvanāya niyojetvā uttamatthe patiṭṭhāpetukāmo paṭhamaṃ tāva bhāvanāya upakāradhammaṃ uddesavasena dassento ‘‘eko dhammo bahukāro’’ti vatvā tena upakārakena upakattabbaṃ dassento ‘‘eko dhammo bhāvetabbo’’ti āha. Ayañca bhāvanā vipassanāvasena icchitāti āha ‘‘eko dhammo pariññeyyo’’ti. Pariññā ca nāma yāvadeva pahātabbapajahanatthāti āha ‘‘eko dhammo pahātabbo’’ti. Pajahantena ca hānabhāgiyaṃ nīharitvā visesabhāgiye avaṭṭhātabbanti āha ‘‘eko dhammo hānabhāgiyo, eko dhammo visesabhāgiyo’’ti. Visesabhāgiye avaṭṭhānañca duppaṭivijjhanena, duppaṭivijjhapaṭivijjhanañce ijjhati, nipphādetabbanipphādanaṃ siddhameva hotīti āha ‘‘eko dhammo duppaṭivijjho, eko dhammo uppādetabbo’’ti. Tayidaṃ dvayaṃ abhiññeyyādijānanena hotīti āha ‘‘eko dhammo abhiññeyyo’’ti. Abhiññeyyañce abhiññātaṃ, sacchikātabbaṃ sacchikatameva hotīti. Ettāvatā ca niṭṭhitakiccova hoti, nāssa uttari kiñci karaṇīyanti evaṃ tāva mahāthero ekakavasena <pb ed="V" n="3.0250" /> tesaṃ bhikkhūnaṃ paṭipattividhiṃ uddisanto imāni dasa padāni iminā anukkamena uddisi.</p>

<p rend="bodytext">(Ka) evaṃ <pb ed="M" n="3.0278" /> aniyamato uddiṭṭhadhamme sarūpato niyametvā dassetuṃ ‘‘katamo eko dhammo’’tiādinā desanaṃ ārabhi. Tena vuttaṃ <hi rend="bold">‘‘iti āyasmā sāriputto’’</hi>tiādi. Esa nayo dukādīsu. <hi rend="bold">Veḷukāro</hi>ti veno. So hi veḷuvikārehi kilañjādikaraṇena ‘‘veḷukāro’’ti vutto. Anto, bahi ca sabbagatagaṇṭhiṃ nīharaṇena <hi rend="bold">niggaṇṭhiṃ katvā. Ekekakoṭṭhāse</hi>ti ekakādīsu dasasu koṭṭhāsesu ekekasmiṃ koṭṭhāse.</p>

<p rend="bodytext"><hi rend="bold">Sabbatthakaṃ upakāraka</hi>nti sabbatthakameva sammā paṭipattiyā <pb ed="P" n="3.0358" /> upakāravantaṃ. Idāni tamatthaṃ vitthārato dassetuṃ <hi rend="bold">‘‘ayañhī’’</hi>tiādi vuttaṃ. <hi rend="bold">Vipassanāgabbhaṃ gaṇhāpane</hi>ti yathā upari vipassanā paripaccati tikkhā visadā hutvā maggena ghaṭeti, evaṃ pubbabhāgavipassanāvaḍḍhane. <hi rend="bold">Atthapaṭisambhidādīsū</hi>ti atthapaṭisambhidādīsu nipphādetabbesu, tesaṃ sambhārasambharaṇanti attho. Esa nayo ito paresupi. <hi rend="bold">Ṭhānāṭṭhānesū</hi>ti ṭhāne, aṭṭhāne ca jānitabbe. <hi rend="bold">Mahāvihārasamāpattiya</hi>nti mahatiyaṃ jhānādivihārasamāpattiyaṃ. <hi rend="bold">Vipassanāñāṇādīsū</hi>ti <hi rend="bold">ādi</hi>-saddena manomayiddhi ādikāni saṅgaṇhāti. <hi rend="bold">Aṭṭhasu vijjāsū</hi>ti <hi rend="bold">ambaṭṭhasutte</hi> (dī. ni. 1.279) āgatanayāsu aṭṭhasu vijjāsu.</p>

<p rend="bodytext">Teneva bhagavā thometīti yojanā. <hi rend="bold">Na</hi>nti appamādaṃ.</p>

<p rend="bodytext"><hi rend="bold">Thāmasampannenā</hi>ti ñāṇabalasamannāgatena. <hi rend="bold">Dīpetvā</hi>ti ‘‘evampi appamādo kusalānaṃ dhammānaṃ sampādane bahupakāro’’ti pakāsetvā. Yaṃ kiñci anavajjapakkhikamatthaṃ appamāde pakkhipitvā kathetuṃ yuttanti dassetuṃ <hi rend="bold">‘‘yaṃ kiñcī’’</hi>tiādi vuttaṃ.</p>

<p rend="bodytext">(Kha) <hi rend="bold">kāyagatāsatī</hi>ti rassaṃ akatvā niddeso, niddesena vā etaṃ samāsapadaṃ daṭṭhabbaṃ. ‘‘Aṭṭhikāni puñjakitāni terovassikāni…pe… pūtīni cuṇṇikajātānī’’ti (dī. ni. 2.379) evaṃ pavattamanasikāro <hi rend="bold">‘‘cuṇṇikamanasikāro’’</hi>ti vadanti. Apare pana bhaṇanti ‘‘cuṇṇikairiyāpathesu pavattamanasikāro’’ti. <hi rend="bold">Ettha uppannasatiyā</hi>ti etasmiṃ yathāvutte ekūnatiṃsavidhe ṭhāne uppannāya satiyā. <hi rend="bold">Sukhasampayuttā</hi>ti nippariyāyato sukhasampayuttā, pariyāyato pana catutthajjhāne upekkhāpi ‘‘sukha’’nti vattabbataṃ labhati santasabhāvattā.</p>

<p rend="bodytext">(Ga) paccayabhūto <pb ed="M" n="3.0279" /><pb ed="V" n="3.0251" /><pb ed="P" n="3.0359" /> ārammaṇādivisayopi ārammaṇabhāvena vaṇo viya āsave paggharati, so sampayogasambhavābhāvepi saha āsavehīti <hi rend="bold">sāsavo.</hi> Tathā upādānānaṃ hitoti <hi rend="bold">upādāniyo.</hi> Itarathā pana paccayabhāvena vidhi paṭikkhepo.</p>

<p rend="bodytext">(Gha) <hi rend="bold">asmīti māno</hi>ti ‘‘asmī’’ti pavatto māno.</p>

<p rend="bodytext">(Ca) <hi rend="bold">vipariyāyenā</hi>ti ‘‘anicce anicca’’ntiādinā nayena pavatto pathamanasikāro.</p>

<p rend="bodytext">(Cha) <hi rend="bold">idha pana vipassanānantaro maggo ‘‘ānantariko cetosamādhī’’ti adhippeto.</hi> Kasmā? <hi rend="bold">Vipassanāya anantarattā, attano vā</hi> pavattiyā <hi rend="bold">anantaraṃ phaladāyakattā.</hi> Saddatthato pana anantaraṃ phalaṃ <hi rend="bold">anantaraṃ,</hi> tasmiṃ anantare niyuttā, taṃ vā arahati, anantarapayojanoti vā <hi rend="bold">ānantariko.</hi></p>

<p rend="bodytext">(Ja) <hi rend="bold">phala</hi>nti phalapaññā. <hi rend="bold">Paccavekkhaṇapaññā adhippetā</hi> akuppārammaṇatāya.</p>

<p rend="bodytext">(Jha) attano phalaṃ āharatīti <hi rend="bold">āhāro,</hi> paccayoti āha <hi rend="bold">‘‘āhāraṭṭhitikāti paccayaṭṭhitikā’’</hi>ti. <hi rend="bold">Ayaṃ eko dhammo</hi>ti ayaṃ paccayasaṅkhāto eko dhammoti paccayatāsamaññena ekaṃ katvā vadati. <hi rend="bold">Ñātapariññāya abhiññāyā</hi>ti ñātapariññāsaṅkhātāya abhiññāya.</p>

<p rend="bodytext">(Ña) <hi rend="bold">akuppā cetovimuttīti arahattaphalavimutti</hi> akuppabhāvena ukkaṃsagatattā. Aññathā sabbāpi phalasamāpattiyo akuppā eva paṭipakkhehi akopanīyattā.</p>

<p rend="bodytext"><hi rend="bold">Abhiññāyā</hi>ti ‘‘abhiññeyyo’’ti ettha laddhaabhiññāya. <hi rend="bold">Pariññāyā</hi>ti etthāpi eseva nayo. <hi rend="bold">Pahātabbasacchikātabbehī</hi>ti pahātabbasacchikātabbapadehi. <hi rend="bold">Pahānapariññāva</hi> kathitā pahānasacchikiriyānaṃ ekāvāratāya pariññāya saheva ijjhanato. <hi rend="bold">Sacchikātabboti</hi> visesato <hi rend="bold">phalaṃ kathitaṃ. Ekasmiṃyeva</hi><pb ed="P" n="3.0360" /> sattame eva <hi rend="bold">pade labbhati. </hi><hi rend="bold">Phalaṃ pana anekesupi padesu labbhati</hi> paṭhamaṭṭhamanavamadasamesu labbhanato. Yasmā <pb ed="M" n="3.0280" /> taṃ nippariyāyato dasame eva labbhati, itaresu pariyāyato tasmā <hi rend="bold">‘‘labbhati evā’’</hi>ti sāsaṅkaṃ vadati.</p>

<p rend="bodytext"><hi rend="bold">Sabhāvato vijjamānā</hi>ti yena bahukārādisabhāvena desitā, tena sabhāvena paramatthato upalabbhamānā <pb ed="V" n="3.0252" />. <hi rend="bold">Yāthāvā</hi>ti aviparītā. <hi rend="bold">Tathāsabhāvā</hi>ti taṃsabhāvā. <hi rend="bold">Na tathā na hontī</hi>ti avitathattā tathāva honti. Tato eva <hi rend="bold">vuttappakārato aññathā na</hi> hontīti pañcahipi padehi tesaṃ dhammānaṃ yathābhūtameva vadati. <hi rend="bold">Sammā</hi>ti ñāyena. Yaṃ pana ñātaṃ, taṃ hetuyuttaṃ kāraṇayuttameva hotīti āha <hi rend="bold">‘‘hetunā kāraṇenā’’</hi>ti. <hi rend="bold">Okappanaṃ janesī</hi>ti jinavacanabhāvena abhippasādaṃ uppādesi.</p>

<p rend="centre">Ekadhammavaṇṇanā niṭṭhitā.</p>

<p rend="subhead">Dvedhammavaṇṇanā</p>

<p rend="bodytext" n="352"><hi rend="paranum">352</hi><hi rend="dot">.</hi> (Ka) ‘‘sabbatthā’’ ti idaṃ ‘‘sīlapūraṇādīsū’’ti etena saddhiṃ sambandhitabbaṃ. <hi rend="bold">‘‘Sīlapūraṇādīsu sabbattha appamādo viya upakārakā’’</hi>ti etena satisampajaññānampi appamādassa viya sabbattha upakārakatā pakāsitā hoti atthato nātivilakkhaṇattā tato tesaṃ. Satiavippavāso hi appamādo, so ca atthato sabbattha avijahitā sati eva, sā ca kho ñāṇasampayuttā eva daṭṭhabbā, itarāya tathārūpasamatthatābhāvato.</p>

<p rend="bodytext">(Kha) tesaṃ pañcasatamattānaṃ bhikkhūnaṃ pubbabhāgapaṭipattivasena desitattā <hi rend="bold">pubbabhāgā kathitā.</hi></p>

<p rend="bodytext">(Cha) <hi rend="bold">ayonisomanasikāro</hi> saṃkilesassa mūlakāraṇabhāvena pavatto <hi rend="bold">hetu,</hi> paribrūhanabhāvena pavatto <hi rend="bold">paccayo. Yonisomanasikāre</hi>pi eseva nayo. Yathā ca sattānaṃ saṃkilesāya, visuddhiyā ca paccayabhūtā ayonisomanasikāro, yonisomanasikāroti ‘‘ime dve dhammā duppaṭivijjhā’’ti <pb ed="P" n="3.0361" /> ettha nīharitvā vuttā, evaṃ imehi dhammā nīharitvā vattabbāti dassento <hi rend="bold">‘‘tathā’’</hi>tiādimāha. Tattha asubhajjhānādayo cattāro <hi rend="bold">visaṃyogā</hi> nāma kāmayogādipaṭipakkhabhāvato <pb ed="M" n="3.0281" />. <hi rend="bold">‘‘Evaṃ pabhedā’’</hi>ti iminā ‘‘avijjābhāgino dhammā, vijjābhāgino dhammā, kaṇhā dhammā, sukkā dhammā’’ti (dha. sa. 101, 104) evamādīnaṃ saṅgaho daṭṭhabbo.</p>

<p rend="bodytext">(Jha) paccayehi <pb ed="V" n="3.0253" /> samecca sambhuyya katattā pañcakkhandhā <hi rend="bold">saṅkhatā dhātu.</hi> Kenaci anabhisaṅkhatattā nibbānaṃ <hi rend="bold">asaṅkhatā dhātu.</hi></p>

<p rend="bodytext">(Ña) tisso vijjā vijjanaṭṭhena, viditakaraṇaṭṭhena ca <hi rend="bold">vijjā. Vimuttīti arahattaphalaṃ</hi> paṭipakkhato sabbaso vimuttattā.</p>

<p rend="bodytext"><hi rend="bold">Abhiññādīnī</hi>ti abhiññāpaññādīni. <hi rend="bold">Ekakasadisāneva</hi> purimavāre viya vibhajja kathetabbato. <hi rend="bold">Maggo kathito</hi>ti ettha ‘‘maggova kathito’’ti evamatthaṃ aggahetvā ‘‘maggo kathitovā’’ti evamattho gahetabbo ‘‘anuppāde ñāṇa’’nti iminā phalassa gahitattā. <hi rend="bold">Sacchikātabbapade phalaṃ kathita</hi>nti etthāpi ‘‘phalameva kathita’’nti aggahetvā ‘‘phalaṃ kathitamevā’’ti attho gahetabbo vijjāggahaṇena tadaññassa saṅgahitattā. Esa nayo ito paresupi evarūpesu ṭhānesu.</p>

<p rend="centre">Dvedhammavaṇṇanā niṭṭhitā.</p>

<p rend="subhead">Tayodhammavaṇṇanā</p>

<p rend="bodytext" n="353"><hi rend="paranum">353</hi>. (Cha) <hi rend="bold">so</hi>ti anāgāmimaggo. <hi rend="bold">Sabbaso kāmānaṃ nissaraṇaṃ</hi> samucchedavasena pajahanato. <hi rend="bold">Āruppe arahattamaggo</hi> nāma arūpajjhānaṃ pādakaṃ katvā uppanno aggamaggo. <hi rend="bold">Puna uppattinivāraṇato</hi>ti rūpānaṃ uppattiyā sabbaso nivāraṇato. Nirujjhanti saṅkhārā etenāti <hi rend="bold">nirodho,</hi> aggamaggo. Tena hi kilesavaṭṭe nirodhite itarampi vaṭṭadvayaṃ nirodhitameva hoti. Tassa pana nirodhassa pariyosānattā aggaphalaṃ ‘‘nirodho’’ti vattabbataṃ labbhatīti āha <hi rend="bold">‘‘arahattaphalaṃ</hi><pb ed="P" n="3.0362" /><hi rend="bold">nirodhoti adhippeta’’</hi>nti. <hi rend="bold">‘‘Arahattaphalena hi nibbāne diṭṭhe’’</hi> ti idaṃ arahattamaggena nibbānadassanassāyaṃ nibbattīti katvā vuttaṃ. Evañca katvā ‘‘arahattasaṅkhātanirodhassa paccayattā’’ ti idampi vacanaṃ samatthitaṃ hoti.</p>

<p rend="bodytext">(Ja) <hi rend="bold">atītaṃ</hi><pb ed="M" n="3.0282" /><hi rend="bold">sārammaṇa</hi>nti atītakoṭṭhāsārammaṇaṃ ñāṇaṃ, atītā khandhāyatanadhātuyo ārabbha <pb ed="V" n="3.0254" /> pavattanakañāṇanti attho. ‘‘Maggo kathitovā’’ti avadhāraṇaṃ daṭṭhabbaṃ, tathā ‘‘sacchikātabbe phalaṃ kathitamevā’’ti.</p>

<p rend="bodytext">(Ña) <hi rend="bold">āsavānaṃ khaye ñāṇa</hi>nti ca āsavānaṃ khayante ñāṇanti adhippāyo, aññathā maggo kathito siyā.</p>

<p rend="centre">Tayodhammavaṇṇanā niṭṭhitā.</p>

<p rend="subhead">Catudhammavaṇṇanā</p>

<p rend="bodytext" n="354"><hi rend="paranum">354</hi><hi rend="dot">.</hi> (Ka) dārumayaṃ cakkaṃ <hi rend="bold">dārucakkaṃ,</hi> tathā <hi rend="bold">ratanacakkaṃ.</hi> Āṇaṭṭhena dhammo eva <hi rend="bold">dhammacakkaṃ.</hi> Iriyāpathānaṃ aparāparappavattito <hi rend="bold">iriyāpathacakkaṃ,</hi> tathā <hi rend="bold">sampatticakkaṃ</hi> veditabbaṃ.</p>

<p rend="bodytext"><hi rend="bold">Anucchavike dese</hi>ti puññakiriyāya, sammāpaṭipattiyā anurūpadese. <hi rend="bold">Sevanaṃ</hi> kālena kālaṃ upasaṅkamanaṃ. <hi rend="bold">Bhajanaṃ</hi> bhattivasena payirupāsanaṃ. <hi rend="bold">Attano sammā ṭhapana</hi>nti attano cittasantānassa yoniso ṭhapanaṃ saddhādīsu nivesananti āha <hi rend="bold">‘‘sace’’</hi>tiādi. <hi rend="bold">Idamevettha pamāṇa</hi>nti idameva pubbekatapuññatāsaṅkhātaṃ sampatticakkamettha etesu sampatticakkesu pamāṇabhūtaṃ itaresaṃ kāraṇabhāvato. Tenāha<hi rend="bold"> ‘‘yena hī’’</hi>tiādi. <hi rend="bold">So eva ca</hi> katapuñño <hi rend="bold">puggalo</hi> attānaṃ <hi rend="bold">sammā ṭhapeti</hi> akatapuññassa tadabhāvato. <hi rend="bold">Paṭhamo lokiyova,</hi> tatthāpi kāmāvacarova. <hi rend="bold">Idhā</hi>ti imasmiṃ dasuttarasutte. <hi rend="bold">Pubbabhāge lokiyāvā</hi>ti maggassa pubbabhāge pavattanakā lokiyā eva. Tattha kāraṇaṃ vuttameva.</p>

<p rend="bodytext">(Ca) kāmayogavisaṃyogo anāgāmimaggo, diṭṭhiyogavisaṃyogo sotāpattimaggo, itare dve arahattamaggoti evaṃ <hi rend="bold">anāgāmimaggādivasena veditabbā.</hi></p>

<p rend="bodytext">(Cha) <hi rend="bold">paṭhamassa</hi><pb ed="P" n="3.0363" /><hi rend="bold">jhānassa lābhi</hi>nti yvāyaṃ appaguṇassa paṭhamassa jhānassa lābhī, taṃ. <hi rend="bold">Kāmasahagatā saññāmanasikārā samudācarantī</hi>ti tato vuṭṭhitaṃ <pb ed="M" n="3.0283" /> ārammaṇavasena kāmasahagatā hutvā saññāmanasikārā samudācaranti codenti tudenti. Tassa kāmānupakkhandānaṃ saññāmanasikārānaṃ <pb ed="V" n="3.0255" /> vasena so paṭhamajjhānasamādhi hāyati parihāyati, tasmā <hi rend="bold">‘‘hānabhāgiyo samādhī’’</hi>ti vutto. <hi rend="bold">Tadanudhammatā</hi>ti tadanurūpasabhāvo. <hi rend="bold">‘‘Sati santiṭṭhatī’’</hi>ti idaṃ micchāsatiṃ sandhāya vuttaṃ. Yassa hi paṭhamajjhānānurūpasabhāvā paṭhamajjhānaṃ santato paṇītato disvā assādayamānā apekkhamānā abhinandamānā nikanti hoti, tassa nikantivasena so paṭhamajjhānasamādhi neva hāyati, na vaḍḍhati, ṭhitikoṭṭhāsiko hoti, tena vuttaṃ <hi rend="bold">‘‘ṭhitibhāgiyo samādhī’’</hi>ti.</p>

<p rend="bodytext"><hi rend="bold">Avitakkasahagatā</hi>ti avitakkaṃ dutiyajjhānaṃ santato paṇītato manasi karoto ārammaṇavasena avitakkasahagatā <hi rend="bold">saññāmanasikārā. Samudācarantī</hi>ti paguṇapaṭhamajjhānato vuṭṭhitaṃ dutiyajjhānādhigamatthāya codenti tudenti, tassa upari dutiyajjhānupakkhandānaṃ saññāmanasikārānaṃ vasena so paṭhamajjhānasamādhi visesabhūtassa dutiyajjhānassa uppattipadaṭṭhānatāya <hi rend="bold">‘‘visesabhāgiyo samādhī’’</hi>ti vutto. <hi rend="bold">Nibbidāsahagatā</hi>ti tameva paṭhamajjhānalābhiṃ jhānato vuṭṭhitaṃ nibbidāsaṅkhātena vipassanāñāṇena sahagatā. Vipassanāñāṇañhi jhānaṅgesu pabhedena upaṭṭhahantesu nibbindati ukkaṇṭhati, tasmā <hi rend="bold">‘‘nibbidā’’</hi>ti vuccati. <hi rend="bold">Samudācarantī</hi>ti nibbānasacchikaraṇatthāya codenti tudenti. <hi rend="bold">Virāgūpasañhito</hi>ti virāgasaṅkhātena nibbānena upasañhito. Vipassanāñāṇañhi ‘‘sakkā iminā maggena virāgaṃ nibbānaṃ sacchikātu’’nti pavattito <hi rend="bold">‘‘virāgūpasañhita’’</hi>nti vuccati, taṃsampayuttā saññāmanasikārāpi virāgūpasañhitā eva nāma. Tassa tesaṃ saññāmanasikārānaṃ vasena so paṭhamajjhānasamādhi ariyamaggapaṭivedhassa <pb ed="P" n="3.0364" /> padaṭṭhānatāya <hi rend="bold">‘‘nibbedhabhāgiyo samādhī’’</hi>ti vutto. <hi rend="bold">Sabbasamāpattiyo</hi>ti dutiyajjhānādikā sabbā samāpattiyo. <hi rend="bold">Attho veditabbo</hi>ti hānabhāgiyādiattho tāva vitthāretvā veditabbo.</p>

<p rend="bodytext"><hi rend="bold">Maggo kathito</hi> catunnaṃ ariyasaccānaṃ uddhaṭattā. <hi rend="bold">Phalaṃ</hi> kathitaṃ sarūpeneva.</p>

<p rend="centre">Catudhammavaṇṇanā niṭṭhitā.</p>

<p rend="subhead">Pañcadhammavaṇṇanā</p>

<p rend="bodytext" n="355"><hi rend="paranum">355</hi><hi rend="dot">.</hi> (Kha) <hi rend="bold">‘‘pañcaṅgiko</hi><pb ed="M" n="3.0284" /><pb ed="V" n="3.0256" /><hi rend="bold">sammāsamādhī’’</hi>ti samādhiaṅgabhāvena paññā uddiṭṭhāti pītipharaṇatādivacanena hi tameva vibhajati. Tenāha <hi rend="bold">‘‘pītiṃ pharamānā uppajjatī’’</hi>tiādi.‘‘So imameva kāyaṃ vivekajena pītisukhena abhisandetī’’tiādinā (ma. ni. 1.427) nayena pītiyā, sukhassa ca pharaṇaṃ veditabbaṃ. Sarāgavirāgatādivibhāgadassanavasena <hi rend="bold">paresaṃ ceto pharamānā. Ālokapharaṇe</hi>ti kasiṇālokassa pharaṇe sati teneva ālokena pharitappadese. Tassa samādhissa rūpadassanapaccayattā <hi rend="bold">paccavekkhaṇañāṇaṃ paccavekkhaṇanimittaṃ.</hi></p>

<p rend="bodytext"><hi rend="bold">Pītipharaṇatā sukhapharaṇatā</hi>ti ārammaṇe ṭhatvā catutthajjhānassa uppādanato tā <hi rend="bold">‘‘pādā viyā’’</hi>ti vuttā. <hi rend="bold">Cetopharaṇatā ālokapharaṇatā</hi>ti taṃtaṃkiccasādhanato tā <hi rend="bold">‘‘hatthā viyā’’</hi>ti vuttā. <hi rend="bold">Abhiññāpādakajjhānaṃ</hi> samādhānassa sarīrabhāvato <hi rend="bold">‘‘majjhimakāyo viyā’’</hi>ti vuttaṃ. <hi rend="bold">Paccavekkhaṇanimittaṃ</hi> uttamaṅgabhāvato <hi rend="bold">‘‘sīsaṃ viyā’’</hi>ti vuttaṃ.</p>

<p rend="bodytext">(Ja) sabbaso kilesadukkhadarathapariḷāhānaṃ vigatattā lokiyasamādhissa sātisayamettha sukhanti vuttaṃ <hi rend="bold">‘‘appitappitakkhaṇe sukhattā paccuppannasukho’’</hi>ti. Purimassa purimassa vasena pacchimaṃ pacchimaṃ laddhāsevanatāya santatarapaṇītatarabhāvappatti hotīti āha <hi rend="bold">‘‘purimo purimo…pe… sukhavipāko’’</hi>ti.</p>

<p rend="bodytext"><hi rend="bold">Kilesapaṭippassaddhiyā</hi>ti kilesānaṃ paṭippassambhanena <pb ed="P" n="3.0365" /> laddhattā. <hi rend="bold">Kilesapaṭippassaddhibhāva</hi>nti kilesānaṃ paṭippassambhanabhāvaṃ. <hi rend="bold">Laddhattā</hi> pattattā tabbhāvaṃ upagatattā. Lokiyasamādhissa paccanīkāni nīvaraṇapaṭhamajjhānanikantiādīni niggahetabbāni, aññe kilesā vāretabbā, imassa pana arahattasamādhissa paṭippassaddhasabbakilesattā na niggahetabbaṃ, vāretabbañca atthīti maggānantaraṃ samāpattikkhaṇe ca appayogena adhigatattā, ṭhapitattā ca aparihānavasena vā ṭhapitattā <hi rend="bold">nasaṅkhāraniggayhavārivāvaṭo. ‘‘Sativepullappattattā’’</hi>ti etena appavattamānāyapi satiyā <pb ed="M" n="3.0285" /> satibahulatāya <hi rend="bold">sato eva</hi> nāmāti dasseti, <hi rend="bold">‘‘yathāparicchinnakālavasenā’’</hi>ti etena paricchindanasatiyā <hi rend="bold">sato</hi>ti dasseti. <hi rend="bold">Sesesu</hi> ñāṇaṅgesu. <hi rend="bold">Pañcañāṇiko</hi>ti ettha vuttasamādhimukhena pañca ñāṇāneva uddiṭṭhāni, niddiṭṭhāni ca.</p>

<p rend="bodytext"><hi rend="bold">Maggo</hi><pb ed="V" n="3.0257" /><hi rend="bold">kathito</hi> indriyasīsena sammāvāyāmādīnaṃ kathitattā. <hi rend="bold">Phalaṃ</hi> kathitaṃ asekkhānaṃ sīlakkhandhādīnaṃ kathitattā.</p>

<p rend="centre">Pañcadhammavaṇṇanā niṭṭhitā.</p>

<p rend="subhead">Chadhammavaṇṇanā</p>

<p rend="bodytext" n="356"><hi rend="paranum">356</hi><hi rend="dot">.</hi><hi rend="bold">Maggo kathito</hi>ti ettha vattabbaṃ heṭṭhā vuttameva.</p>

<p rend="subhead">Sattadhammavaṇṇanā</p>

<p rend="bodytext" n="357"><hi rend="paranum">357</hi><hi rend="dot">.</hi> (Ña) <hi rend="bold">hetunā</hi>ti ādiantavantato, anaccantikato, tāvakālikato, niccapaṭikkhepatoti evaṃ ādinā hetunā. <hi rend="bold">Nayenā</hi>ti ‘‘yathā ime saṅkhārā etarahi, evaṃ atīte, anāgate ca aniccā saṅkhatā paṭiccasamuppannā khayadhammā vayadhammā virāgadhammā nirodhadhammā’’ti atītānāgatesu nayananayena. Kāmaṃ khīṇāsavassa sabbesaṃ saṅkhārānaṃ aniccatādi sudiṭṭhā suppaṭividdhā, taṃ pana asammohanavasena kiccato, vipassanāya pana ārammaṇakaraṇavasenāti dassento āha <hi rend="bold">‘‘vipassanāñāṇena sudiṭṭhā hontī’’</hi>ti. Kilesavasena uppajjamāno pariḷāho vatthukāmasannissayo <pb ed="P" n="3.0366" />, vatthukāmāvassayo cāti vuttaṃ <hi rend="bold">‘‘dvepi sapariḷāhaṭṭhena aṅgārakāsu viyā’’</hi>ti. <hi rend="bold">Ninnassevā</hi>ti [ninnassa (aṭṭhakathāyaṃ)] ninnabhāvasseva. <hi rend="bold">Anto</hi> vuccati lāmakaṭṭhena taṇhā. Byantaṃ vigatantaṃ bhūtanti <hi rend="bold">byantībhūta</hi>nti āha <hi rend="bold">‘‘niratibhūtaṃ,</hi> [niyatibhūtaṃ (aṭṭhakathāyaṃ) vigatantibhūtaṃ (?)] <hi rend="bold">Nittaṇhanti attho’’</hi>ti. <hi rend="bold">Idha</hi> sattake. <hi rend="bold">Bhāvetabbapade maggo kathito</hi> bojjhaṅgānaṃ vuttattā.</p>

<p rend="centre">Paṭhamabhāṇavāravaṇṇanā niṭṭhitā.</p>

<p rend="subhead">Aṭṭhadhammavaṇṇanā</p>

<p rend="bodytext" n="358"><hi rend="paranum">358</hi><hi rend="dot">.</hi> (Ka) <hi rend="bold">ādibrahmacariyikāyā</hi>ti <pb ed="M" n="3.0286" /><pb ed="V" n="3.0258" /> ādibrahmacariyā eva ādibrahmacariyikā yathā ‘‘vinayo eva venayiko’’ti, tassā ādibrahmacariyikāya. Kā pana sāti āha <hi rend="bold">‘‘paññāyā’’</hi>ti. <hi rend="bold">Sikkhattayasaṅgahassā</hi>ti adhisīlasikkhādisikkhattayasaṅgahassa. Upacārajjhānasahagatā taruṇasamathapaññāva udayabbayānupassanāvasena pavattā <hi rend="bold">taruṇavipassanāpaññā</hi> [taruṇasamathavipassanāpaññā (aṭṭhakathāyaṃ)]. <hi rend="bold">Ādibhūtāyā</hi>ti paṭhamāvayavabhūtāya, desanāvasena cetaṃ vuttaṃ. Uppattikāle pana natthi maggadhammānaṃ ādimajjhapariyosānatā ekacittuppādapariyāpannattā ekajjhaṃyeva uppajjanato. <hi rend="bold">Pema</hi>nti daḷhabhatti, taṃ pana vallabhavasena pavattamānaṃ gehasitasadisaṃ hotīti <hi rend="bold">‘‘gehasitapema’’</hi>nti vuttaṃ. Garukaraṇavasena pavattiyā garu cittaṃ etassāti <hi rend="bold">garucitto,</hi> tassa bhāvo <hi rend="bold">garucittabhāvo,</hi> garumhi garukāro. ‘‘Kilesā na uppajjantī’’ti vatvā tattha kāraṇamāha <hi rend="bold">‘‘ovādānusāsaniṃ labhatī’’</hi>ti. Garūnañhi santike ovādānusāsaniṃ labhitvā yathānusiṭṭhaṃ paṭipajjantassa kilesā na uppajjanti. Tenāha <hi rend="bold">‘‘tasmā’’</hi>tiādi.</p>

<p rend="bodytext">(Cha) <hi rend="bold">petā</hi>ti petamahiddhikā. <hi rend="bold">Asurāna</hi>nti devāsurānaṃ. Petāsurā pana petā evāti tesaṃ petehi saṅgaho <pb ed="P" n="3.0367" /> avuttasiddhova. <hi rend="bold">Āvāhanaṃ gacchantī</hi>ti sambhogasaṃsaggamukhena peteheva asurānaṃ saṅgahaṇe kāraṇaṃ dasseti.</p>

<p rend="bodytext">(Ja) <hi rend="bold">appicchassā</hi>ti niicchassa. Abhāvattho hettha appa-saddo ‘‘appaḍaṃsamakasavātātapā’’tiādīsu (a. ni. 10.11) viya. Paccayesu appiccho <hi rend="bold">paccayaappiccho,</hi> cīvarādipaccayesu icchārahito. <hi rend="bold">Adhigamaappiccho</hi>ti jhānādiadhigamavibhāvane icchārahito. <hi rend="bold">Pariyattiappiccho</hi>ti pariyattiyaṃ bāhusaccavibhāvane icchārahito. <hi rend="bold">Dhutaṅgaappiccho</hi>ti dhutaṅgesu appiccho dhutaṅgavibhāvena icchārahito. <hi rend="bold">Santaguṇanigūhanenā</hi>ti attani saṃvijjamānānaṃ jhānādiguṇānañceva bāhusaccaguṇassa ca dhutaṅgaguṇassa ca nigūhanena chādanena. <hi rend="bold">Sampajjatī</hi>ti nippajjati sijjhati. <hi rend="bold">No mahicchassā</hi>ti mahatiyā icchāya samannāgatassa, icchaṃ vā mahantassa no sampajjati anudhammassāpi anicchanato.</p>

<p rend="bodytext"><hi rend="bold">Pavivittassā</hi>ti <pb ed="M" n="3.0287" /> pakārehi vivittassa. Tenāha <hi rend="bold">‘‘kāyacittaupadhivivekehi vivittassā’’</hi>ti. <hi rend="bold">‘‘Aṭṭhaārambhavatthuvasenā’’</hi>ti <pb ed="V" n="3.0259" /> etena bhāvanābhiyogavasena ekībhāvova idha ‘‘kāyaviveko’’ti adhippeto, na gaṇasaṅgaṇikābhāvamattanti dasseti. <hi rend="bold">Kamma</hi>nti yogakammaṃ.</p>

<p rend="bodytext">Sattehi kilesehi ca saṅgaṇanaṃ samodhānaṃ <hi rend="bold">saṅgaṇikā,</hi> sā āramitabbaṭṭhena ārāmo etassāti <hi rend="bold">saṅgaṇikārāmo,</hi> tassa. Tenāha <hi rend="bold">‘‘gaṇasaṅgaṇikāya cevā’’</hi>tiādi. <hi rend="bold">Āraddhavīriyassā</hi>ti paggahitavīriyassa, tañca kho upadhiviveke ninnatāvasena ‘‘ayaṃ dhammo’’ti vacanato. Esa nayo ito paresupi. Vivaṭṭasannissitaṃyeva hi samādhānaṃ idhādhippetaṃ, tathā paññāpi. Kammassakatāpaññāya hi patiṭṭhato kammavasena ‘‘bhavesu nānappakāro anattho’’ti <pb ed="P" n="3.0368" /> jānanto kammakkhayakarañāṇaṃ abhipattheti, tadatthañca ussāhaṃ karoti. Mānādayo sattasantānaṃ saṃsāre papañcenti vitthārentīti <hi rend="bold">papañcā</hi>ti āha <hi rend="bold">‘‘nippapañcassāti vigatamānataṇhādiṭṭhipapañcassā’’</hi>ti.</p>

<p rend="bodytext"><hi rend="bold">Maggo kathito</hi> sarūpeneva.</p>

<p rend="subhead">Navadhammavaṇṇanā</p>

<p rend="bodytext" n="359"><hi rend="paranum">359</hi><hi rend="dot">.</hi> (Kha) <hi rend="bold">visuddhi</hi>nti ñāṇadassanavisuddhiṃ, accantavisuddhimeva vā. <hi rend="bold">Catupārisuddhisīla</hi>nti pātimokkhasaṃvarādinirupakkiliṭṭhatāya catubbidhaparisuddhivantaṃ sīlaṃ. <hi rend="bold">Pārisuddhipadhāniyaṅga</hi>nti puggalassa parisuddhiyā padhānabhūtaṃ aṅgaṃ. Tenāha <hi rend="bold">‘‘parisuddhabhāvassa padhānaṅga’’</hi>nti. Samathassa visuddhibhāvo vodānaṃ paguṇabhāvena paricchinnanti āha <hi rend="bold">‘‘aṭṭha paguṇasamāpattiyo’’</hi>ti. Vigatupakkilesañhi ‘‘paguṇa’’nti vattabbataṃ labbhati, na saupakkilesaṃ hānabhāgiyādibhāvappattito. Sattadiṭṭhimalavisuddhito nāmarūpaparicchedo <hi rend="bold">diṭṭhivisuddhi.</hi> Paccayapariggaho addhattayakaṅkhāmalavidhamanato <hi rend="bold">kaṅkhāvitaraṇavisuddhi.</hi> Yasmā <hi rend="bold">nāmarūpaṃ</hi> nāma sappaccayameva, tasmā taṃ pariggaṇhantena atthato tassa sappaccayatāpi pariggahitā eva hotīti vuttaṃ <hi rend="bold">‘‘diṭṭhivisuddhīti sappaccayaṃ nāmarūpadassana’’</hi>nti. Yasmā pana nāmarūpassa paccayaṃ pariggaṇhantena tīsu addhāsu kaṅkhāmalavitaraṇapaccayākārāvabodhavaseneva hoti, tasmā <hi rend="bold">‘‘paccayākārañāṇa’’</hi>ntiādi vuttaṃ yathā kaṅkhāvitaraṇavisuddhi ‘‘dhammaṭṭhitiñāṇa’’nti vuccati. <hi rend="bold">Maggāmagge ñāṇa</hi>nti maggāmagge vavatthapetvā ṭhitañāṇaṃ. <hi rend="bold">Ñāṇa</hi>nti <pb ed="M" n="3.0288" /> idha taruṇavipassanā kathitā tesaṃ bhikkhūnaṃ ajjhāsayavasena ‘‘ñāṇadassanavisuddhī’’ti vuṭṭhānagāminiyā vipassanāya vuccamānattā. Yadi ‘‘ñāṇadassanavisuddhī’’ti vuṭṭhānagāminivipassanā adhippetā, ‘‘paññā’’ti ca <pb ed="V" n="3.0260" /> arahattaphalapaññā, maggo pana kathanti <pb ed="P" n="3.0369" />? Maggo bahukārapade virāgaggahaṇena gahito. Vakkhati hi ‘‘idha bahukārapade maggo kathito’’ti (dī. ni. aṭṭha. 3.359).</p>

<p rend="bodytext">(Cha) <hi rend="bold">cakkhādidhātunānatta</hi>nti cakkhādirūpādicakkhuviññāṇādidhātūnaṃ vemattataṃ nissāya. <hi rend="bold">Cakkhusamphassādinānatta</hi>nti cakkhusamphassasotasamphassaghānasamphassādisamphassavibhāgaṃ. <hi rend="bold">Saññānānatta</hi>nti ettha rūpasaññādisaññānānattampi labbhateva, taṃ pana kāmasaññādiggahaṇeneva gayhati. <hi rend="bold">Kāmasaññādī</hi>ti <hi rend="bold">ādi</hi>-saddena byāpādasaññādīnaṃ gahaṇaṃ. Saññānidānattā papañcasaṅkhānaṃ ‘‘saññānānattaṃ paṭicca saṅkappanānatta’’nti vuttaṃ, ‘‘yaṃ saṅkappeti, taṃ papañcetī’’ti vacanato ‘‘saṅkappanānattaṃ paṭicca chandanānatta’’nti vuttaṃ. <hi rend="bold">Chandanānatta</hi>nti ca taṇhāchandassa nānattaṃ. <hi rend="bold">Rūpapariḷāho</hi>ti rūpavisayo rūpābhipatthanāvasena pavatto kilesapariḷāho. <hi rend="bold">Saddapariḷāho</hi>ti etthāpi eseva nayo. Kileso hi uppajjamāno appattepi ārammaṇe patto viya pariḷāhova uppajjati. Tathābhūtassa pana kilesachandassa vasena rūpādipariyesanā hotīti āha <hi rend="bold">‘‘pariḷāhanānattatāya rūpapariyesanādinānattaṃ uppajjatī’’</hi>ti. Tathā pariyesantassa sace taṃ rūpādi labbheyya, taṃ sandhāyāha <hi rend="bold">‘‘pariyesanādinānattatāya rūpapaṭilābhādinānattaṃ uppajjatī’’</hi>ti.</p>

<p rend="bodytext">(Ja) <hi rend="bold">maraṇānupassanāñāṇe</hi>ti maraṇassa anupassanāvasena pavattañāṇe, maraṇānussatisahagatapaññāyāti attho. <hi rend="bold">Āhāraṃ pariggaṇhantassā</hi>ti gamanādivasena āhāraṃ paṭikkūlato pariggaṇhantassa. <hi rend="bold">Ukkaṇṭhantassā</hi>ti nibbindantassa katthacipi asajjantassa.</p>

<p rend="subhead">Dasadhammavaṇṇanā</p>

<p rend="bodytext" n="360"><hi rend="paranum">360</hi><hi rend="dot">.</hi> (Jha) <hi rend="bold">nijjarakāraṇānī</hi>ti <pb ed="P" n="3.0370" /> pajahanakāraṇāni. Imasmiṃ <hi rend="bold">abhiññā</hi>pade maggo kathīyatīti katvā <hi rend="bold">‘‘ayaṃ heṭṭhā..pe… puna gahitā’’</hi>ti vuttaṃ. Tathā hi vakkhati ‘‘idha abhiññāpade maggo kathito’’ (dī. ni. aṭṭha. 3.360) kiñcāpi nijjiṇṇā micchādiṭṭhīti <pb ed="M" n="3.0289" /> ānetvā sambandhitabbaṃ. Yathā micchādiṭṭhi vipassanāya nijjiṇṇāpi na samucchinnāti samucchedappahānadassanatthaṃ puna gahitā, evaṃ micchāsaṅkappādayopi vipassanāya pahīnāpi asamucchinnatāya idha puna gahitāti ayamattho ‘‘micchāsaṅkappo’’tiādīsu sabbapadesu vattabboti dasseti <hi rend="bold">‘‘evaṃ sabbapadesu nayo netabbo’’</hi>ti iminā.</p>

<p rend="bodytext"><hi rend="bold">Ettha</hi><pb ed="V" n="3.0261" /><hi rend="bold">cā</hi>ti ‘‘sammāvimuttipaccayā ca aneke kusalā dhammā bhāvanāpāripūriṃ gacchantī’’ti etasmiṃ pāḷipade. Ettha ca samucchedavasena, paṭippassaddhivasena ca paṭipakkhadhammā sammadeva vimuccanaṃ <hi rend="bold">sammāvimutti,</hi> tappaccayā ca maggaphalesu aṭṭha indriyāni bhāvanāpāripūriṃ upagacchantīti maggasampayuttānipi saddhādīni indriyāni uddhaṭāni. Maggavasena hi phalesu bhāvanā pāripūrī nāmāti. <hi rend="bold">Abhinandanaṭṭhenā</hi>ti ativiya sinehanaṭṭhenidañhi. Somanassindriyaṃ ukkaṃsagatasātasabhāvaṃ sampayuttadhamme sinehantaṃ tementaṃ viya pavattati. <hi rend="bold">Pavattasantatiādhipateyyaṭṭhenā</hi>ti vipākasantānassa jīvane adhipatibhāvena. <hi rend="bold">‘‘Eva’’</hi>ntiādi vuttasseva atthassa nigamanaṃ.</p>

<p rend="bodytext">Addhena saha chaṭṭhāni pañhasatāni, paññāsādhikāni saha pañhasatānīti attho.</p>

<p rend="bodytext">Ettha ca āyasmā dhammasenāpati ‘‘dasasu nāthakaraṇadhammesu <pb ed="P" n="3.0371" /> patiṭṭhāya dasakasiṇāyatanāni bhāvento dasaāyatanamukhena pariññaṃ paṭṭhapetvā pariññeyyadhamme parijānanto dasamicchatte, dasaakusalakammapathe ca pahāya dasakusalakammapathesu ca avaṭṭhito dasasu ariyāvāsesu āvasitukāmo dasasaññā uppādento dasanijjaravatthūni abhiññāya dasaasekkhadhamme adhigacchatī’’ti tesaṃ bhikkhūnaṃ ovādaṃ matthakaṃ pāpento desanaṃ niṭṭhapesi. Pamodavasena paṭiggaṇhanaṃ <hi rend="bold">abhinandana</hi>nti āha <hi rend="bold">‘‘sādhu sādhūti abhinandantā sirasā sampaṭicchiṃsū’’</hi>ti. <hi rend="bold">Tāya attamanatāyā</hi>ti tāya yathādesitadesanāgatāya pahaṭṭhacittatāya, tattha yathāladdhaatthavedadhammavedehīti attho. <hi rend="bold">Imameva suttaṃ āvajjamānā</hi>ti imasmiṃ sutte tattha tattha āgate abhiññeyyādibhede dhamme abhijānanādivasena samannāharantā. <hi rend="bold">Saha paṭisambhidāhi…pe… patiṭṭhahiṃsū</hi>ti attano upanissayasampannatāya, therassa ca desanānubhāvena yathāraddhaṃ <pb ed="M" n="3.0290" /> vipassanaṃ ussukketvā paṭisambhidāparivārāya abhiññāya saṇṭhahiṃsūti.</p>

<p rend="centre">Sumaṅgalavilāsiniyā dīghanikāyaṭṭhakathāya</p>

<p rend="centre">Dasuttarasuttavaṇṇanāya līnatthappakāsanā.</p>

<p rend="centre">Niṭṭhitā ca pāthikavaggaṭṭhakathāya līnatthappakāsanā.</p>

<p rend="centre">Pāthikavaggaṭīkā niṭṭhitā.</p>

<p rend="subhead">Nigamanakathāvaṇṇanā</p>

<p rend="bodytext">Therānaṃ <pb ed="M" n="3.0291" /><pb ed="V" n="3.0262" /><pb ed="P" n="3.0372" /> mahākassapādīnaṃ vaṃso paveṇī anvayo etassāti <hi rend="bold">theravaṃsanvayo,</hi> tena; catumahānikāyesu theriyenāti attho.</p>

<p rend="bodytext">Dasabalassa sammāsambuddhassa guṇagaṇānaṃ paridīpanato <hi rend="bold">dasabalaguṇagaṇaparidīpanassa.</hi> Ayañhi āgamo brahmajālādīsu, mahāpadānādīsu, sampasādanīyādīsu ca tattha tattha visesato buddhaguṇānaṃ pakāsanavasena pavattoti. Tathā hi vuttaṃ ādito ‘‘saddhāvahaguṇassā’’ti (dī. ni. aṭṭha. 1.ganthārambhakathā).</p>

<p rend="bodytext"><hi rend="bold">Mahāṭṭhakathāya sāra</hi>nti dīghanikāyamahāaṭṭhakathāyaṃ atthasāraṃ.</p>

<p rend="bodytext"><hi rend="bold">Ekūnasaṭṭhimatto</hi>ti thokaṃ ūnabhāvato <hi rend="bold">matta</hi>-saddaggahaṇaṃ.</p>

<p rend="bodytext"><hi rend="bold">Mūlakaṭṭhakathāsāra</hi>nti pubbe vuttaṃ dīghanikāyamahāaṭṭhakathāsārameva puna nigamanavasena vadati. Atha vā <hi rend="bold">mūlakaṭṭhakathāsāra</hi>nti porāṇaṭṭhakathāsu atthasāraṃ, tenetaṃ dasseti ‘‘dīghanikāyamahāaṭṭhakathāyaṃ atthasāraṃ ādāya imaṃ sumaṅgalavilāsiniṃ karonto sesamahānikāyānampi mūlakaṭṭhakathāsu idha viniyogakkhamaṃ atthasāraṃ ādāyayeva akāsi’’nti.</p>

<p rend="bodytext"><hi rend="bold">‘‘Mahāvihāravāsīna’’</hi>nti [mahāvihāre nivāsinaṃ (aṭṭhakathāyaṃ)] ca idaṃ purimapacchimapadehi saddhiṃ sambandhitabbaṃ ‘‘mahāvihāravāsīnaṃ samayaṃ pakāsayantiṃ, mahāvihāravāsīnaṃ mūlakaṭṭhakathāsāraṃ ādāyā’’ti ca. <hi rend="bold">Tena</hi> puññena. <hi rend="bold">Hotu sabbo sukhī loko</hi>ti kāmāvacarādivibhāgo sabbopi sattaloko yathārahaṃ bodhittayādhigamanavasena sampattena nibbānasukhena sukhito hotūti sadevakassa lokassa accantasukhādhigamāya attano puññaṃ pariṇāmeti.</p>

<p rend="bodytext">Parimāṇato sādhikaṭṭhavīsasahassanavutibhāṇavārā niṭṭhitāti. Parimāṇato sādhikaṭṭhavīsasahassamattaganthena dīghanikāyaṭīkā racitācariyadhammapālena.</p>

<p rend="gatha1">Micchādiṭṭhādicorehi <pb ed="M" n="3.0292" /><pb ed="V" n="3.0263" />, sīlādidhanasañcayaṃ;</p>

<p rend="gathalast">Rakkhaṇatthāya sakkaccaṃ, mañjūsaṃ viya kāritanti. (etthantare pāṭho pacchā likhito)</p>

<p rend="centre">Niṭṭhitā sumaṅgalavilāsiniyā dīghanikāyaṭṭhakathāya līnatthappakāsanā.</p>

<p rend="centre">Dīghanikāyaṭīkā niṭṭhitā.</p>
</body>
<back></back>
</text>
</TEI.2>