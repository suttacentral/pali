<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">6. Chakkanipāto</p>

<p rend="subhead">1. Uruvelakassapattheragāthāvaṇṇanā</p>

<p rend="bodytext">Chakkanipāte <pb ed="M" n="2.0078" /><pb ed="V" n="2.0068" /><hi rend="bold">disvāna pāṭihīrānī</hi>tiādikā āyasmato uruvelakassapattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ kusalaṃ upacinanto padumuttarassa bhagavato kāle kulagehe nibbattitvā, vayappatto satthu santike dhammaṃ suṇanto satthāraṃ ekaṃ bhikkhuṃ mahāparisānaṃ aggaṭṭhāne ṭhapentaṃ disvā, sayampi taṃ ṭhānantaraṃ patthetvā mahādānaṃ datvā paṇidhānamakāsi. Bhagavā cassa anantarāyataṃ disvā, ‘‘anāgate gotamabuddhassa sāsane mahāparisānaṃ aggo bhavissatī’’ti byākāsi.</p>

<p rend="bodytext">So <pb ed="P" n="2.0160" /> tattha yāvajīvaṃ puññāni katvā tato cavitvā devamanussesu saṃsaranto ito dvānavutikappamatthake phussassa bhagavato vemātikakaniṭṭhabhātā hutvā nibbatti. Aññepissa dve kaniṭṭhabhātaro ahesuṃ. Te tayopi buddhappamukhaṃ saṅghaṃ paramāya pūjāya pūjetvā yāvajīvaṃ kusalaṃ katvā devamanussesu saṃsaranto amhākaṃ bhagavato nibbattito puretarameva bārāṇasiyaṃ brāhmaṇakule bhātaro hutvā, anukkamena nibbattā gottavasena tayopi kassapā eva nāma jātā. Te vayappattā tayo vede uggaṇhiṃsu. Tesaṃ jeṭṭhabhātikassa pañca māṇavakasatāni parivāro, majjhimassa tīṇi, kaniṭṭhassa dve. Te attano ganthe sāraṃ olokentā diṭṭhadhammikameva atthaṃ disvā pabbajjaṃ rocesuṃ. Tesu jeṭṭhabhātā attano parivārena saddhiṃ uruvelaṃ gantvā isipabbajjaṃ pabbajitvā <hi rend="bold">uruvelakassapo</hi> nāma jāto mahāgaṅgānadīvaṅke pabbajito <hi rend="bold">nadīkassapo</hi> nāma jāto, gayāsīse pabbajito <hi rend="bold">gayākassapo</hi> nāma jāto.</p>

<p rend="bodytext">Evaṃ tesu isipabbajjaṃ pabbajitvā tattha tattha vasantesu bahūnaṃ divasānaṃ accayena amhākaṃ bodhisatto mahābhinikkhamanaṃ nikkhamitvā, paṭividdhasabbaññutaññāṇo anukkamena dhammacakkaṃ pavattetvā, pañcavaggiyatthere arahatte patiṭṭhāpetvā yasappamukhe pañcapaññāsa sahāyake vinetvā saṭṭhi arahante ‘‘caratha, bhikkhave, cārika’’nti vissajjetvā, bhaddavaggiye vinetvā uruvelakassapassa <pb ed="V" n="2.0069" /> vasanaṭṭhānaṃ gantvā vasanatthāya agyāgāraṃ pavisitvā <pb ed="M" n="2.0079" />, tattha katanāgadamanaṃ ādiṃ katvā aḍḍhuḍḍhasahassehi pāṭihāriyehi uruvelakassapaṃ saparisaṃ vinetvā pabbājesi. Tassa pabbajitabhāvaṃ ñatvā itarepi dve bhātaro saparisā āgantvā satthu santike pabbajiṃsu. Sabbeva ehibhikkhū iddhimayapattacīvaradharā ahesuṃ.</p>

<p rend="bodytext">Satthā taṃ samaṇasahassaṃ ādāya gayāsīsaṃ gantvā piṭṭhipāsāṇe nisinno <hi rend="bold">ādittapariyāyadesanāya</hi> sabbe arahatte patiṭṭhāpesi. Tena vuttaṃ <hi rend="bold">apadāne</hi> (apa. thera 2.54.251-295) –</p>

<p rend="gatha1">‘‘Padumuttaro nāma jino, sabbalokavidū muni;</p>

<p rend="gathalast">Ito satasahassamhi, kappe uppajji cakkhumā.</p>

<p rend="gatha1">‘‘Ovādako viññāpako, tārako sabbapāṇinaṃ;</p>

<p rend="gathalast">Desanākusalo buddho, tāresi janataṃ bahuṃ.</p>

<p rend="gatha1">‘‘Anukampako kāruṇiko, hitesī sabbapāṇinaṃ;</p>

<p rend="gathalast">Sampatte titthiye sabbe, pañcasīle patiṭṭhapi.</p>

<p rend="gatha1">‘‘Evaṃ nirākulaṃ āsi, suññataṃ titthiyehi ca;</p>

<p rend="gathalast">Vicittaṃ arahantehi, vasībhūtehi tādibhi.</p>

<p rend="gatha1">‘‘Ratanānaṭṭhapaññāsaṃ, uggato so mahāmuni;</p>

<p rend="gathalast">Kañcanagghiyasaṅkāso, bāttiṃsavaralakkhaṇo.</p>

<p rend="gatha1">‘‘Vassasatasahassāni, āyu vijjati tāvade;</p>

<p rend="gathalast">Tāvatā tiṭṭhamāno so, tāresi janataṃ bahuṃ.</p>

<p rend="gatha1">‘‘Tadāhaṃ haṃsavatiyā, brāhmaṇo sādhusammato;</p>

<p rend="gathalast">Upecca lokapajjotaṃ, assosiṃ dhammadesanaṃ.</p>

<p rend="gatha1">‘‘Tadā mahāparisatiṃ, mahāparisasāvakaṃ;</p>

<p rend="gathalast">Ṭhapentaṃ etadaggamhi, sutvāna mudito ahaṃ.</p>

<p rend="gatha1">‘‘Mahatā parivārena, nimantetvā mahājinaṃ;</p>

<p rend="gathalast">Brāhmaṇānaṃ sahassena, sahadānamadāsahaṃ.</p>

<p rend="gatha1">‘‘Mahādānaṃ daditvāna, abhivādiya nāyakaṃ;</p>

<p rend="gathalast">Ekamantaṃ ṭhito haṭṭho, idaṃ vacanamabraviṃ.</p>

<p rend="gatha1">‘‘Tayi <pb ed="M" n="2.0080" /> saddhāya me vīra, adhikāraguṇena ca;</p>

<p rend="gathalast">Parisā mahatī hotu, nibbattassa tahiṃ tahiṃ.</p>

<p rend="gatha1">‘‘Tadā <pb ed="V" n="2.0070" /> avoca parisaṃ, gajagajjitasussaro;</p>

<p rend="gathalast">Karavīkaruto satthā, etaṃ passatha brāhmaṇaṃ.</p>

<p rend="gatha1">‘‘Hemavaṇṇaṃ mahābāhuṃ, kamalānanalocanaṃ;</p>

<p rend="gathalast">Udaggatanujaṃ haṭṭhaṃ, saddhavantaṃ guṇe mama.</p>

<p rend="gatha1">‘‘Esa patthayate ṭhānaṃ, sīhaghosassa bhikkhuno;</p>

<p rend="gathalast">Anāgatamhi addhāne, lacchase taṃ manorathaṃ.</p>

<p rend="gatha1">‘‘Satasahassito kappe, okkākakulasambhavo;</p>

<p rend="gathalast">Gotamo nāma gottena, satthā loke bhavissati.</p>

<p rend="gatha1">‘‘Tassa dhammesu dāyādo, oraso dhammanimmito;</p>

<p rend="gathalast">Kassapo nāma gottena, hessati satthu sāvako.</p>

<p rend="gatha1">‘‘Ito dvenavute kappe, ahu satthā anuttaro;</p>

<p rend="gathalast">Anūpamo asadiso, phusso lokagganāyako.</p>

<p rend="gatha1">‘‘So ca sabbaṃ tamaṃ hantvā, vijaṭetvā mahājaṭaṃ;</p>

<p rend="gathalast">Vassate amataṃ vuṭṭhiṃ, tappayanto sadevakaṃ.</p>

<p rend="gatha1">‘‘Tadā hi bārāṇasiyaṃ, rājāpaccā ahumhase;</p>

<p rend="gathalast">Bhātaromha tayo sabbe, saṃvisaṭṭhāva rājino.</p>

<p rend="gatha1">‘‘Vīraṅgarūpā balino, saṅgāme aparājitā;</p>

<p rend="gathalast">Tadā kupitapaccanto, amhe āha mahīpati.</p>

<p rend="gatha1">‘‘Etha gantvāna paccantaṃ, sodhetvā aṭṭavībalaṃ;</p>

<p rend="gathalast">Khemaṃ vijiritaṃ katvā, puna dethāti bhāsatha.</p>

<p rend="gatha1">‘‘Tato <pb ed="V" n="2.0071" /> mayaṃ avocumha, yadi deyyāsi nāyakaṃ;</p>

<p rend="gathalast">Upaṭṭhānāya amhākaṃ, sādhayissāma vo tato.</p>

<p rend="gatha1">‘‘Tato mayaṃ laddhavarā, bhūmipālena pesitā;</p>

<p rend="gathalast">Nikkhittasatthaṃ paccantaṃ, katvā punarupecca taṃ.</p>

<p rend="gatha1">‘‘Yācitvā <pb ed="M" n="2.0081" /> satthupaṭṭhānaṃ, rājānaṃ lokanāyakaṃ;</p>

<p rend="gathalast">Munivīraṃ labhitvāna, yāvajīvaṃ yajimha taṃ.</p>

<p rend="gatha1">‘‘Mahagghāni ca vatthāni, paṇītāni rasāni ca;</p>

<p rend="gathalast">Senāsanāni rammāni, bhesajjāni hitāni ca.</p>

<p rend="gatha1">‘‘Datvā sasaṅghamunino, dhammenuppāditāni no;</p>

<p rend="gathalast">Sīlavanto kāruṇikā, bhāvanāyuttamānasā.</p>

<p rend="gatha1">‘‘Saddhā paricaritvāna, mettacittena nāyakaṃ;</p>

<p rend="gathalast">Nibbute tamhi lokagge, pūjaṃ katvā yathābalaṃ.</p>

<p rend="gatha1">‘‘Tato cutā santusitaṃ, gatā tattha mahāsukhaṃ;</p>

<p rend="gathalast">Anubhūtā mayaṃ sabbe, buddhapūjāyidaṃ phalaṃ.</p>

<p rend="gatha1">‘‘Māyākāro yathā raṅge, dassesi vikatiṃ bahuṃ;</p>

<p rend="gathalast">Tathā bhave bhamantohaṃ, videhādhipatī ahuṃ.</p>

<p rend="gatha1">‘‘Guṇācelassa vākyena, micchādiṭṭhigatāsayo;</p>

<p rend="gathalast">Narakaṃ maggamārūḷho, rucāya mama dhītuyā.</p>

<p rend="gatha1">‘‘Ovādaṃ nādiyitvāna, brahmunā nāradenahaṃ;</p>

<p rend="gathalast">Bahudhā saṃsito santo, diṭṭhiṃ hitvāna pāpikaṃ.</p>

<p rend="gatha1">‘‘Pūrayitvā visesena, dasa kammapathānihaṃ;</p>

<p rend="gathalast">Hitvāna dehamagamiṃ, saggaṃ sabhavanaṃ yathā.</p>

<p rend="gatha1">‘‘Pacchime bhave sampatte, brahmabandhu ahosahaṃ;</p>

<p rend="gathalast">Bārāṇasiyaṃ phītāyaṃ, jāto vippamahākule.</p>

<p rend="gatha1">‘‘Maccubyādhijarābhīto, ogāhetvā mahāvanaṃ;</p>

<p rend="gathalast">Nibbānaṃ padamesanto, jaṭilesu paribbajiṃ.</p>

<p rend="gatha1">‘‘Tadā dve bhātaro mayhaṃ, pabbajiṃsu mayā saha;</p>

<p rend="gathalast">Uruvelāyaṃ māpetvā, assamaṃ nivasiṃ ahaṃ.</p>

<p rend="gatha1">‘‘Kassapo nāma gottena, uruvelanivāsiko;</p>

<p rend="gathalast">Tato me āsi paññatti, uruvelakassapo iti.</p>

<p rend="gatha1">‘‘Nadīsakāse <pb ed="M" n="2.0082" /> bhātā me, nadīkassapasavhayo;</p>

<p rend="gathalast">Āsī sakāsanāmena, gayāyaṃ gayākassapo.</p>

<p rend="gatha1">‘‘Dve satāni kaniṭṭhassa, tīṇi, majjhassa bhātuno;</p>

<p rend="gathalast">Mama pañca satānūnā, sissā sabbe mamānugā.</p>

<p rend="gatha1">‘‘Tadā upecca maṃ buddho, katvāna vividhāni me;</p>

<p rend="gathalast">Pāṭihīrāni lokaggo, vinesi narasārathi.</p>

<p rend="gatha1">‘‘Sahassaparivārena, ahosiṃ ehibhikkhuko;</p>

<p rend="gathalast">Teheva saha sabbehi, arahattamapāpuṇiṃ.</p>

<p rend="gatha1">‘‘Te cevaññe ca bahavo, sissā maṃ parivārayuṃ;</p>

<p rend="gathalast">Bhāsituñca samatthohaṃ, tato maṃ isisattamo.</p>

<p rend="gatha1">‘‘Mahāparisabhāvasmiṃ, etadagge ṭhapesi maṃ;</p>

<p rend="gathalast">Aho buddhe kataṃ kāraṃ, saphalaṃ me ajāyatha.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Arahattaṃ pana patvā attano paṭipattiṃ paccavekkhitvā sīhanādaṃ nadanto –</p>

<p rend="hangnum" n="375"><hi rend="paranum">375</hi><hi rend="dot">.</hi></p>

<p rend="gatha1"> ‘‘Disvāna <pb ed="V" n="2.0072" /> pāṭihīrāni, gotamassa yasassino;</p>

<p rend="gathalast">Na tāvāhaṃ paṇipatiṃ, issāmānena vañcito.</p>

<p rend="hangnum" n="376"><hi rend="paranum">376</hi><hi rend="dot">.</hi></p>

<p rend="gatha1"> ‘‘Mama saṅkappamaññāya, codesi narasārathi;</p>

<p rend="gathalast">Tato me āsi saṃvego, abbhuto lomahaṃsano.</p>

<p rend="hangnum" n="377"><hi rend="paranum">377</hi><hi rend="dot">.</hi></p>

<p rend="gatha1"> ‘‘Pubbe <pb ed="P" n="2.0161" /> jaṭilabhūtassa, yā me siddhi parittikā;</p>

<p rend="gathalast">Tāhaṃ tadā nirākatvā, pabbajiṃ jinasāsane.</p>

<p rend="hangnum" n="378"><hi rend="paranum">378</hi><hi rend="dot">.</hi></p>

<p rend="gatha1"> ‘‘Pubbe yaññena santuṭṭho, kāmadhātupurakkhato;</p>

<p rend="gathalast">Pacchā rāgañca dosañca, mohañcāpi samūhaniṃ.</p>

<p rend="hangnum" n="379"><hi rend="paranum">379</hi><hi rend="dot">.</hi></p>

<p rend="gatha1"> ‘‘Pubbenivāsaṃ jānāmi, dibbacakkhu visodhitaṃ;</p>

<p rend="gathalast">Iddhimā paracittaññū, dibbasotañca pāpuṇiṃ.</p>

<p rend="hangnum" n="380"><hi rend="paranum">380</hi><hi rend="dot">.</hi></p>

<p rend="gatha1"> ‘‘Yassa <pb ed="M" n="2.0083" /> catthāya pabbajito, agārasmānagāriyaṃ;</p>

<p rend="gathalast">So me attho anuppatto, sabbasaṃyojanakkhayo’’ti. –</p>

<p rend="unindented">Imā cha gāthā abhāsi.</p>

<p rend="bodytext">Tattha <hi rend="bold">disvāna pāṭihīrānī</hi>ti nāgarājadamanādīni aḍḍhuḍḍhasahassāni pāṭihāriyāni disvā. ‘‘Pāṭihīraṃ, pāṭiheraṃ, pāṭihāriya’’nti hi atthato ekaṃ, byañjanameva nānaṃ. <hi rend="bold">Yasassino’’</hi>ti ‘‘itipi so bhagavā’’tiādinā sadevake loke yathābhuccaṃ patthaṭakittisaddassa. <hi rend="bold">Na tāvāhaṃ paṇipati</hi>nti yāva maṃ bhagavā ‘‘neva kho tvaṃ, kassapa, arahā, nāpi arahattamaggaṃ samāpanno, sāpi te paṭipadā natthi, yāya tvaṃ arahā vā assa, arahattamaggaṃ vā samāpanno’’ti na tajjesi, tāva ahaṃ na paṇipātanaṃ akāsiṃ. Kiṃkāraṇā? <hi rend="bold">Issāmānena vañcito,</hi> ‘‘imassa mayi sāvakattaṃ upagate mama lābhasakkāro parihāyissati, imassa eva vaḍḍhissatī’’ti evaṃ parasampattiasahanalakkhaṇāya issāya ceva, ‘‘ahaṃ gaṇapāmokkho bahujanasammato’’ti evaṃ abbhunnatilakkhaṇena mānena ca vañcito, palambhito hutvāti attho.</p>

<p rend="bodytext"><hi rend="bold">Mama saṅkappamaññāyā</hi>ti mayhaṃ micchāsaṅkappaṃ jānitvā, yaṃ yaṃ bhagavā uttari manussadhammā iddhipāṭihāriyaṃ dasseti, taṃ taṃ disvā ‘‘mahiddhiko kho mahāsamaṇo mahānubhāvo’’ti cintetvāpi ‘‘na tveva kho arahā yathā aha’’nti evaṃ pavattaṃ micchāvitakkaṃ jānantopi ñāṇaparipākaṃ āgamento ajjhupekkhitvā pacchā nerañjarāya majjhe samantato udakaṃ ussāretvā reṇuhatāya bhūmiyā caṅkamitvā tena ābhatanāvāya ṭhito tadāpi ‘‘mahiddhiko’’tiādikaṃ cintetvā puna ‘‘na tveva kho arahā yathā aha’’nti pavattitaṃ micchāsaṅkappaṃ ñatvāti attho. <hi rend="bold">Codesi narasārathī</hi>ti tadā me <pb ed="V" n="2.0073" /> ñāṇaparipākaṃ ñatvā ‘‘neva kho tvaṃ arahā’’tiādinā purisadammasārathi satthā maṃ codesi niggaṇhi. <hi rend="bold">Tato me āsi saṃvego, abbhuto lomahaṃsano</hi>ti tato yathāvuttacodanāhetu ettakaṃ kālaṃ abhūtapubbatāya <hi rend="bold">abbhuto</hi> lomahaṃsanavasena pavattiyā <hi rend="bold">lomahaṃsano</hi> ‘‘anarahāva samāno ‘arahā’ti <pb ed="M" n="2.0084" /> maññi’’nti <hi rend="bold">saṃvego</hi> sahottappo ñāṇuppādo mayhaṃ ahosi.</p>

<p rend="bodytext"><hi rend="bold">Jaṭilabhūtassā</hi>ti <pb ed="P" n="2.0162" /> tāpasabhūtassa. <hi rend="bold">Siddhī</hi>ti lābhasakkārasamiddhi. <hi rend="bold">Parittikā</hi>ti appamattikā. <hi rend="bold">Tāha</hi>nti taṃ ahaṃ. <hi rend="bold">Tadā</hi>ti bhagavato codanāya saṃveguppattikāle. <hi rend="bold">Nirākatvā</hi>ti apanetvā chaḍḍetvā, anapekkho hutvāti attho. <hi rend="bold">‘‘Iddhī</hi>ti bhāvanāmayaiddhī’’ti vadanti. Tadayuttaṃ tadā tassa ajhānalābhībhāvato. Tathā hi vuttaṃ ‘‘kāmadhātupurakkhato’’ti.</p>

<p rend="bodytext"><hi rend="bold">Yaññena santuṭṭho</hi>ti ‘‘yaññaṃ yajitvā saggasukhaṃ anubhavissāmi, alamettāvatā’’ti yaññayajanena santuṭṭho niṭṭhitakiccasaññī. <hi rend="bold">Kāmadhātupurakkhato</hi>ti kāmasugatiṃ ārabbha uppannataṇho yaññayajanena kāmalokaṃ purakkhatvā ṭhito. So ce yañño pāṇātipātapaṭisaṃyutto hoti, na tena sugatiṃ sakkā laddhuṃ. Na hi akusalassa iṭṭho kanto vipāko nibbattati. Yā pana tattha dānādikusalacetanā, tāya sati paccayasamavāye sugatiṃ gaccheyya. <hi rend="bold">Pacchā</hi>ti tāpasapabbajjāto pacchā satthu ovādena tāpasaladdhiṃ pahāya catusaccakammaṭṭhānānuyogakāle. <hi rend="bold">Samūhani</hi>nti vipassanaṃ ussukkāpetvā maggapaṭipāṭiyā rāgañca dosañca mohañca anavasesato samugghātesiṃ.</p>

<p rend="bodytext">Yasmā panāyaṃ thero ariyamaggena rāgādayo samūhanantoyeva chaḷabhiñño ahosi, tasmā taṃ attano chaḷabhiññabhāvaṃ dassento <hi rend="bold">‘‘pubbenivāsaṃ jānāmī’’</hi>tiādimāha. Tattha <hi rend="bold">pubbenivāsaṃ jānāmī</hi>ti attano paresañca pubbenivāsaṃ atītāsu jātīsu nibbattakkhandhe khandhapaṭibaddhe ca pubbenivāsañāṇena hatthatale āmalakaṃ viya paccakkhato jānāmi bujjhāmi. <hi rend="bold">Dibbacakkhu visodhita</hi>nti dibbacakkhuñāṇaṃ visodhitaṃ, pakaticakkhunā āpāthagataṃ pakatirūpaṃ viya dibbaṃ mānusampi dūraṃ tiroṭṭhitaṃ atisukhumañca rūpaṃ vibhāvetuṃ samatthañāṇaṃ bhāvanāya mayā visuddhaṃ katvā paṭiladdhanti attho. <hi rend="bold">Iddhimā</hi>ti adhiṭṭhāniddhivikubbaniddhiādīhi iddhīhi iddhimā, iddhividhañāṇalābhīti attho. Sarāgādibhedassa paresaṃ cittassa jānanato <hi rend="bold">paracittaññū,</hi> cetopariyañāṇalābhīti vuttaṃ hoti. <hi rend="bold">Dibbasotañca pāpuṇi</hi>nti dibbasotañāṇañca paṭilabhiṃ.</p>

<p rend="bodytext"><hi rend="bold">So</hi><pb ed="M" n="2.0085" /><hi rend="bold">me attho anuppatto, sabbasaṃyojanakkhayo</hi>ti yo sabbesaṃ saṃyojanānaṃ khayabhūto khayena <pb ed="V" n="2.0074" /> vā laddhabbo, so sadattho paramattho ca mayā ariyamaggādhigamena adhigatoti. Evametāya gāthāya therassa aññābyākaraṇaṃ ahosīti veditabbo.</p>

<p rend="centre">Uruvelakassapattheragāthāvaṇṇanā niṭṭhitā.</p>

<p rend="subhead">2. Tekicchakārittheragāthāvaṇṇanā</p>

<p rend="bodytext"><hi rend="bold">Atihitā</hi><pb ed="P" n="2.0163" /><hi rend="bold">vīhī</hi>tiādikā āyasmato tekicchakārittherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto ito ekanavute kappe vipassissa bhagavato kāle kulagehe nibbattitvā viññutaṃ patvā vejjasatthe nipphattiṃ gato. Vipassissa bhagavato upaṭṭhākaṃ asokaṃ nāma theraṃ byādhitaṃ arogamakāsi, aññesañca sattānaṃ rogābhibhūtānaṃ anukampāya bhesajjaṃ saṃvidahi.</p>

<p rend="bodytext">So tena puññakammena devamanussesu saṃsaranto imasmiṃ buddhuppāde subuddhassa nāma brāhmaṇassa putto hutvā nibbatti. Tassa tikicchakehi gabbhakāle parissayaṃ apaharitvā paripālitatāya <hi rend="bold">tekicchakārī</hi>ti nāmaṃ akaṃsu. So attano kulānurūpāni vijjāṭṭhānāni sippāni ca sikkhanto vaḍḍhati. Tadā cāṇakko subuddhassa paññāveyyattiyaṃ kiriyāsu upāyakosallañca disvā, ‘‘ayaṃ imasmiṃ rājakule patiṭṭhaṃ labhanto maṃ abhibhaveyyā’’ti issāpakato raññā candaguttena taṃ bandhanāgāre khipāpesi. Tekicchakārī pitu bandhanāgārappavesanaṃ sutvā bhīto palāyitvā sāṇavāsittherassa santikaṃ gantvā attano saṃvegakāraṇaṃ therassa kathetvā pabbajitvā kammaṭṭhānaṃ gahetvā abbhokāsiko nesajjiko ca hutvā viharati, sītuṇhaṃ agaṇento <pb ed="M" n="2.0086" /> samaṇadhammameva karoti, visesato brahmavihārabhāvanamanuyuñjati. Taṃ disvā māro pāpimā ‘‘na imassa mama visayaṃ atikkamituṃ dassāmī’’ti vikkhepaṃ kātukāmo sassānaṃ nipphattikāle khettagopakavaṇṇena therassa santikaṃ gantvā taṃ nippaṇḍento –</p>

<p rend="hangnum" n="381"><hi rend="paranum">381</hi><hi rend="dot">.</hi></p>

<p rend="gatha1"> ‘‘Atihitā vīhi, khalagatā sālī;</p>

<p rend="gathalast">Na ca labhe piṇḍaṃ, kathamahaṃ kassa’’nti. – āha; Taṃ sutvā thero –</p>

<p rend="hangnum" n="382"><hi rend="paranum">382</hi><hi rend="dot">.</hi></p>

<p rend="gatha1"> ‘‘Buddhamappameyyaṃ <pb ed="V" n="2.0075" /> anussara pasanno, pītiyā phuṭasarīro hohisi satatamudaggo.</p>

<p rend="hangnum" n="383"><hi rend="paranum">383</hi><hi rend="dot">.</hi></p>

<p rend="gatha1"> ‘‘Dhammamappameyyaṃ <pb ed="P" n="2.0164" />…pe… satatamudaggo.</p>

<p rend="hangnum" n="384"><hi rend="paranum">384</hi><hi rend="dot">.</hi></p>

<p rend="gatha1"> ‘‘Saṅghamappameyyaṃ…pe… satatamudaggo’’ti. – āha; Taṃ sutvā māro –</p>

<p rend="hangnum" n="385"><hi rend="paranum">385</hi><hi rend="dot">.</hi></p>

<p rend="gatha1"> ‘‘Abbhokāse viharasi, sītā hemantikā imā ratyo;</p>

<p rend="gathalast">Mā sītena pareto vihaññittho, pavisa tvaṃ vihāraṃ phusitaggaḷa’’nti. –</p>

<p rend="unindented">Āha. Atha thero –</p>

<p rend="hangnum" n="386"><hi rend="paranum">386</hi><hi rend="dot">.</hi></p>

<p rend="gatha1"> ‘‘Phusissaṃ catasso appamaññāyo, tāhi ca sukhito viharissaṃ;</p>

<p rend="gathalast">Nāhaṃ sītena vihaññissaṃ, aniñjito viharanto’’ti. – āha;</p>

<p rend="bodytext">Tattha <hi rend="bold">atihitā vīhī</hi>ti vīhayo koṭṭhāgāraṃ atinetvā ṭhapitā, tattha paṭisāmitā khalato vā gharaṃ upanītāti attho. Vīhiggahaṇena cettha itarampi dhaññaṃ saṅgaṇhāti. Sālī pana yebhuyyena vīhito <pb ed="M" n="2.0087" /> pacchā paccantīti āha. <hi rend="bold">Khalagatā sālī</hi>ti khalaṃ dhaññakaraṇaṭṭhānaṃ gatā, tattha rāsivasena maddanacāvanādivasena ṭhitāti attho. Padhānadhaññabhāvadassanatthañcettha sālīnaṃ visuṃ gahaṇaṃ, ubhayenapi gāme, gāmato bahi ca dhaññaṃ paripuṇṇaṃ ṭhitanti dasseti. <hi rend="bold">Na ca labhe piṇḍa</hi>nti evaṃ sulabhadhaññe subhikkhakāle ahaṃ piṇḍamattampi na labhāmi. Idāni <hi rend="bold">kathamahaṃ kassa</hi>nti ahaṃ kathaṃ karissāmi, kathaṃ jīvissāmīti parihāsakeḷiṃ akāsi.</p>

<p rend="bodytext">Taṃ sutvā thero ‘‘ayaṃ varāko attanā attano pavattiṃ mayhaṃ pakāsesi, mayā pana attanāva attā ovaditabbo, na mayā kiñci kathetabba’’nti vatthuttayānussatiyaṃ attānaṃ niyojento <hi rend="bold">‘‘buddhamappameyya’’</hi>ntiādinā tisso gāthā abhāsi. Tattha <hi rend="bold">buddhamappameyyaṃ anussara pasanno</hi>ti savāsanāya avijjāniddāya accantavigamena, buddhiyā ca vikasitabhāvena buddhaṃ bhagavantaṃ pamāṇakarānaṃ rāgādikilesānaṃ abhāvā aparimāṇaguṇasamaṅgitāya appameyyapuññakkhettatāya ca appameyyaṃ. Okappanalakkhaṇena abhippasādena pasanno, pasannamānaso ‘‘itipi so bhagavā arahaṃ sammāsambuddho’’tiādinā (ma. ni. 1.74; saṃ. ni. 5.997) anussara anu anu buddhārammaṇaṃ satiṃ pavattehi, pītiyā phuṭasarīro hohisi. <hi rend="bold">Satatamudaggo</hi>ti anussarantova pharaṇalakkhaṇāya pītiyā satataṃ sabbadā phuṭasarīro pītisamuṭṭhānapaṇītarūpehi ajjhotthaṭasarīro ubbegapītiyā <pb ed="P" n="2.0165" /> udaggo kāyaṃ udaggaṃ katvā ākāsaṃ laṅghituṃ samattho ca bhaveyyāsi, buddhānussatiyā buddhārammaṇaṃ uḷāraṃ pītisomanassaṃ paṭisaṃvedeyyāsi. Yato sītuṇhehi viya jighacchāpipāsāhipi anabhibhūto hohisīti attho.</p>

<p rend="bodytext"><hi rend="bold">Dhamma</hi>nti <pb ed="V" n="2.0076" /> ariyaṃ lokuttaradhammaṃ. <hi rend="bold">Saṅgha</hi>nti ariyaṃ paramatthasaṅghaṃ. Sesaṃ vuttanayameva. <hi rend="bold">Anussarā</hi>ti panettha ‘‘svākkhāto bhagavatā dhammo’’tiādinā dhammaṃ, ‘‘suppaṭipanno bhagavato sāvakasaṅgho’’tiādinā saṅghaṃ anussarāti yojetabbaṃ.</p>

<p rend="bodytext">Evaṃ therena ratanattayaguṇānussaraṇe niyojanavasena attani ovadite puna māro vivekavāsato naṃ vivecetukāmo hitesībhāvaṃ <pb ed="M" n="2.0088" /> viya dassento <hi rend="bold">‘‘abbhokāse viharasī’’</hi>ti pañcamaṃ gāthamāha. Tassattho – tvaṃ, bhikkhu, <hi rend="bold">abbhokāse</hi> kenaci apaṭicchanne vivaṭaṅgaṇe <hi rend="bold">viharasi</hi> iriyāpathe kappesi. <hi rend="bold">Hemantikā</hi> himapātasamaye pariyāpannā imā sītā rattiyo vattanti. Tasmā sītena <hi rend="bold">pareto</hi> abhibhūto hutvā <hi rend="bold">mā vihaññittho</hi> vighātaṃ mā āpajji mā kilami. <hi rend="bold">Phusitaggaḷaṃ</hi> pihitakavāṭaṃ senāsanaṃ pavisa, evaṃ te sukhavihāro bhavissatīti.</p>

<p rend="bodytext">Taṃ sutvā thero ‘‘na mayhaṃ senāsanapariyesanāya payojanaṃ, etthevāhaṃ sukhavihārī’’ti dassento <hi rend="bold">‘‘phusissa’’</hi>ntiādinā chaṭṭhaṃ gāthamāha. Tattha <hi rend="bold">phusissaṃ catasso appamaññāyo</hi>ti appamāṇagocaratāya ‘‘appamaññā’’ti laddhavohāre cattāro brahmavihāre phusissaṃ phusissāmi, kālena kālaṃ samāpajjissāmi. <hi rend="bold">Tāhi ca sukhito viharissa</hi>nti tāhi appamaññāhi sukhito sañjātasukho hutvā viharissaṃ cattāropi iriyāpathe kappessāmīti. Tena mayhaṃ sabbakāle sukhameva, na dukkhaṃ. <hi rend="bold">Yato nāhaṃ sītena vihaññissaṃ</hi> antaraṭṭhakepi himapātasamaye ahaṃ sītena na kilamissāmi, tasmā <hi rend="bold">aniñjito viharanto</hi> cittassa iñjitakāraṇānaṃ byāpādādīnaṃ suppahīnattā paccayuppanniñjanāya ca abhāvato samāpattisukheneva sukhito viharissāmīti. Evaṃ thero imaṃ gāthaṃ vadantoyeva vipassanaṃ vaḍḍhetvā arahattaṃ sacchākāsi. Tena vuttaṃ <hi rend="bold">apadāne</hi> (apa. thera 1.18.39-44) –</p>

<p rend="gatha1">‘‘Nagare bandhumatiyā, vejjo āsiṃ susikkhito;</p>

<p rend="gathalast">Āturānaṃ sadukkhānaṃ, mahājanasukhāvaho.</p>

<p rend="gatha1">‘‘Byādhitaṃ samaṇaṃ disvā, sīlavantaṃ mahājutiṃ;</p>

<p rend="gathalast">Pasannacitto sumano, bhesajjamadadiṃ tadā.</p>

<p rend="gatha1">‘‘Arogo āsi teneva, samaṇo saṃvutindriyo;</p>

<p rend="gathalast">Asoko nāma nāmena, upaṭṭhāko vipassino.</p>

<p rend="gatha1">‘‘Ekanavutito kappe, yaṃ osadhamadāsahaṃ;</p>

<p rend="gathalast">Duggatiṃ nābhijānāmi, bhesajjassa idaṃ phalaṃ.</p>

<p rend="gatha1">‘‘Ito <pb ed="M" n="2.0089" /> ca aṭṭhame kappe, sabbosadhasanāmako;</p>

<p rend="gathalast">Sattaratanasampanno, cakkavattī mahapphalo.</p>

<p rend="gatha1">‘‘Kilesā <pb ed="V" n="2.0077" /> jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Ettha ca bindusārarañño kāle imassa therassa uppannattā tatiyasaṅgītiyaṃ imā gāthā saṅgītāti veditabbā.</p>

<p rend="centre">Tekicchakārittheragāthāvaṇṇanā niṭṭhitā.</p>

<p rend="subhead">3. Mahānāgattheragāthāvaṇṇanā</p>

<p rend="bodytext"><hi rend="bold">Yassa sabrahmacārīsū</hi>tiādikā āyasmato mahānāgattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ kusalaṃ upacinanto kakusandhassa bhagavato kāle <pb ed="P" n="2.0166" /> kulagehe nibbattitvā viññutaṃ patto ekadivasaṃ kakusandhaṃ bhagavantaṃ araññaṃ ajjhogāhetvā aññatarasmiṃ rukkhamūle jhānasukhena nisinnaṃ disvā pasannamānaso tassa dāḷimaphalaṃ adāsi. So tena puññakammena devamanussesu saṃsaranto imasmiṃ buddhuppāde sākete madhuvāseṭṭhassa nāma brāhmaṇassa putto hutvā nibbatti, <hi rend="bold">mahānāgo</hi>tissa nāmaṃ ahosi. So viññutaṃ patto bhagavati sākete añjanavane viharante āyasmato gavampatittherassa pāṭihāriyaṃ disvā paṭiladdhasaddho therasseva santike pabbajitvā tassovāde ṭhatvā arahattaṃ pāpuṇi. Tena vuttaṃ <hi rend="bold">apadāne</hi> (apa. thera 2.45.1-7) –</p>

<p rend="gatha1">‘‘Kakusandho mahāvīro, sabbadhammāna pāragū;</p>

<p rend="gathalast">Gaṇamhā vūpakaṭṭho so, agamāsi vanantaraṃ.</p>

<p rend="gatha1">‘‘Bījamiñjaṃ gahetvāna, latāya āvuṇiṃ ahaṃ;</p>

<p rend="gathalast">Bhagavā tamhi samaye, jhāyate pabbatantare.</p>

<p rend="gatha1">‘‘Disvānahaṃ devadevaṃ, vippasannena cetasā;</p>

<p rend="gathalast">Dakkhiṇeyyassa vīrassa, bījamiñjamadāsahaṃ.</p>

<p rend="gatha1">‘‘Imasmiṃyeva <pb ed="M" n="2.0090" /> kappamhi, yaṃ miñjamadadiṃ tadā;</p>

<p rend="gathalast">Duggatiṃ nābhijānāmi, bījamiñjassidaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Arahattaṃ pana patvā vimuttisukhena viharanto thero chabbaggiye bhikkhū sabrahmacārīsu gāravaṃ akatvā viharante disvā tesaṃ ovādadānavasena –</p>

<p rend="hangnum" n="387"><hi rend="paranum">387</hi><hi rend="dot">.</hi></p>

<p rend="gatha1"> ‘‘Yassa <pb ed="V" n="2.0078" /> sabrahmacārīsu, gāravo nūpalabbhati;</p>

<p rend="gathalast">Parihāyati saddhammā, maccho appodake yathā.</p>

<p rend="hangnum" n="388"><hi rend="paranum">388</hi><hi rend="dot">.</hi></p>

<p rend="gatha1"> ‘‘Yassa sabrahmacārīsu, gāravo nūpalabbhati;</p>

<p rend="gathalast">Na virūhati saddhamme, khette bījaṃva pūtikaṃ.</p>

<p rend="hangnum" n="389"><hi rend="paranum">389</hi><hi rend="dot">.</hi></p>

<p rend="gatha1"> ‘‘Yassa sabrahmacārīsu, gāravo nūpalabbhati;</p>

<p rend="gathalast">Ārakā hoti nibbānā, dhammarājassa sāsane.</p>

<p rend="hangnum" n="390"><hi rend="paranum">390</hi><hi rend="dot">.</hi></p>

<p rend="gatha1"> ‘‘Yassa sabrahmacārīsu, gāravo upalabbhati;</p>

<p rend="gathalast">Na vihāyati saddhammā, maccho bavhodake yathā.</p>

<p rend="hangnum" n="391"><hi rend="paranum">391</hi><hi rend="dot">.</hi></p>

<p rend="gatha1"> ‘‘Yassa sabrahmacārīsu, gāravo upalabbhati;</p>

<p rend="gathalast">So virūhati saddhamme, khette bījaṃva bhaddakaṃ.</p>

<p rend="hangnum" n="392"><hi rend="paranum">392</hi><hi rend="dot">.</hi></p>

<p rend="gatha1"> ‘‘Yassa sabrahmacārīsu, gāravo upalabbhati;</p>

<p rend="gathalast">Santike hoti nibbānaṃ, dhammarājassa sāsane’’ti. –</p>

<p rend="unindented">Imā cha gāthā abhāsi.</p>

<p rend="bodytext">Tattha <hi rend="bold">sabrahmacārīsū</hi>ti samānaṃ brahmaṃ sīlādidhammaṃ carantīti sabrahmacārino, sīladiṭṭhisāmaññagatā sahadhammikā, tesu. <hi rend="bold">Gāravo</hi>ti garubhāvo sīlādiguṇanimittaṃ garukaraṇaṃ. <hi rend="bold">Nūpalabbhatī</hi>ti na vijjati na pavattati, na upatiṭṭhatīti attho. <hi rend="bold">Nibbānā</hi>ti kilesānaṃ nibbāpanato kilesakkhayāti attho. <hi rend="bold">Dhammarājassā</hi>ti satthuno. Satthā hi sadevakaṃ lokaṃ yathārahaṃ lokiyalokuttarena dhammena rañjeti tosetīti <hi rend="bold">dhammarājā</hi>. Ettha ca ‘‘dhammarājassa sāsane’’ti iminā nibbānaṃ nāma dhammarājasseva sāsane <pb ed="P" n="2.0167" />, na aññattha. Tattha yo sabrahmacārīsu <pb ed="M" n="2.0091" /> gāravarahito, so yathā nibbānā ārakā hoti, tathā dhammarājassa sāsanatopi ārakā hotīti dasseti. <hi rend="bold">Bavhodake</hi>ti bahuudake. <hi rend="bold">Santike hoti nibbāna</hi>nti nibbānaṃ tassa santike samīpe eva hoti. Sesaṃ vuttanayameva. Imā eva ca therassa aññābyākaraṇagāthā ahesuṃ.</p>

<p rend="centre">Mahānāgattheragāthāvaṇṇanā niṭṭhitā.</p>

<p rend="subhead">4. Kullattheragāthāvaṇṇanā</p>

<p rend="bodytext"><hi rend="bold">Kullo sivathika</hi>ntiādikā āyasmato kullattherassa gāthā. Kā uppatti? Ayampi purimabuddhesu <pb ed="V" n="2.0079" /> katādhikāro tattha tattha bhave puññāni upacinanto imasmiṃ buddhuppāde sāvatthiyaṃ kuṭumbiyakule nibbattitvā <hi rend="bold">kullo</hi>ti laddhanāmo viññutaṃ patto satthu santike dhammaṃ sutvā paṭiladdhasaddho pabbaji. So ca rāgacaritattā tibbarāgajātiko hoti. Tenassa abhikkhaṇaṃ kilesā cittaṃ pariyādāya tiṭṭhanti. Athassa satthā cittācāraṃ ñatvā asubhakammaṭṭhānaṃ datvā, ‘‘kulla, tayā abhiṇhaṃ susāne cārikā caritabbā’’ti āha. So susānaṃ pavisitvā uddhumātakādīni tāni tāni asubhāni disvā taṃ muhuttaṃ asubhamanasikāraṃ uppādetvā susānato nikkhantamattova kāmarāgena abhibhuyyati. Puna bhagavā tassa taṃ pavattiṃ ñatvā ekadivasaṃ tassa susānaṭṭhānaṃ gatakāle ekaṃ taruṇitthirūpaṃ adhunā mataṃ avinaṭṭhacchaviṃ nimminitvā dasseti. Tassa taṃ diṭṭhamattassa jīvamānavisabhāgavatthusmiṃ viya sahasā rāgo uppajjati. Atha naṃ satthā tassa pekkhantasseva navahi vaṇamukhehi paggharamānāsuciṃ kimikulākulaṃ ativiya bībhacchaṃ duggandhaṃ jegucchaṃ paṭikkūlaṃ katvā dassesi. So taṃ pekkhanto virattacitto hutvā aṭṭhāsi. Athassa bhagavā obhāsaṃ pharitvā satiṃ janento –</p>

<p rend="gatha1">‘‘Āturaṃ asuciṃ pūtiṃ, passa kulla samussayaṃ;</p>

<p rend="gathalast">Uggharantaṃ paggharantaṃ, bālānaṃ abhinandita’’nti. –</p>

<p rend="unindented">Āha <pb ed="M" n="2.0092" />. Taṃ sutvā thero sammadeva sarīrasabhāvaṃ upadhārento asubhasaññaṃ paṭilabhitvā tattha paṭhamaṃ jhānaṃ nibbattetvā taṃ pādakaṃ katvā vipassanaṃ vaḍḍhetvā arahattaṃ pāpuṇitvā attano paṭipattiṃ paccavekkhitvā –</p>

<p rend="hangnum" n="393"><hi rend="paranum">393</hi><hi rend="dot">.</hi></p>

<p rend="gatha1"> ‘‘Kullo <pb ed="P" n="2.0168" /> sivathikaṃ gantvā, addasa itthimujjhitaṃ;</p>

<p rend="gathalast">Apaviddhaṃ susānasmiṃ, khajjantiṃ kimihī phuṭaṃ.</p>

<p rend="hangnum" n="394"><hi rend="paranum">394</hi><hi rend="dot">.</hi></p>

<p rend="gatha1"> ‘‘Āturaṃ…pe… bālānaṃ abhinanditaṃ.</p>

<p rend="hangnum" n="395"><hi rend="paranum">395</hi><hi rend="dot">.</hi></p>

<p rend="gatha1"> ‘‘Dhammādāsaṃ gahetvāna, ñāṇadassanapattiyā;</p>

<p rend="gathalast">Paccavekkhiṃ imaṃ kāyaṃ, tucchaṃ santarabāhiraṃ.</p>

<p rend="hangnum" n="396"><hi rend="paranum">396</hi><hi rend="dot">.</hi></p>

<p rend="gatha1"> ‘‘Yathā idaṃ tathā etaṃ, yathā etaṃ tathā idaṃ;</p>

<p rend="gathalast">Yathā adho tathā uddhaṃ, yathā uddhaṃ tathā adho.</p>

<p rend="hangnum" n="397"><hi rend="paranum">397</hi><hi rend="dot">.</hi></p>

<p rend="gatha1"> ‘‘Yathā divā tathā rattiṃ, yathā rattiṃ tathā divā;</p>

<p rend="gathalast">Yathā pure tathā pacchā, yathā pacchā tathā pure.</p>

<p rend="hangnum" n="398"><hi rend="paranum">398</hi><hi rend="dot">.</hi></p>

<p rend="gatha1"> ‘‘Pañcaṅgikena turiyena, na ratī hoti tādisī;</p>

<p rend="gathalast">Yathā ekaggacittassa, sammā dhammaṃ vipassato’’ti. –</p>

<p rend="unindented">Udānavasena imā gāthā abhāsi.</p>

<p rend="bodytext">Tattha <pb ed="V" n="2.0080" /><hi rend="bold">kullo</hi>ti attānameva thero paraṃ viya katvā vadati.</p>

<p rend="bodytext"><hi rend="bold">Ātura</hi>nti nānappakārehi dukkhehi abhiṇhaṃ paṭipīḷitaṃ. <hi rend="bold">Asuci</hi>nti sucirahitaṃ jegucchaṃ paṭikkūlaṃ. <hi rend="bold">Pūti</hi>nti duggandhaṃ. <hi rend="bold">Passā</hi>ti sabhāvato olokehi. <hi rend="bold">Kullā</hi>ti ovādakāle bhagavā theraṃ ālapati. Udānakāle pana thero sayameva attānaṃ vadati. <hi rend="bold">Samussaya</hi>nti sarīraṃ. <hi rend="bold">Uggharanta</hi>nti uddhaṃ vaṇamukhehi asuciṃ savantaṃ. <hi rend="bold">Paggharanta</hi>nti adho vaṇamukhehi samantato ca asuciṃ savantaṃ. <hi rend="bold">Bālānaṃ abhinandita</hi>nti bālehi andhaputhujjanehi diṭṭhitaṇhābhinandanāhi ‘‘ahaṃ mama’’nti abhinivissa nanditaṃ.</p>

<p rend="bodytext"><hi rend="bold">Dhammādāsa</hi>nti dhammamayaṃ ādāsaṃ. Yathā hi sattā adāsena attano mukhe kāye vā guṇadose passanti, evaṃ yogāvacaro yena attabhāve <pb ed="M" n="2.0093" /> saṃkilesavodānadhamme yāthāvato passati, taṃ vipassanāñāṇaṃ idha ‘‘dhammādāsa’’nti vuttaṃ. Taṃ ñāṇadassanassa maggañāṇasaṅkhātassa dhammacakkhussa adhigamāya attano santāne uppādetvā. <hi rend="bold">Paccavekkhiṃ imaṃ kāya</hi>nti imaṃ karajakāyaṃ niccasārādivirahato <hi rend="bold">tucchaṃ</hi> attaparasantānānaṃ vibhāgato <hi rend="bold">santarabāhiraṃ</hi> ñāṇacakkhunā patiavekkhiṃ passiṃ.</p>

<p rend="bodytext">Yathā pana paccavekkhiṃ, taṃ dassetuṃ <hi rend="bold">‘‘yathā ida’’</hi>ntiādi vuttaṃ. Tattha <hi rend="bold">yathā idaṃ tathā eta</hi>nti yathā idaṃ mayhaṃ sarīrasaṅkhātaṃ asubhaṃ āyuusmāviññāṇānaṃ anapagamā nānāvidhaṃ māyopamaṃ kiriyaṃ dasseti, tathāva etaṃ matasarīraṃ pubbe tesaṃ dhammānaṃ anapagamā ahosi. Yathā etaṃ etarahi matasarīraṃ tesaṃ dhammānaṃ apagamā na kiñci kiriyaṃ dasseti, tathā idaṃ mama sarīrampi tesaṃ dhammānaṃ apagamā nassatevāti. Yathā ca idaṃ mama sarīraṃ etarahi susāne na mataṃ na sayitaṃ, na uddhumātakādibhāvaṃ upagataṃ, tathā etaṃ etarahi matasarīrampi pubbe <pb ed="P" n="2.0169" /> ahosi. Yathā panetaṃ etarahi matasarīraṃ susāne sayitaṃ uddhumātakādibhāvaṃ upagataṃ, tathā idaṃ mama sarīrampi bhavissati. Atha vā yathā idaṃ mama sarīraṃ asuci duggandhaṃ jegucchaṃ paṭikkūlaṃ aniccaṃ dukkhaṃ anattā, tathā etaṃ matasarīrampi. Yathā vā etaṃ matasarīraṃ asuciādisabhāvañceva aniccādisabhāvañca, tathā idaṃ mama sarīrampi. <hi rend="bold">Yathā adho tathā uddha</hi>nti yathā nābhito adho heṭṭhā ayaṃ kāyo asuci duggandho jeguccho paṭikkūlo anicco dukkho anattā ca, tathā uddhaṃ nābhito upari asuciādisabhāvo ca. <hi rend="bold">Yathā uddhaṃ tathā adho</hi>ti yathā ca nābhito, uddhaṃ asuciādisabhāvo, tathā adho nābhito heṭṭhāpi.</p>

<p rend="bodytext"><hi rend="bold">Yathā</hi><pb ed="V" n="2.0081" /><hi rend="bold">divā tathā ratti</hi>nti yathā ayaṃ kāyo divā ‘‘akkhimhā akkhigūthako’’tiādinā (su. ni. 199) asuci paggharati, tathā rattimpi. <hi rend="bold">Yathā rattiṃ tathā divā</hi>ti yathā ca rattiṃ ayaṃ kāyo asuci paggharati, tathā divāpi, nayimassa kālavibhāgena aññathābhāvoti attho. <hi rend="bold">Yathā pure tathā pacchā</hi>ti yathā ayaṃ kāyo pure pubbe taruṇakāle asuci duggandho jeguccho paṭikkūlo, tathā ca pacchā jiṇṇakāle. Yathā ca pacchā jiṇṇakāle asuciādisabhāvo, tathā pure taruṇakālepi <pb ed="M" n="2.0094" />. Yathā vā pure atītakāle saviññāṇakāle asuciādisabhāvo ca aniccādisabhāvo ca, tathā pacchā anāgatakāle aviññāṇakāleti evampettha attho veditabbo.</p>

<p rend="bodytext"><hi rend="bold">Pañcaṅgikena turiyenā</hi>ti ‘‘ātataṃ vitataṃ ātatavitataṃ ghanaṃ susīra’’nti evaṃ pañcaṅgikena pañcahi aṅgehi samannāgatena turiyena paricariyamānassa kāmasukhasamaṅgino issarajanassa <hi rend="bold">tādisī</hi> tathārūpā <hi rend="bold">rati</hi> sukhassādo na hoti. <hi rend="bold">Yathā ekaggacittassa, sammā dhammaṃ vipassato</hi>ti samathavipassanaṃ yuganaddhaṃ katvā indriyānaṃ ekarasabhāvena vīthipaṭipannāya vipassanāya khandhānaṃ udayabbayaṃ passantassa yogāvacarassa yādisā dhammarati, tassā kalampi kāmarati na upetīti. Vuttañhetaṃ bhagavatā –</p>

<p rend="gatha1">‘‘Yato yato sammasati, khandhānaṃ udayabbayaṃ;</p>

<p rend="gathalast">Labhatī pītipāmojjaṃ, amataṃ taṃ vijānata’’nti. (dha. pa. 374);</p>

<p rend="bodytext">Imā eva ca therassa aññābyākaraṇagāthāpi ahesuṃ.</p>

<p rend="centre">Kullattheragāthāvaṇṇanā niṭṭhitā.</p>

<p rend="subhead">5. Mālukyaputtattheragāthāvaṇṇanā</p>

<p rend="bodytext"><hi rend="bold">Manujassā</hi>tiādikā <pb ed="P" n="2.0170" /> āyasmato mālukyaputtattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinitvā imasmiṃ buddhuppāde sāvatthiyaṃ kosalarañño aggāsanikassa putto hutvā nibbatti. Tassa mātā mālukyā nāma, tassā vasena <hi rend="bold">mālukyaputto</hi>tveva paññāyittha. So vayappatto nissaraṇajjhāsayatāya gharāvāsaṃ pahāya paribbājakapabbajjaṃ <pb ed="V" n="2.0082" /> pabbajitvā vicaranto satthu santike dhammaṃ sutvā sāsane paṭiladdhasaddho pabbajitvā vipassanāya kammaṃ karonto nacirasseva chaḷabhiñño ahosi. So ñātīsu anukampāya ñātikulaṃ agamāsi. Taṃ ñātakā paṇītena khādanīyena bhojanīyena parivisitvā dhanena palobhetukāmā mahantaṃ dhanarāsiṃ <pb ed="M" n="2.0095" /> purato upaṭṭhapetvā ‘‘idaṃ dhanaṃ tava santakaṃ, vibbhamitvā iminā dhanena puttadāraṃ paṭijagganto puññāni karohī’’ti yāciṃsu. Thero tesaṃ ajjhāsayaṃ viparivattento ākāse ṭhatvā –</p>

<p rend="hangnum" n="399"><hi rend="paranum">399</hi><hi rend="dot">.</hi></p>

<p rend="gatha1"> ‘‘Manujassa pamattacārino, taṇhā vaḍḍhati māluvā viya;</p>

<p rend="gathalast">So plavatī hurā huraṃ, phalamicchaṃva vanasmi vānaro.</p>

<p rend="hangnum" n="400"><hi rend="paranum">400</hi><hi rend="dot">.</hi></p>

<p rend="gatha1"> ‘‘Yaṃ esā sahate jammī, taṇhā loke visattikā;</p>

<p rend="gathalast">Sokā tassa pavaḍḍhanti, abhivaṭṭhaṃva bīraṇaṃ.</p>

<p rend="hangnum" n="401"><hi rend="paranum">401</hi><hi rend="dot">.</hi></p>

<p rend="gatha1"> ‘‘Yo cetaṃ sahate jammiṃ, taṇhaṃ loke duraccayaṃ;</p>

<p rend="gathalast">Sokā tamhā papatanti, udabindūva pokkharā.</p>

<p rend="hangnum" n="402"><hi rend="paranum">402</hi><hi rend="dot">.</hi></p>

<p rend="gatha1"> ‘‘Taṃ vo vadāmi bhaddaṃ vo, yāvantettha samāgatā;</p>

<p rend="gatha2">Taṇhāya mūlaṃ khaṇatha, usīratthova bīraṇaṃ;</p>

<p rend="gathalast">Mā vo naḷaṃva sotova, māro bhañji punappunaṃ.</p>

<p rend="hangnum" n="403"><hi rend="paranum">403</hi><hi rend="dot">.</hi></p>

<p rend="gatha1"> ‘‘Karotha buddhavacanaṃ, khaṇo vo mā upaccagā;</p>

<p rend="gathalast">Khaṇātītā hi socanti, nirayamhi samappitā.</p>

<p rend="hangnum" n="404"><hi rend="paranum">404</hi><hi rend="dot">.</hi></p>

<p rend="gatha1"> ‘‘Pamādo rajo pamādo, pamādānupatito rajo;</p>

<p rend="gathalast">Appamādena vijjāya, abbahe sallamattano’’ti. –</p>

<p rend="unindented">Imāhi chahi gāthāhi dhammaṃ deseti.</p>

<p rend="bodytext">Tattha <hi rend="bold">manujassā</hi>ti sattassa. <hi rend="bold">Pamattacārino</hi>ti sativossaggalakkhaṇena pamādena pamattacārissa, neva jhānaṃ, na vipassanā <pb ed="P" n="2.0171" />, na maggaphalāni vaḍḍhanti. Yathā pana rukkhaṃ saṃsibbantī pariyonandhantī tassa vināsāya māluvā latā vaḍḍhati, evamassa cha dvārāni nissāya rūpādīsu punappunaṃ uppajjamānā taṇhā vaḍḍhati. Vaḍḍhamānāva yathā māluvā latā attano apassayabhūtaṃ rukkhaṃ ajjhottharitvā pāteti, evaṃ taṇhāvasikaṃ puggalaṃ apāye nipāteti. <hi rend="bold">So plavatī</hi>ti so taṇhāvasiko puggalo aparāparaṃ bhavābhave uplavati dhāvati. Yathā kiṃ? <hi rend="bold">Phalamicchaṃva vanasmi vānaro</hi> yathā rukkhaphalaṃ icchanto vānaro vanasmiṃ dhāvanto rukkhassa ekaṃ sākhaṃ gaṇhāti, taṃ muñcitvā aññaṃ gaṇhāti, taṃ muñcitvā aññanti ‘‘sākhaṃ <pb ed="V" n="2.0083" /> alabhitvā nisinno’’ti vattabbataṃ <pb ed="M" n="2.0096" /> nāpajjati; evameva taṇhāvasiko puggalo hurā huraṃ dhāvanto ‘‘ārammaṇaṃ alabhitvā taṇhāya appavattiṃ patto’’ti vattabbataṃ nāpajjati.</p>

<p rend="bodytext"><hi rend="bold">Ya</hi>nti yaṃ puggalaṃ. Esā lāmakabhāvena <hi rend="bold">jammī</hi> visāhāratāya visamūlatāya visaphalatāya visaparibhogatāya rūpādīsu visattatāya āsattatāya ca <hi rend="bold">visattikā</hi>ti saṅkhaṃ gatā chadvārikā taṇhā <hi rend="bold">sahate</hi> abhibhavati tassa puggalassa. Yathā nāma vane punappunaṃ vassante deve abhivaṭṭhaṃ <hi rend="bold">bīraṇaṃ</hi> bīraṇatiṇaṃ vaḍḍhati, evaṃ vaṭṭamūlakā sokā abhivaḍḍhanti vuddhiṃ āpajjantīti attho.</p>

<p rend="bodytext"><hi rend="bold">Yo cetaṃ…pe… duraccaya</hi>nti yo pana puggalo evaṃ vuttappakāraṃ atikkamituṃ pajahituṃ dukkaratāya duraccayaṃ taṇhaṃ <hi rend="bold">sahate</hi> abhibhavati, tamhā puggalā vaṭṭamūlakā sokā papatanti. Yathā nāma pokkhare padumapatte patitaṃ udabindu na patiṭṭhāti, evaṃ na patiṭṭhahantīti attho.</p>

<p rend="bodytext"><hi rend="bold">Taṃ vo vadāmī</hi>ti tena kāraṇena ahaṃ tumhe vadāmi. <hi rend="bold">Bhaddaṃ vo</hi>ti bhaddaṃ tumhākaṃ hotu, mā taṇhaṃ anuvattapuggalo viya vibhavaṃ anatthaṃ pāpuṇāthāti attho. <hi rend="bold">Yāvantettha samāgatā</hi>ti imasmiṃ ṭhāne yattakā sannipatitā, tattakā. Kiṃ vadasīti ce? <hi rend="bold">Taṇhāya mūlaṃ khaṇatha</hi> imissā chadvārikataṇhāya mūlaṃ kāraṇaṃ avijjādikilesaggahanaṃ arahattamaggañāṇakudālena khaṇatha samucchindatha. Kiṃ viyāti? <hi rend="bold">Usīratthova bīraṇaṃ</hi> yathā usīrena atthiko puriso mahantena kudālena bīraṇāparanāmaṃ usīraṃ nāma tiṇaṃ khaṇati, evamassa mūlaṃ khaṇathāti attho. <hi rend="bold">Mā vo naḷaṃva sotova, māro bhañji punappuna</hi>nti tumhe nadītīre jātaṃ naḷaṃ mahāvegena āgato nadīsoto viya kilesamāro maccumāro devaputtamāro ca punappunaṃ mā bhañjīti attho.</p>

<p rend="bodytext">Tasmā <hi rend="bold">karotha buddhavacanaṃ</hi> ‘‘jhāyatha, bhikkhave, mā pamādatthā’’tiādinā (ma. ni. 1.215) vuttaṃ buddhassa bhagavato vacanaṃ karotha, yathānusiṭṭhaṃ paṭipattiyā sampādetha. <hi rend="bold">Khaṇo vo mā</hi><pb ed="P" n="2.0172" /><hi rend="bold">upaccagā</hi>ti yo hi buddhavacanaṃ na karoti, taṃ <pb ed="M" n="2.0097" /> puggalaṃ ayaṃ buddhuppādakkhaṇo patirūpadesavāse uppattikkhaṇo sammadiṭṭhiyā paṭiladdhakkhaṇo channaṃ āyatanānaṃ avekallakkhaṇoti sabbopi khaṇo atikkamati, so khaṇo mā tumhe atikkamatu. <hi rend="bold">Khaṇātītā</hi>ti ye hi taṃ khaṇaṃ atītā, ye vā puggale so khaṇo atīto, te <hi rend="bold">nirayamhi samappitā</hi> tattha nibbattā cirakālaṃ socanti.</p>

<p rend="bodytext"><hi rend="bold">Pamādo rajo</hi>ti rūpādīsu ārammaṇesu sativossaggalakkhaṇo pamādo, saṃkilesasabhāvattā rāgarajādimissatāya <pb ed="V" n="2.0084" /> ca rajo. <hi rend="bold">Pamādānupatito rajo</hi>ti yo hi koci rajo nāma rāgādiko, so sabbo pamādānupatito pamādavaseneva uppajjati. <hi rend="bold">Appamādenā</hi>ti appamajjanena appamādapaṭipattiyā. <hi rend="bold">Vijjāyā</hi>ti aggamaggavijjāya. <hi rend="bold">Abbahe sallamattano</hi>ti attano hadayanissitaṃ rāgādisallaṃ uddhareyya samūhaneyyāti.</p>

<p rend="centre">Mālukyaputtattheragāthāvaṇṇanā niṭṭhitā.</p>

<p rend="subhead">6. Sappadāsattheragāthāvaṇṇanā</p>

<p rend="bodytext"><hi rend="bold">Paṇṇavīsatī</hi>tiādikā āyasmato sappadāsattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ kusalaṃ upacinitvā imasmiṃ buddhuppāde kapilavatthusmiṃ suddhodanamahārājassa purohitaputto hutvā nibbatti, tassa <hi rend="bold">sappadāso</hi>ti nāmaṃ ahosi. So vayappatto satthu ñātisamāgame paṭiladdhasaddho pabbajitvā kilesābhibhavena cetosamādhiṃ alabhanto brahmacariyaṃ caritvā saṃvegajāto pacchā satthaṃ āharanto yoniso manasikāraṃ vaḍḍhetvā arahattaṃ pāpuṇitvā aññaṃ byākaronto –</p>

<p rend="hangnum" n="405"><hi rend="paranum">405</hi><hi rend="dot">.</hi></p>

<p rend="gatha1"> ‘‘Paṇṇavīsati vassāni, yato pabbajito ahaṃ;</p>

<p rend="gathalast">Accharāsaṅghātamattampi, cetosantimanajjhagaṃ.</p>

<p rend="hangnum" n="406"><hi rend="paranum">406</hi><hi rend="dot">.</hi></p>

<p rend="gatha1"> ‘‘Aladdhā cittassekaggaṃ, kāmarāgena aṭṭito;</p>

<p rend="gathalast">Bāhā paggayha kandanto, vihārā upanikkhamiṃ.</p>

<p rend="hangnum" n="407"><hi rend="paranum">407</hi><hi rend="dot">.</hi></p>

<p rend="gatha1"> ‘‘Satthaṃ <pb ed="M" n="2.0098" /> vā āharissāmi, ko attho jīvitena me;</p>

<p rend="gathalast">Kathañhi sikkhaṃ paccakkhaṃ, kālaṃ kubbetha mādiso.</p>

<p rend="hangnum" n="408"><hi rend="paranum">408</hi><hi rend="dot">.</hi></p>

<p rend="gatha1"> ‘‘Tadāhaṃ <pb ed="P" n="2.0173" /> khuramādāya, mañcakamhi upāvisiṃ;</p>

<p rend="gathalast">Parinīto khuro āsi, dhamaniṃ chettumattano.</p>

<p rend="hangnum" n="409"><hi rend="paranum">409</hi><hi rend="dot">.</hi></p>

<p rend="gatha1"> ‘‘Tato me manasīkāro, yoniso udapajjatha;</p>

<p rend="gathalast">Ādīnavo pāturahu, nibbidā samatiṭṭhatha.</p>

<p rend="hangnum" n="410"><hi rend="paranum">410</hi><hi rend="dot">.</hi></p>

<p rend="gatha1"> ‘‘Tato cittaṃ vimucci me, passa dhammasudhammataṃ;</p>

<p rend="gathalast">Tisso vijjā anuppattā, kataṃ buddhassa sāsana’’nti. –</p>

<p rend="unindented">Imā gāthā abhāsi.</p>

<p rend="bodytext">Tattha <pb ed="V" n="2.0085" /><hi rend="bold">paṇṇavīsativassāni, yato pabbajito aha</hi>nti yato paṭṭhāya ahaṃ pabbajito tānimāni paṇṇavīsativassāni. <hi rend="bold">Accharāsaṅghātamattampi, cetosantimanajjhaga</hi>nti sohaṃ ettakaṃ kālaṃ brahmacariyaṃ caranto accharāsaṅghātamattampi aṅguliphoṭanamattampi khaṇaṃ cetosantiṃ cetaso samādhānaṃ na labhiṃ.</p>

<p rend="bodytext">Evaṃ pana aladdhā cittassekaggataṃ, tattha kāraṇamāha <hi rend="bold">‘‘kāmarāgena aṭṭito</hi>’’ti. Tattha <hi rend="bold">aṭṭito</hi>ti pīḷito, abhibhūtoti attho. <hi rend="bold">Bāhā paggayha kandanto</hi>ti ‘‘idamidha ativiya ayuttaṃ vattati, yadāhaṃ niyyānike sāsane pabbajitvā attānaṃ kilesapaṅkato uddharituṃ na sakkomī’’ti uddhaṃmukho bāhā paggayha kandamāno. <hi rend="bold">Vihārā upanikkhami</hi>nti vasanakavihārato bahi nikkhanto.</p>

<p rend="bodytext">Yenādhippāyena nikkhanto, taṃ dassetuṃ <hi rend="bold">‘‘satthaṃ vā āharissāmī’’</hi>tiādi vuttaṃ. Tattha <hi rend="bold">satthaṃ vā āharissāmī</hi>ti <hi rend="bold">vā</hi>-saddo vikappanattho. Tena ‘‘rukkhā vā papatissāmi, ubbandhitvā vā marissāmī’’tiādike maraṇappakāre saṅgaṇhāti. <hi rend="bold">Sikkha</hi>nti adhisīlasikkhaṃ. <hi rend="bold">Paccakkha</hi>nti paccācikkhanto pariccajanto. ‘‘Paccakkhā’’tipi pāḷi, paccakkhāyāti attho. <hi rend="bold">Kāla</hi>nti maraṇaṃ. Kathañhi nāma mādiso sikkhāpaccakkhānena kālaṃ kareyyāti attho. Sikkhāpaccakkhānañhi ariyassa vinaye maraṇaṃ nāma. Yathāha bhagavā – ‘‘maraṇañhetaṃ <pb ed="M" n="2.0099" />, bhikkhave, yo sikkhaṃ paccakkhāya hīnāyāvattatī’’ti (ma. ni. 3.63). ‘‘Sikkhaṃ paccakkhā’’ti pana pāṭhe kathañhi nāma mādiso sikkhaṃ paccakkhāya kālaṃ kareyya, sikkhāsamaṅgī eva pana hutvā kālaṃ kareyya? Tasmā satthaṃ vā āharissāmi, ko attho jīvitena meti yojanā.</p>

<p rend="bodytext"><hi rend="bold">Tadāha</hi>nti yadā kilesābhibhavena samaṇadhammaṃ kātuṃ asamatthatāya jīvite nibbindanto tadā. <hi rend="bold">Khura</hi>nti nisitakhuraṃ, khurasadisaṃ vā satthakaṃ. <hi rend="bold">Mañcakamhi upāvisi</hi>nti paresaṃ nivāraṇabhayena ovarakaṃ pavisitvā mañcake nisīdiṃ. <hi rend="bold">Parinīto</hi>ti upanīto, gale ṭhapitoti adhippāyo. <hi rend="bold">Dhamani</hi>nti ‘‘kaṇṭhe dhamaniṃ, kaṇṭhadhamaniṃ galavalaya’’ntipi vadanti. <hi rend="bold">Chettu</hi>nti chindituṃ.</p>

<p rend="bodytext"><hi rend="bold">Tato me manasīkāro, yoniso udapajjathā</hi>ti ‘‘yadāhaṃ marissāmī’’ti kaṇṭhe dhamaniṃ chindituṃ khuraṃ upanesiṃ, tato paraṃ ‘‘arogaṃ nu kho me sīla’’nti paccavekkhantassa akkhaṇḍaṃ acchiddaṃ suparisuddhaṃ <pb ed="V" n="2.0086" /> sīlaṃ disvā pīti uppajji, pītimanassa kāyo passambhi, passaddhakāyassa nirāmisaṃ sukhaṃ anubhavantassa cittassa samāhitatāya vipassanāvasena <pb ed="P" n="2.0174" /> yoniso manasikāro uppajji. Atha vā tatoti kaṇṭhe khurassa upanayato vaṇe jāte uppannaṃ vedanaṃ vikkhambhento vipassanāya vasena yonisomanasikāro uppajji. Idāni tato paraṃ maggaphalapaccavekkhaṇañāṇaṃ uppannabhāvaṃ dassetuṃ ‘‘ādīnavo pāturahū’’tiādi vuttaṃ. Taṃ heṭṭhā vuttatthameva.</p>

<p rend="centre">Sappadāsattheragāthāvaṇṇanā niṭṭhitā.</p>

<p rend="subhead">7. Kātiyānattheragāthāvaṇṇanā</p>

<p rend="bodytext"><hi rend="bold">Uṭṭhehī</hi>tiādikā āyasmato kātiyānattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinitvā imasmiṃ buddhuppāde sāvatthiyaṃ aññatarassa kosiyagottassa brāhmaṇassa <pb ed="M" n="2.0100" /> putto hutvā nibbatto, mātugottavasena pana <hi rend="bold">kātiyāno</hi>ti laddhanāmo vayappatto sāmaññakānittherassa gihisahāyo theraṃ disvā pabbajito samaṇadhammaṃ karonto rattiṃ ‘‘niddābhibhavaṃ vinodessāmī’’ti caṅkamaṃ āruhi. So caṅkamanto niddāya abhibhūto pacalāyamāno paripatitvā tattheva anantarahitāya bhūmiyā nipajji, satthā tassa taṃ pavattiṃ disvā sayaṃ tattha gantvā ākāse ṭhatvā <hi rend="bold">‘‘kātiyānā’’</hi>ti saññaṃ adāsi. So satthāraṃ disvā uṭṭhahitvā vanditvā saṃvegajāto aṭṭhāsi. Athassa satthā dhammaṃ desento –</p>

<p rend="hangnum" n="411"><hi rend="paranum">411</hi><hi rend="dot">.</hi></p>

<p rend="gatha1"> ‘‘Uṭṭhehi nisīda kātiyāna, mā niddābahulo ahu jāgarassu;</p>

<p rend="gathalast">Mā taṃ alasaṃ pamattabandhu, kūṭeneva jinātu maccurājā.</p>

<p rend="hangnum" n="412"><hi rend="paranum">412</hi><hi rend="dot">.</hi></p>

<p rend="gatha1"> ‘‘Seyyathāpi mahāsamuddavego, evaṃ jātijarāti vattate taṃ;</p>

<p rend="gathalast">So karohi sudīpamattano tvaṃ, na hi tāṇaṃ tava vijjateva aññaṃ.</p>

<p rend="hangnum" n="413"><hi rend="paranum">413</hi><hi rend="dot">.</hi></p>

<p rend="gatha1"> ‘‘Satthā hi vijesi maggametaṃ, saṅgā jātijarābhayā atītaṃ;</p>

<p rend="gathalast">Pubbāpararattamappamatto, anuyuñjassu daḷhaṃ karohi yogaṃ.</p>

<p rend="hangnum" n="414"><hi rend="paranum">414</hi><hi rend="dot">.</hi></p>

<p rend="gatha1"> ‘‘Purimāni pamuñca bandhanāni, saṅghāṭikhuramuṇḍabhikkhabhojī;</p>

<p rend="gathalast">Mā <pb ed="P" n="2.0175" /> khiḍḍāratiñca mā niddaṃ, anuyuñjittha jhāya kātiyāna.</p>

<p rend="hangnum" n="415"><hi rend="paranum">415</hi><hi rend="dot">.</hi></p>

<p rend="gatha1"> ‘‘Jhāyāhi jināhi kātiyāna, yogakkhemapathesu kovidosi;</p>

<p rend="gathalast">Pappuyya anuttaraṃ visuddhiṃ, parinibbāhisi vārināva joti.</p>

<p rend="hangnum" n="416"><hi rend="paranum">416</hi><hi rend="dot">.</hi></p>

<p rend="gatha1"> ‘‘Pajjotakaro <pb ed="M" n="2.0101" /><pb ed="V" n="2.0087" /> parittaraṃso, vātena vinamyate latāva;</p>

<p rend="gatha2">Evampi tuvaṃ anādiyāno, māraṃ indasagotta niddhunāhi;</p>

<p rend="gathalast">So vedayitāsu vītarāgo, kālaṃ kaṅkha idheva sītibhūto’’ti. –</p>

<p rend="unindented">Imā gāthā abhāsi.</p>

<p rend="bodytext">Tattha <hi rend="bold">uṭṭhehī</hi>ti niddūpagamanato uṭṭhahanto uṭṭhānavīriyaṃ karohi. Yasmā nipajjā nāma kosajjapakkhiyā, tasmā mā sayi. <hi rend="bold">Nisīdā</hi>ti pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā nisīda. <hi rend="bold">Kātiyānā</hi>ti taṃ nāmena ālapati. <hi rend="bold">Mā niddābahulo ahū</hi>ti niddābahulo niddābhibhūto mā ahu. <hi rend="bold">Jāgarassū</hi>ti jāgara, jāgariyamanuyutto hohi. <hi rend="bold">Mā taṃ alasa</hi>nti jāgariyaṃ ananuyuñjantaṃ taṃ alasaṃ kusītaṃ pamattabandhu maccurājā <hi rend="bold">kūṭeneva</hi> adduhanena viya nesādo migaṃ vā pakkhiṃ vā jarārogehi mā jinātu mā abhibhavatu, mā ajjhottharatūti attho.</p>

<p rend="bodytext"><hi rend="bold">Seyyathāpī</hi>ti seyyathā api. <hi rend="bold">Mahāsamuddavego</hi>ti mahāsamuddassa ūmivego. <hi rend="bold">Eva</hi>nti yathā nāma mahāsamuddaūmivego uparūpari uṭṭhahanto taṃ abhikkamituṃ asakkontaṃ purisaṃ abhibhavati, evaṃ jāti jarā ca kosajjābhibhūtaṃ taṃ <hi rend="bold">ativattate</hi> uparūpari ajjhottharati. <hi rend="bold">So karohī</hi>ti so tvaṃ, kātiyāna, catūhi oghehi anajjhottharaṇīyaṃ arahattaphalasaṅkhātaṃ <hi rend="bold">sudīpaṃ attano karohi</hi> attano santāne uppādehi. <hi rend="bold">Na hi tāṇaṃ tava vijjateva añña</hi>nti <hi rend="bold">hī</hi>ti hetuatthe nipāto. Yasmā tato aggaphalato aññaṃ tava tāṇaṃ nāma idha vā huraṃ vā na upalabbhati, tasmā taṃ arahattasaṅkhātaṃ sudīpaṃ karohīti.</p>

<p rend="bodytext"><hi rend="bold">Satthā hi vijesi maggameta</hi>nti yaṃ sādhetuṃ avisahantā yato parājitā puthū aññatitthiyā, tadetaṃ tassa sudīpassa kāraṇabhūtaṃ pañcavidhasaṅgato jātiādibhayato ca atītaṃ ariyamaggaṃ devaputtamārādike abhibhavitvā tuyhaṃ satthā vijesi sādhesi. Yasmā satthu santakaṃ <pb ed="M" n="2.0102" /> nāma sāvakena adhigantabbaṃ na vissajjetabbaṃ, tasmā tassa adhigamāya pubbarattāpararattaṃ purimayāmaṃ pacchimayāmañca <pb ed="P" n="2.0176" />, <hi rend="bold">appamatto</hi> sato sampajāno hutvā <hi rend="bold">anuyuñja yogaṃ</hi> bhāvanaṃ daḷhañca karohi.</p>

<p rend="bodytext"><hi rend="bold">Purimāni pamuñca bandhanānī</hi>ti purimakāni gihikāle ābaddhāni gihibandhanāni kāmaguṇabandhanāni pamuñca vissajjehi, tattha anapekkho hohi. <hi rend="bold">Saṅghāṭikhuramuṇḍabhikkhabhojī</hi>ti saṅghāṭidhārī <pb ed="V" n="2.0088" /> khurena katasiramuṇḍo bhikkhāhārabhojī, tividhampetaṃ purimabandhanapamokkhassa khiḍḍāratiniddānanuyogassa ca kāraṇavacanaṃ. Yasmā tvaṃ saṅghāṭipāruto muṇḍo bhikkhāhāro jīvati, tasmā te kāmasukhānuyogo khiḍḍāratiniddānuyogo ca na yuttoti tato purimāni pamuñca bandhanāni khiḍḍāratiṃ niddañca mānuyuñjitthāti yojanā. <hi rend="bold">Jhāyā</hi>ti jhāyassu ārammaṇūpanijjhānaṃ <hi rend="bold">anuyuñja</hi>.</p>

<p rend="bodytext">Taṃ pana anuyuñjanto yena jhānena jhāyato kilesā sabbaso jitā honti, taṃ lakkhaṇūpanijjhānaṃ anuyuñjāti dassento <hi rend="bold">‘‘jhāyāhi jināhī’’</hi>ti āha. <hi rend="bold">Yogakkhemapathesu kovidosī</hi>ti catūhi yogehi khemassa nibbānassa pathabhūtesu bodhipakkhiyadhammesu kusalo cheko asi, tasmā bhāvanaṃ ussukkāpento <hi rend="bold">anuttaraṃ</hi> uttararahitaṃ, <hi rend="bold">visuddhiṃ</hi> nibbānaṃ arahattañca <hi rend="bold">pappuyya</hi> pāpuṇitvā pana tvaṃ parinibbāhisi. <hi rend="bold">Vārināva jotī</hi>ti mahatā salilavuṭṭhinipātena aggikhandho viya ariyamaggavuṭṭhinipātena parinibbāyissati.</p>

<p rend="bodytext"><hi rend="bold">Pajjotakaro</hi>ti pajjotiṃ karo padīpo. <hi rend="bold">Parittaraṃso</hi>ti khuddakacciko. <hi rend="bold">Vinamyate</hi>ti vinamīyati apaniyyati. <hi rend="bold">Latāvā</hi>ti valli viya. Idaṃ vuttaṃ hoti – yathā vaṭṭiādipaccayavekallena parittaraṃso mandapabho padīpo appikā latā vā vātena vidhamiyyati viddhaṃsiyyati, evaṃ tuvampi. Kosiyagottatāya, <hi rend="bold">indasagotta,</hi> indasamānagottaṃ. Māraṃ tassa vase anāvattanā anupādānato ca <hi rend="bold">anādiyāno, niddhunāhi</hi> vidhamehi viddhaṃsehi. Evaṃ pana viddhaṃsamāno so tvaṃ vedayitāsu sabbāsu vedanāsu vigatacchandarāgo <hi rend="bold">idheva</hi> imasmiṃyeva attabhāve sabbakilesadarathapariḷāhābhāvena <hi rend="bold">sītibhūto</hi> nibbuto attano parinibbānakālaṃ <hi rend="bold">kaṅkha</hi> āgamehīti <pb ed="M" n="2.0103" />. Evaṃ satthārā anupādisesaṃ nibbānaṃ pāpetvā desanāya katāya thero desanāvasāne vipassanaṃ vaḍḍhetvā arahattaṃ pāpuṇi. Arahattaṃ pana patvā satthārā desitaniyāmeneva imā gāthā abhāsi. Tā eva imā gāthā therassa aññābyākaraṇañca jātā.</p>

<p rend="centre">Kātiyānattheragāthāvaṇṇanā niṭṭhitā.</p>

<p rend="subhead">8. Migajālattheragāthāvaṇṇanā</p>

<p rend="bodytext"><hi rend="bold">Sudesito</hi>tiādikā <pb ed="P" n="2.0177" /> āyasmato migajālattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto imasmiṃ buddhuppāde sāvatthiyaṃ visākhāya <pb ed="V" n="2.0089" /> mahāupāsikāya putto hutvā nibbatti, <hi rend="bold">migajālo</hi>tissa nāmaṃ ahosi. So vihāraṃ gantvā abhiṇhaso dhammassavanena paṭiladdhasaddho pabbajitvā vipassanaṃ vaḍḍhetvā arahattaṃ patvā aññaṃ byākaronto –</p>

<p rend="hangnum" n="417"><hi rend="paranum">417</hi><hi rend="dot">.</hi></p>

<p rend="gatha1"> ‘‘Sudesito cakkhumatā, buddhenādiccabandhunā;</p>

<p rend="gathalast">Sabbasaṃyojanātīto, sabbavaṭṭavināsano.</p>

<p rend="hangnum" n="418"><hi rend="paranum">418</hi><hi rend="dot">.</hi></p>

<p rend="gatha1"> ‘‘Niyyāniko uttaraṇo, taṇhāmūlavisosano;</p>

<p rend="gathalast">Visamūlaṃ āghātanaṃ, chetvā pāpeti nibbutiṃ.</p>

<p rend="hangnum" n="419"><hi rend="paranum">419</hi><hi rend="dot">.</hi></p>

<p rend="gatha1"> ‘‘Aññāṇamūlabhedāya, kammayantavighāṭano;</p>

<p rend="gathalast">Viññāṇānaṃ pariggahe, ñāṇavajiranipātano.</p>

<p rend="hangnum" n="420"><hi rend="paranum">420</hi><hi rend="dot">.</hi></p>

<p rend="gatha1"></p>

<p rend="gatha1">‘‘Vedanānaṃ viññāpano, upādānappamocano;</p>

<p rend="gathalast">Bhavaṃ aṅgārakāsuṃva, ñāṇena anupassano.</p>

<p rend="hangnum" n="421"><hi rend="paranum">421</hi><hi rend="dot">.</hi></p>

<p rend="gatha1"> ‘‘Mahāraso sugambhīro, jarāmaccunivāraṇo;</p>

<p rend="gathalast">Ariyo aṭṭhaṅgiko maggo, dukkhūpasamano sivo.</p>

<p rend="hangnum" n="422"><hi rend="paranum">422</hi><hi rend="dot">.</hi></p>

<p rend="gatha1"> ‘‘Kammaṃ kammanti ñatvāna, vipākañca vipākato;</p>

<p rend="gatha2">Paṭiccuppannadhammānaṃ, yathāvālokadassano;</p>

<p rend="gathalast">Mahākhemaṅgamo santo, pariyosānabhaddako’’ti. – imā gāthā abhāsi;</p>

<p rend="bodytext">Tattha <pb ed="M" n="2.0104" /><hi rend="bold">sudesito</hi>ti suṭṭhu desito, veneyyajjhāsayānurūpaṃ diṭṭhadhammikasamparāyikaparamatthānaṃ yāthāvato vibhāvanavasena desitoti attho. Atha vā <hi rend="bold">sudesito</hi>ti sammā desito, pavattinivattīnaṃ tadubhayahetūnañca aviparītato pakāsanavasena bhāsito svākhyātoti attho. <hi rend="bold">Cakkhumatā</hi>ti maṃsacakkhu, dibbacakkhu, paññācakkhu, buddhacakkhu, samantacakkhūti imehi pañcahi cakkhūhi cakkhumatā. <hi rend="bold">Buddhenā</hi>ti sabbaññubuddhena. <hi rend="bold">Ādiccabandhunā</hi>ti ādiccagottena. Duvidho hi loke khattiyavaṃso – ādiccavaṃso, somavaṃsoti. Tattha ādiccavaṃso, okkākarājavaṃsoti jānitabbaṃ. Tato sañjātatāya sākiyā ādiccagottāti bhagavā ‘‘ādiccabandhū’’ti vuccati. Atha vā ādiccassa bandhūtipi bhagavā ādiccabandhu, svāyamattho heṭṭhā vuttoyeva. Kāmarāgasaṃyojanādīnaṃ sabbesaṃ saṃyojanānaṃ samatikkamanabhāvato <hi rend="bold">sabbasaṃyojanātīto</hi> tato eva kilesakammavipākavaṭṭānaṃ vināsanato viddhaṃsanato <hi rend="bold">sabbavaṭṭavināsano,</hi> saṃsāracārakato <pb ed="P" n="2.0178" /> niyyānato <hi rend="bold">niyyāniko,</hi> saṃsāramahoghato samuttaraṇaṭṭhena <hi rend="bold">uttaraṇo,</hi> kāmataṇhādīnaṃ sabbataṇhānaṃ mūlaṃ avijjaṃ ayoniso manasikārañca visoseti sukkhāpetīti <hi rend="bold">taṇhāmūlavisosano,</hi> tiṇṇampi vedānaṃ sampaṭivedhassa <pb ed="V" n="2.0090" /> viddhaṃsanato visassa dukkhassa kāraṇattā <hi rend="bold">visamūlaṃ,</hi> sattānaṃ byasanuppattiṭṭhānatāya <hi rend="bold">āghātanaṃ</hi> kammaṃ kilesaṃ vā <hi rend="bold">chetvā</hi> samucchinditvā <hi rend="bold">nibbutiṃ</hi> nibbānaṃ pāpeti.</p>

<p rend="bodytext">Aññāṇassa mūlaṃ ayoniso manasikāro āsavā ca ‘‘āsavasamudayā avijjāsamudayo’’ti (ma. ni. 1.103) hi vuttaṃ, tassa <hi rend="bold">bhedāya</hi> vajirūpamañāṇena bhindanatthāya. Atha vā ‘‘avijjāpaccayā saṅkhārā’’tiādivacanato (vibha. 225-226; saṃ. ni. 2.1) aññāṇaṃ mūlaṃ etassāti aññāṇamūlaṃ, bhavacakkaṃ, tassa maggañāṇavajirena padālanatthaṃ desitoti sambandho. <hi rend="bold">Kammayantavighāṭano</hi>ti kammaghaṭitassa attabhāvayantassa viddhaṃsano. <hi rend="bold">Viññāṇānaṃ pariggahe</hi>ti kāmabhavādīsu yathāsakakammunā viññāṇaggahaṇe upaṭṭhiteti vacanaseso. Tattha tattha hi bhave paṭisandhiyā gahitāya taṃtaṃbhavanissitaviññāṇānipi gahitāneva honti. <hi rend="bold">Ñāṇavajiranipātano</hi>ti ñāṇavajirassa <pb ed="M" n="2.0105" /> nipāto, ñāṇavajiraṃ nipātetvā tesaṃ padāletā. Lokuttaradhammo hi uppajjamāno sattamabhavādīsu uppajjanārahāni viññāṇāni bhindattameva uppajjatīti.</p>

<p rend="bodytext"><hi rend="bold">Vedanānaṃ viññāpano</hi>ti sukhādīnaṃ tissannaṃ vedanānaṃ yathākkamaṃ dukkhasallāniccavasena yāthāvato pavedako. <hi rend="bold">Upādānappamocano</hi>ti kāmupādānādīhi catūhipi upādānehi cittasantānassa vimocako. <hi rend="bold">Bhavaṃ aṅgārakāsuṃva, ñāṇena anupassano</hi>ti kāmabhavādinavavidhampi bhavaṃ ekādasahi aggīhi ādittabhāvato sādhikaporisaṃ aṅgārakāsuṃ viya maggañāṇena anupaccakkhato dassetā.</p>

<p rend="bodytext">Santapaṇītabhāvato atittikaraṭṭhena <hi rend="bold">mahāraso</hi> pariññādivasena vā mahākiccatāya sāmaññaphalavasena mahāsampattitāya ca <hi rend="bold">mahāraso,</hi> anupacitasambhārehi duravagāhatāya alabbhaneyyapatiṭṭhatāya ca <hi rend="bold">suṭṭhu gambhīro jarāmaccunivāraṇo,</hi> āyatiṃ bhavābhinipphattiyā nivattanena jarāya maccuno ca paṭisedhako. Idāni yathāvuttaguṇavisesayuttaṃ dhammaṃ sarūpato dassento <hi rend="bold">‘‘ariyo aṭṭhaṅgiko’’</hi>ti vatvā punapi tassa katipaye guṇe vibhāvetuṃ <hi rend="bold">‘‘dukkhūpasamano sivo</hi>’’tiādimāha. Tassattho – parisuddhaṭṭhena <hi rend="bold">ariyo,</hi> sammādiṭṭhiādiaṭṭhadhammasamodhānatāya <hi rend="bold">aṭṭhaṅgiko,</hi> nibbānagavesanaṭṭhena <hi rend="bold">maggo</hi> sakalavaṭṭadukkhavūpasamanaṭṭhena <pb ed="P" n="2.0179" /><hi rend="bold">dukkhavūpasamano,</hi> khemaṭṭhena <hi rend="bold">sivo</hi>.</p>

<p rend="bodytext">Yathā ito bāhirakasamaye asammāsambuddhapaveditattā kammavipāko vipallāso siyāti evaṃ avipallāsetvā <hi rend="bold">paṭiccuppannadhammānaṃ</hi> paṭiccasamuppannesu dhammesu kammaṃ kammanti vipākañca vipākato <pb ed="V" n="2.0091" /> ñatvāna pubbabhāgañāṇena jānanahetu sassatucchedaggāhānaṃ vidhamanena yāthāvato ālokadassano takkarassa lokuttarañāṇālokassa dassano. Kenaci kañci kadācipi anupaddutattā mahākhemaṃ nibbānaṃ gacchati satte gameti cāti <hi rend="bold">mahākhemaṅgamo,</hi> sabbakilesadarathapariḷāhavūpasamanato <hi rend="bold">santo,</hi> akuppāya cetovimuttiyā anupādisesāya ca nibbānadhātuyā pāpanena <hi rend="bold">pariyosānabhaddako</hi> sudesito cakkhumatāti yojanā.</p>

<p rend="bodytext">Evaṃ <pb ed="M" n="2.0106" /> thero nānānayehi ariyadhammaṃ pasaṃsanto tassa dhammassa attanā adhigatabhāvaṃ aññāpadesena pakāsesi.</p>

<p rend="centre">Migajālattheragāthāvaṇṇanā niṭṭhitā.</p>

<p rend="subhead">9. Purohitaputtajentattheragāthāvaṇṇanā</p>

<p rend="bodytext"><hi rend="bold">Jātimadena mattoha</hi>ntiādikā āyasmato jentattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinitvā imasmiṃ buddhuppāde sāvatthiyaṃ kosalarañño purohitassa putto hutvā nibbatti, tassa <hi rend="bold">jento</hi>ti nāmaṃ ahosi. So vayappatto jātimadena bhogaissariyarūpamadena ca matto aññe hīḷento garuṭṭhāniyānampi apacitiṃ akaronto mānathaddho vicarati. So ekadivasaṃ satthāraṃ mahatiyā parisāya parivutaṃ dhammaṃ desentaṃ disvā upasaṅkamanto ‘‘sace maṃ samaṇo gotamo paṭhamaṃ ālapissati, ahampi ālapissāmi; no ce, nālapissāmī’’ti cittaṃ uppādetvā upasaṅkamitvā ṭhito bhagavati paṭhamaṃ anālapante sayampi mānena anālapitvā gamanākāraṃ dassesi. Taṃ bhagavā –</p>

<p rend="gatha1">‘‘Na mānaṃ brāhmaṇa sādhu, atthikassīdha brāhmaṇa;</p>

<p rend="gathalast">Yena atthena āgacchi, tamevamanubrūhaye’’ti. (saṃ. ni. 1.201) –</p>

<p rend="unindented">Gāthāya <pb ed="P" n="2.0180" /> ajjhabhāsi. So ‘‘cittaṃ me samaṇo gotamo jānātī’’ti abhippasanno bhagavato pādesu sirasā nipatitvā paramanipaccākāraṃ katvā –</p>

<p rend="gatha1">‘‘Kesu na mānaṃ kayirātha, kesu cassa sagāravo;</p>

<p rend="gathalast">Kyassa apacitā assu, kyassu sādhu supūjitā’’ti. –</p>

<p rend="unindented">Pucchi. Tassa bhagavā –</p>

<p rend="gatha1">‘‘Mātari <pb ed="V" n="2.0092" /> pitari cāpi, atho jeṭṭhamhi bhātari;</p>

<p rend="gathalast">Ācariye catutthamhi, samaṇabrāhmaṇesu ca.</p>

<p rend="gatha1">‘‘Tesu <pb ed="M" n="2.0107" /> na mānaṃ kayirātha, tesu assa sagāravo;</p>

<p rend="gathalast">Kyassa apacitā assu, tyassu sādhu supūjitā.</p>

<p rend="gatha1">‘‘Arahante sītibhūte, katakicce anāsave;</p>

<p rend="gathalast">Nihacca mānaṃ atthaddho, te namasse anuttare’’ti. (saṃ. ni. 1.201) –</p>

<p rend="unindented">Pañhaṃ vissajjento dhammaṃ desesi. So tāya desanāya sotāpanno hutvā pabbajitvā vipassanāya kammaṃ karonto arahattaṃ patvā attano paṭipattikittanamukhena aññaṃ byākaronto –</p>

<p rend="hangnum" n="423"><hi rend="paranum">423</hi><hi rend="dot">.</hi></p>

<p rend="gatha1"> ‘‘Jātimadena mattohaṃ, bhogaissariyena ca;</p>

<p rend="gathalast">Saṇṭhānavaṇṇarūpena, madamatto acārihaṃ.</p>

<p rend="hangnum" n="424"><hi rend="paranum">424</hi><hi rend="dot">.</hi></p>

<p rend="gatha1"> ‘‘Nāttano samakaṃ kañci, atirekañca maññisaṃ;</p>

<p rend="gathalast">Atimānahato bālo, patthaddho ussitaddhajo.</p>

<p rend="hangnum" n="425"><hi rend="paranum">425</hi><hi rend="dot">.</hi></p>

<p rend="gatha1"> ‘‘Mātaraṃ pitarañcāpi, aññepi garusammate;</p>

<p rend="gathalast">Na kañci abhivādesiṃ, mānatthaddho anādaro.</p>

<p rend="hangnum" n="426"><hi rend="paranum">426</hi><hi rend="dot">.</hi></p>

<p rend="gatha1"> ‘‘Disvā vināyakaṃ aggaṃ, sārathīnaṃ varuttamaṃ;</p>

<p rend="gathalast">Tapantamiva ādiccaṃ, bhikkhusaṅghapurakkhataṃ.</p>

<p rend="hangnum" n="427"><hi rend="paranum">427</hi><hi rend="dot">.</hi></p>

<p rend="gatha1"> ‘‘Mānaṃ madañca chaḍḍetvā, vippasannena cetasā;</p>

<p rend="gathalast">Sirasā abhivādesiṃ, sabbasattānamuttamaṃ.</p>

<p rend="hangnum" n="428"><hi rend="paranum">428</hi><hi rend="dot">.</hi></p>

<p rend="gatha1"> ‘‘Atimāno ca omāno, pahīnā susamūhatā;</p>

<p rend="gathalast">Asmimāno samucchinno, sabbe mānavidhā hatā’’ti. –</p>

<p rend="unindented">Imā gāthā abhāsi.</p>

<p rend="bodytext">Tattha <hi rend="bold">jātimadena mattoha</hi>nti ahaṃ udicce brāhmaṇakule nibbatto, ‘‘na mādiso ubhato sujāto añño atthī’’ti kulamānena matto mānathaddho acārinti yojanā. <hi rend="bold">Bhogaissariyena cā</hi>ti vibhavena ādhipaccena ca hetubhūtena bhogasampadañca issariyasampadañca paṭicca uppannamadena matto ahaṃ acārinti yojanā. <hi rend="bold">Saṇṭhānavaṇṇarūpenā</hi>ti saṇṭhānaṃ <pb ed="M" n="2.0108" /> ārohapariṇāhasampatti, vaṇṇo <pb ed="P" n="2.0181" /> odātasāmatādichavisampatti, rūpaṃ aṅgapaccaṅgasobhā. Idhāpi vuttanayena yojanā veditabbā. <hi rend="bold">Madamatto</hi>ti vuttappakārato aññenapi madena matto.</p>

<p rend="bodytext"><hi rend="bold">Nāttano</hi><pb ed="V" n="2.0093" /><hi rend="bold">samakaṃ kañcī</hi>ti attano samakaṃ sadisaṃ jātiādīhi samānaṃ atirekaṃ vā kañci na maññisaṃ na maññiṃ, mayā samānampi na maññiṃ, kuto adhikanti adhippāyo. <hi rend="bold">Atimānahato bālo</hi>ti bālo ahaṃ tato bālabhāvato atimānena khatūpahatakusalācāro, tato eva <hi rend="bold">patthaddho ussitaddhajo</hi> thambhavasena garūnampi nipaccakārassa akaraṇato bhusaṃ thaddho anonamanathaddhajāto ussitamānaddhajo.</p>

<p rend="bodytext">Vuttamevatthaṃ pākaṭataraṃ kātuṃ <hi rend="bold">‘‘mātara’’</hi>ntiādi vuttaṃ. Tattha <hi rend="bold">aññe</hi>ti jeṭṭhabhātuādike, samaṇabrāhmaṇe ca. <hi rend="bold">Garusammate</hi>ti garūti sammate garuṭṭhāniye. <hi rend="bold">Anādaro</hi>ti ādararahito.</p>

<p rend="bodytext"><hi rend="bold">Disvā vināyakaṃ agga</hi>nti evaṃ mānathaddho hutvā vicaranto diṭṭhadhammikasamparāyikaparamatthehi veneyyānaṃ vinayanato sayambhutāya nāyakabhāvato ca vināyakaṃ. Sadevake loke sīlādiguṇehi seṭṭhabhāvato aggaṃ. Purisadammānaṃ accantatāya damanato <hi rend="bold">sārathīnaṃ varuttamaṃ,</hi> ativiya uttamaṃ byāmappabhādiobhāsena ādiccamiva <hi rend="bold">tapantaṃ,</hi> obhāsantaṃ bhikkhusaṅghapurakkhataṃ dhammaṃ desentaṃ sabbasattānaṃ uttamaṃ satthāraṃ disvā buddhānubhāvena santajjito ‘‘ahameva seṭṭho, aññe hīnā’’ti pavattamānaṃ bhogamadādimadañca <hi rend="bold">chaḍḍetvā</hi> pahāya vippasannena cetasā sirasā abhivādesinti yojanā. Kathaṃ panāyaṃ mānathaddho samāno satthu dassanamattena mānaṃ pahāsīti? Na kho panetaṃ evaṃ daṭṭhabbaṃ. Satthu dassanamattena mānaṃ na pahāsi ‘‘na mānaṃ, brāhmaṇa, sādhū’’tiādikāya pana desanāya mānaṃ pahāsi. Taṃ sandhāya vuttaṃ ‘‘mānaṃ madañca chaḍḍetvā, vippasannena cetasā. Sirasā abhivādesi’’nti. <hi rend="bold">Vippasannena cetasā</hi>ti ca itthambhūtalakkhaṇe karaṇavacanaṃ daṭṭhabbaṃ.</p>

<p rend="bodytext">‘‘Ahameva <pb ed="M" n="2.0109" /> seṭṭho’’ti pavatto māno <hi rend="bold">atimāno</hi>. ‘‘Ime pana nihīnā’’ti aññe hīnato dahantassa māno <hi rend="bold">‘‘omāno’’</hi>ti vadanti. ‘‘Seyyohamasmī’’ti pana aññaṃ atikkamitvā attānaṃ seyyato dahantassa pavatto seyyamāno <hi rend="bold">atimāno</hi>. ‘‘Hīnohamasmī’’ti pavatto hīnamāno <hi rend="bold">omāno. Pahīnā susamūhatā</hi>ti heṭṭhimamaggehi pahīnā hutvā aggamaggena suṭṭhu samugghāṭitā. <hi rend="bold">Asmimāno</hi>ti ‘‘esohamasmī’’ti khandhe ‘‘aha’’nti <pb ed="P" n="2.0182" /> gahaṇavasena pavattamāno. <hi rend="bold">Sabbe</hi>ti na kevalaṃ atimānaomānaasmimānā eva, atha kho seyyassa seyyamānādayo navavidhā antarabhedena anekavidhā ca sabbe mānavidhā mānakoṭṭhāsā <hi rend="bold">hatā</hi> aggamaggena samugghāṭitāti.</p>

<p rend="centre">Purohitaputtajentattheragāthāvaṇṇanā niṭṭhitā.</p>

<p rend="subhead">10. Sumanattheragāthāvaṇṇanā</p>

<p rend="bodytext"><hi rend="bold">Yadā</hi><pb ed="V" n="2.0094" /><hi rend="bold">navo pabbajito</hi>tiādikā āyasmato sumanattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto sikhissa bhagavato kāle mālākārakule nibbattitvā viññutaṃ patto ekadivasaṃ sikhiṃ bhagavantaṃ passitvā pasannamānaso sumanapupphehi pūjaṃ akāsi. So tena puññakammena devamanussesu saṃsaranto imasmiṃ buddhuppāde aññatarassa upāsakassa gehe paṭisandhiṃ gaṇhi. So ca upāsako āyasmato anuruddhattherassa upaṭṭhāko ahosi. Tassa ca tato pubbe jātājātā dārakā mariṃsu. Tena so ‘‘sacāhaṃ idāni ekaṃ puttaṃ labhissāmi, ayyassa anuruddhattherassa santike pabbājessāmī’’ti cittaṃ uppādesi. So ca dasamāsaccayena jāto arogoyeva hutvā anukkamena vaḍḍhento sattavassiko ahosi, taṃ pitā therassa santike pabbājesi. So pabbajitvā tato paripakkañāṇattā vipassanāya kammaṃ karonto nacirasseva chaḷabhiñño hutvā theraṃ upaṭṭhahanto ‘‘pānīyaṃ āharissāmī’’ti ghaṭaṃ ādāya iddhiyā anotattadahaṃ agamāsi. Atheko micchādiṭṭhiko nāgarājā anotattadahaṃ paṭicchādento sattakkhattuṃ bhogena parikkhipitvā <pb ed="M" n="2.0110" /> upari mahantaṃ phaṇaṃ katvā sumanassa pānīyaṃ gahetuṃ okāsaṃ na deti. Sumano garuḷarūpaṃ gahetvā taṃ nāgarājaṃ abhibhavitvā pānīyaṃ gahetvā therassa vasanaṭṭhānaṃ uddissa ākāsena gacchati. Taṃ satthā jetavane nisinno tathā gacchantaṃ disvā dhammasenāpatiṃ āmantetvā, ‘‘sāriputta, imaṃ passā’’tiādinā catūhi gāthāhi tassa guṇe abhāsi. Atha sumanatthero –</p>

<p rend="hangnum" n="429"><hi rend="paranum">429</hi><hi rend="dot">.</hi></p>

<p rend="gatha1"> ‘‘Yadā navo pabbajito, jātiyā sattavassiko;</p>

<p rend="gathalast">Iddhiyā abhibhotvāna, pannagindaṃ mahiddhikaṃ.</p>

<p rend="hangnum" n="430"><hi rend="paranum">430</hi><hi rend="dot">.</hi></p>

<p rend="gatha1"> ‘‘Upajjhāyassa udakaṃ, anotattā mahāsarā;</p>

<p rend="gathalast">Āharāmi tato disvā, maṃ satthā etadabravi.</p>

<p rend="hangnum" n="431"><hi rend="paranum">431</hi><hi rend="dot">.</hi></p>

<p rend="gatha1"> ‘‘Sāriputta imaṃ passa, āgacchantaṃ kumārakaṃ;</p>

<p rend="gathalast">Udakakumbhamādāya, ajjhattaṃ susamāhitaṃ.</p>

<p rend="hangnum" n="432"><hi rend="paranum">432</hi><hi rend="dot">.</hi></p>

<p rend="gatha1"> ‘‘Pāsādikena <pb ed="P" n="2.0183" /> vattena, kalyāṇairiyāpatho;</p>

<p rend="gathalast">Sāmaṇeronuruddhassa, iddhiyā ca visārado.</p>

<p rend="hangnum" n="433"><hi rend="paranum">433</hi><hi rend="dot">.</hi></p>

<p rend="gatha1"> ‘‘Ājānīyena ājañño, sādhunā sādhukārito;</p>

<p rend="gathalast">Vinīto anuruddhena, katakiccena sikkhito.</p>

<p rend="hangnum" n="434"><hi rend="paranum">434</hi><hi rend="dot">.</hi></p>

<p rend="gatha1"> ‘‘So <pb ed="V" n="2.0095" /> patvā paramaṃ santiṃ, sacchikatvā akuppataṃ;</p>

<p rend="gathalast">Sāmaṇero sa sumano, mā maṃ jaññāti icchatī’’ti. –</p>

<p rend="unindented">Aññābyākaraṇavasena cha gāthā abhāsi.</p>

<p rend="bodytext">Tattha ādito dve gāthā sumanatthereneva bhāsitā, itarā catasso taṃ pasaṃsantena satthārā bhāsitā. Tā sabbā ekajjhaṃ katvā sumanatthero pacchā aññābyākaraṇavasena abhāsi. Tattha <hi rend="bold">pannaginda</hi>nti nāgarājaṃ. <hi rend="bold">Tato</hi>ti tattha, yadā navo pabbajito jātiyā sattavassiko iddhibalena mahiddhikaṃ nāgarājaṃ abhibhavitvā anotattadahato upajjhāyassa pānīyaṃ āharāmi, tasmiṃ kāleti attho.</p>

<p rend="bodytext">Maṃ <pb ed="M" n="2.0111" /> uddissa mayhaṃ satthā etadabravi, taṃ dassento, <hi rend="bold">‘‘sāriputta, imaṃ passā’’</hi>tiādimāha. <hi rend="bold">Ajjhattaṃ susamāhita</hi>nti visayajjhattabhūtena aggaphalasamādhinā suṭṭhu samāhitaṃ.</p>

<p rend="bodytext"><hi rend="bold">Pāsādikena vattenā</hi>ti passantānaṃ pasādāvahena ācāravattena, karaṇatthe idaṃ karaṇavacanaṃ. <hi rend="bold">Kalyāṇairiyāpatho</hi>ti sampanniriyāpatho. Pāsādikena vattenāti vā itthambhūtalakkhaṇe karaṇavacanaṃ. Samaṇassa bhāvo sāmaṇyaṃ, sāmaññanti attho. Tadatthaṃ īrati pavattatīti sāmaṇero, samaṇuddeso. <hi rend="bold">Iddhiyā ca visārado</hi>ti iddhiyampi byatto sukusalo. <hi rend="bold">Ājānīyenā</hi>ti purisājānīyena. Attahitaparahitānaṃ sādhanato <hi rend="bold">sādhunā</hi> katakiccena anuruddhena <hi rend="bold">sādhu</hi> ubhayahitasādhako, suṭṭhu vā ājañño <hi rend="bold">kārito</hi> damito. Aggavijjāya <hi rend="bold">vinīto</hi> asekkhabhāvāpādanena <hi rend="bold">sikkhito</hi> sikkhāpitoti attho.</p>

<p rend="bodytext">So sāmaṇero sumano paramaṃ <hi rend="bold">santiṃ</hi> nibbānaṃ <hi rend="bold">patvā</hi> aggamaggādhigamena adhigantvā <hi rend="bold">sacchikatvā</hi> attapaccakkhaṃ katvā <hi rend="bold">akuppataṃ</hi> arahattaphalaṃ appicchabhāvassa paramukkaṃsagatattā <hi rend="bold">mā maṃ jaññā</hi>ti maṃ ‘‘ayaṃ khīṇāsavo’’ti vā ‘‘chaḷabhiñño’’ti vā kocipi mā jāneyyāti <hi rend="bold">icchati</hi> abhikaṅkhatīti.</p>

<p rend="centre">Sumanattheragāthāvaṇṇanā niṭṭhitā.</p>

<p rend="subhead">11. Nhātakamunittheragāthāvaṇṇanā</p>

<p rend="bodytext"><hi rend="bold">Vātarogābhinīto</hi>tiādikā <pb ed="V" n="2.0096" /><pb ed="P" n="2.0184" /> āyasmato nhātakamunissa gāthā. Kā uppatti? Ayampi purimabuddhesu katādhikāro tattha tattha bhave puññāni upacinitvā imasmiṃ buddhuppāde rājagahe brāhmaṇakule nibbattitvā vayappatto vijjāṭṭhānādīsu nipphattiṃ gato nhātakalakkhaṇayogena <hi rend="bold">nhātako</hi>ti paññāyittha. So tāpasapabbajjaṃ pabbajitvā rājagahassa tiyojanappamāṇe ṭhāne araññāyatane nīvārehi yāpento aggiṃ paricārayamāno vasati. Tassa satthā ghaṭe viya padīpaṃ hadayabbhantare pajjalantaṃ arahattūpanissayaṃ disvā assamapadaṃ agamāsi. So bhagavantaṃ disvā haṭṭhatuṭṭho attano <pb ed="M" n="2.0112" /> upakappananiyāmena āhāraṃ upanesi. Taṃ bhagavā paribhuñji. Evaṃ tayo divase datvā catutthadivase ‘‘bhagavā tumhe paramasukhumālā, kathaṃ iminā āhārena yāpethā’’ti āha. Tassa satthā ariyasantosaguṇaṃ pakāsento dhammaṃ desesi. Tāpaso taṃ sutvā sotāpanno hutvā pabbajitvā arahattaṃ pāpuṇi. Bhagavā taṃ arahatte patiṭṭhapetvā gato. So pana tattheva viharanto aparabhāge vātābādhena upadduto ahosi. Satthā tattha gantvā paṭisanthāramukhena tassa vihāraṃ pucchanto –</p>

<p rend="hangnum" n="435"><hi rend="paranum">435</hi><hi rend="dot">.</hi></p>

<p rend="gatha1"> ‘‘Vātarogābhinīto tvaṃ, viharaṃ kānane vane;</p>

<p rend="gathalast">Paviddhagocare lūkhe, kathaṃ bhikkhu karissasī’’ti. – gāthamāha; Atha thero –</p>

<p rend="hangnum" n="436"><hi rend="paranum">436</hi><hi rend="dot">.</hi></p>

<p rend="gatha1"> ‘‘Pītisukhena vipulena, pharitvāna samussayaṃ;</p>

<p rend="gathalast">Lūkhampi abhisambhonto, viharissāmi kānane.</p>

<p rend="hangnum" n="437"><hi rend="paranum">437</hi><hi rend="dot">.</hi></p>

<p rend="gatha1"> ‘‘Bhāvento satta bojjhaṅge, indriyāni balāni ca;</p>

<p rend="gathalast">Jhānasokhummasampanno, viharissaṃ anāsavo.</p>

<p rend="hangnum" n="438"><hi rend="paranum">438</hi><hi rend="dot">.</hi></p>

<p rend="gatha1"> ‘‘Vippamuttaṃ kilesehi, suddhacittaṃ anāvilaṃ;</p>

<p rend="gathalast">Abhiṇhaṃ paccavekkhanto, viharissaṃ anāsavo.</p>

<p rend="hangnum" n="439"><hi rend="paranum">439</hi><hi rend="dot">.</hi></p>

<p rend="gatha1"> ‘‘Ajjhattañca bahiddhā ca, ye me vijjiṃsu āsavā;</p>

<p rend="gathalast">Sabbe asesā ucchinnā, na ca uppajjare puna.</p>

<p rend="hangnum" n="440"><hi rend="paranum">440</hi><hi rend="dot">.</hi></p>

<p rend="gatha1"> ‘‘Pañcakkhandhā pariññātā, tiṭṭhanti chinnamūlakā;</p>

<p rend="gathalast">Dukkhakkhayo anuppatto, natthi dāni punabbhavo’’ti. –</p>

<p rend="unindented">Imāhi sesagāthāhi attano vihāraṃ satthu pavedesi.</p>

<p rend="bodytext">Tattha <pb ed="V" n="2.0097" /><hi rend="bold">jhānasokhummasampanno</hi>ti jhānasukhumabhāvena samannāgato. Jhānasukhumaṃ nāma arūpajjhānaṃ, tasmā aṭṭhasamāpattilābhimhīti vuttaṃ hoti. Tena attano ubhatobhāgavimuttitaṃ dasseti. Apare panāhu – ‘‘sokhummanti aggamaggaphalesu adhipaññāsikkhā <pb ed="P" n="2.0185" /> adhippetā, tato jhānaggahaṇena <pb ed="M" n="2.0113" /> attano ubhatobhāgavimuttitaṃ vibhāvetī’’ti. <hi rend="bold">Vippamuttaṃ kilesehī</hi>ti paṭippassaddhivimuttiyā sabbakilesehi vimuttaṃ, tato eva <hi rend="bold">suddhacittaṃ,</hi> anāvilasaṅkappatāya <hi rend="bold">anāvilaṃ,</hi> tīhipi padehi arahattaphalacittameva vadati. Sesaṃ heṭṭhā vuttanayameva. Imameva ca therassa aññābyākaraṇaṃ ahosīti.</p>

<p rend="centre">Nhātakamunittheragāthāvaṇṇanā niṭṭhitā.</p>

<p rend="subhead">12. Brahmadattattheragāthāvaṇṇanā</p>

<p rend="bodytext"><hi rend="bold">Akkodhassā</hi>tiādikā āyasmato brahmadattattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinitvā imasmiṃ buddhuppāde sāvatthiyaṃ kosalarañño putto hutvā nibbatti, <hi rend="bold">brahmadatto</hi>tissa nāmaṃ ahosi. So vayappatto jetavanamahe buddhānubhāvaṃ disvā paṭiladdhasaddho pabbajitvā vipassanāya kammaṃ karonto saha paṭisambhidāhi chaḷabhiñño ahosi. Taṃ ekadivasaṃ nagare piṇḍāya carantaṃ aññataro brāhmaṇo akkosi. Thero taṃ sutvāpi tuṇhībhūto piṇḍāya caratiyeva, brāhmaṇo punapi akkosiyeva. Manussā evaṃ akkosantampi naṃ ‘‘ayaṃ thero na kiñci bhaṇatī’’ti āhaṃsu. Taṃ sutvā thero tesaṃ manussānaṃ dhammaṃ desento –</p>

<p rend="hangnum" n="441"><hi rend="paranum">441</hi><hi rend="dot">.</hi></p>

<p rend="gatha1"> ‘‘Akkodhassa kuto kodho, dantassa samajīvino;</p>

<p rend="gathalast">Sammadaññā vimuttassa, upasantassa tādino.</p>

<p rend="hangnum" n="442"><hi rend="paranum">442</hi><hi rend="dot">.</hi></p>

<p rend="gatha1"> ‘‘Tasseva tena pāpiyo, yo kuddhaṃ paṭikujjhati;</p>

<p rend="gathalast">Kuddhaṃ appaṭikujjhanto, saṅgāmaṃ jeti dujjayaṃ.</p>

<p rend="hangnum" n="443"><hi rend="paranum">443</hi><hi rend="dot">.</hi></p>

<p rend="gatha1"> ‘‘Ubhinnamatthaṃ carati, attano ca parassa ca;</p>

<p rend="gathalast">Paraṃ saṅkupitaṃ ñatvā, yo sato upasammati.</p>

<p rend="hangnum" n="444"><hi rend="paranum">444</hi><hi rend="dot">.</hi></p>

<p rend="gatha1"> ‘‘Ubhinnaṃ tikicchantaṃ taṃ, attano ca parassa ca;</p>

<p rend="gathalast">Janā maññanti bāloti, ye dhammassa akovidā. (saṃ. ni. 1.189);</p>

<p rend="hangnum" n="445"><hi rend="paranum">445</hi><hi rend="dot">.</hi></p>

<p rend="gatha1"> ‘‘Uppajje <pb ed="M" n="2.0114" /><pb ed="V" n="2.0098" /><pb ed="P" n="2.0186" /> te sace kodho, āvajja kakacūpamaṃ;</p>

<p rend="gathalast">Uppajje ce rase taṇhā, puttamaṃsūpamaṃ sara.</p>

<p rend="hangnum" n="446"><hi rend="paranum">446</hi><hi rend="dot">.</hi></p>

<p rend="gatha1"> ‘‘Sace dhāvati cittaṃ te, kāmesu ca bhavesu ca;</p>

<p rend="gathalast">Khippaṃ niggaṇha satiyā, kiṭṭhādaṃ viya duppasu’’nti. –</p>

<p rend="unindented">Imā gāthā abhāsi.</p>

<p rend="bodytext">Tattha <hi rend="bold">akkodhassā</hi>ti kodharahitassa maggena samucchinnakodhassa. <hi rend="bold">Kuto kodho</hi>ti kuto nāma hetu kodho uppajjeyya, tassa uppattikāraṇaṃ natthīti attho. <hi rend="bold">Dantassā</hi>ti uttamena damena aggamaggadamathena dantassa. <hi rend="bold">Samajīvino</hi>ti kāyavisamādīni sabbaso pahāya kāyasamādīnaṃ vasena samaṃ jīvantassa sattaṭṭhāniyena sampajaññena sammadeva vattantassa. <hi rend="bold">Sammadaññā vimuttassā</hi>ti sammā aññāya abhiññeyyādike dhamme jānitvā sabbāsavehi vippamuttassa. Tato eva sabbakilesadarathapariḷāhavūpasamena <hi rend="bold">upasantassa</hi>. Iṭṭhādīsu tādilakkhaṇappattiyā <hi rend="bold">tādino</hi> khīṇāsavassa kuto kodhoti aññāpadesena thero attano kodhābhāvaṃ tassa ca kāraṇāni vatvā idāni kodhe akodhe ca ādīnavānisaṃsadassanena dhammaṃ kathento <hi rend="bold">‘‘tassevā’’</hi>tiādimāha. Tattha <hi rend="bold">yo kuddhaṃ paṭikujjhatī</hi>ti yo puggalo attano upari kuddhaṃ kupitaṃ puggalaṃ paṭikujjhati, tasseva tena paṭikujjhanapaccakkosanapaṭippaharaṇādinā <hi rend="bold">pāpiyo</hi> idhaloke viññūgarahādivasena paraloke nirayadukkhādivasena abhaddakataraṃ akalyāṇataraṃ hoti. Kujjhanena pana akuddhassa pāpaṃ hotīti vattabbameva natthi. Keci pana ‘‘yo akuddhaṃ paṭikuddhaṃ ārabbha kujjhatī’’ti atthaṃ vadanti. <hi rend="bold">Kuddhaṃ appaṭikujjhanto</hi>ti yo pana kuddhaṃ puggalaṃ ‘‘ayaṃ kuddho kodhapareto’’ti ñatvā na paṭikujjhati khamati, so <hi rend="bold">dujjayaṃ</hi> kilesasaṅgāmaṃ jeti nāma. Na kevalañcassa kilesasaṅgāmajayo eva, atha kho ubhayahitapaṭipattimpīti dassento āha <hi rend="bold">‘‘ubhinnamatthaṃ…pe… upasammatī’’</hi>ti. Yo <hi rend="bold">paraṃ</hi> puggalaṃ <hi rend="bold">saṅkupitaṃ</hi> kuddhaṃ ‘‘kodhapareto’’ti ñatvā taṃ mettāyanto ajjhupekkhanto vā sato <pb ed="M" n="2.0115" /> sampajāno hutvā <hi rend="bold">upasammati</hi> khamati na paṭippharati. So <hi rend="bold">attano ca parassa cā</hi>ti ubhinnaṃ ubhayalokasukhāvahaṃ <hi rend="bold">atthaṃ</hi> hitaṃ carati.</p>

<p rend="bodytext"><hi rend="bold">Ubhinnaṃ tikicchantaṃ ta</hi>nti taṃ attano ca parassa cāti ubhinnaṃ dvinnaṃ kodhabyādhitikicchāya tikicchantaṃ khamantaṃ puggalaṃ ye janā <hi rend="bold">dhammassa</hi> ariyācāradhamme akusalā, te bālā ‘‘ayaṃ aviddasu yo attānaṃ akkosantassa paharantassa kiñci na karotī’’ti maññanti <pb ed="P" n="2.0187" />, taṃ tesaṃ ayoniso maññananti adhippāyo. ‘‘Tikicchana’’ntipi paṭhanti, tikicchanasabhāvanti attho.</p>

<p rend="bodytext">Evaṃ <pb ed="V" n="2.0099" /> therena vuccamānaṃ dhammaṃ sutvā akkosakabrāhmaṇo saṃviggo pasannacitto ca hutvā theraṃ khamāpetvā tasseva santike pabbaji. Thero tassa kammaṭṭhānaṃ dento ‘‘imassa mettābhāvanā yuttā’’ti mettākammaṭṭhānaṃ datvā kodhapariyuṭṭhānādīsu paccavekkhaṇādividhiṃ dassento <hi rend="bold">‘‘uppajje te’’</hi>tiādimāha. Tattha <hi rend="bold">uppajje te sace</hi>ti sace te kammaṭṭhānaṃ anuyuñjantassa kañci puggalaṃ nissāya ciraparicayo kodho uppajjeyya, tassa vūpasamāya –</p>

<p rend="indent">‘‘Ubhatodaṇḍakena cepi, bhikkhave, kakacena corā ocarakā aṅgamaṅgāni okanteyyuṃ, tatrāpi yo mano padūseyya, na me so tena sāsanakaro’’ti (ma. ni. 1.232) –</p>

<p rend="unindented">Satthārā vuttaṃ kakacūpamaṃ ovādaṃ āvajjehi. <hi rend="bold">Uppajje ce rase taṇhā</hi>ti sace te madhurādibhede rase taṇhā abhilāso uppajjeyya, tassa vūpasamāya –</p>

<p rend="indent">‘‘Puttamaṃsaṃ jāyampatikā yathā kantāranittharaṇatthameva khādiṃsu, na rasataṇhāya evaṃ kulaputtopi pabbajito piṇḍapātaṃ paṭisevati…pe… phāsuvihāro cā’’ti (saṃ. ni. 2.63 atthato samānaṃ) –</p>

<p rend="unindented">Evaṃ vuttaṃ puttamaṃsūpamovādaṃ <hi rend="bold">sara</hi> anussara.</p>

<p rend="bodytext"><hi rend="bold">Sace dhāvati te citta</hi>nti ayoniso manasi karoto tava cittaṃ <hi rend="bold">kāmesu</hi> pañcakāmaguṇesu chandarāgavasena, kāmabhavādīsu <hi rend="bold">bhavesu</hi> bhavapatthanāvasena sace dhāvati sarati javati. <hi rend="bold">Khippaṃ niggaṇha satiyā, kiṭṭhādaṃ</hi><pb ed="M" n="2.0116" /><hi rend="bold">viya duppasu</hi>nti tathā dhāvituṃ adento yathā nāma puriso kiṭṭhādaṃ sassakhādakaṃ duppasuṃ duṭṭhagoṇaṃ yottena thambhe bandhitvā attano vase vatteti, evaṃ satiyā satiyottena sammādhithambhe bandhanto khippaṃ sīghameva niggaṇha, yathā kilesavigamena nibbisevanaṃ hoti, tathā damehīti. Keci pana ‘‘thero puthujjanova hutvā akkosaṃ adhivāsento tesaṃ manussānaṃ ariyaguṇe pakāsento dhammaṃ kathetvā pacchā dvīhi gāthāhi attānaṃ ovadanto vipassanaṃ vaḍḍhetvā arahattaṃ patvā aññaṃ byākaronto imāyeva gāthā abhāsī’’ti vadanti.</p>

<p rend="centre">Brahmadattattheragāthāvaṇṇanā niṭṭhitā.</p>

<p rend="subhead">13. Sirimaṇḍattheragāthāvaṇṇanā</p>

<p rend="bodytext"><hi rend="bold">Channamativassatī</hi>tiādikā <pb ed="V" n="2.0100" /> āyasmato sirimaṇḍattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinitvā imasmiṃ buddhuppāde saṃsumāragire brāhmaṇakule nibbattitvā <pb ed="P" n="2.0188" /><hi rend="bold">sirimaṇḍo</hi>ti laddhanāmo vayappatto bhesakalāvane bhagavati viharante satthāraṃ upasaṅkamitvā dhammaṃ sutvā paṭiladdhasaddho pabbajitvā laddhūpasampado samaṇadhammaṃ karonto ekasmiṃ uposathadivase pātimokkhuddesaṭṭhāne nisinno nidānuddesassa pariyosāne ‘‘āvikatā hissa phāsu hotī’’ti (mahāva. 134) pāḷiyā atthaṃ upadhārento āpannaṃ āpattiṃ anāvikatvā paṭicchādento uparūpari āpattiyo āpajjati, tenassa na phāsu hoti, āvikatvā pana yathādhammaṃ paṭikarontassa phāsu hotīti imamatthaṃ manasi katvā ‘‘aho satthu sāsanaṃ suvisuddha’’nti laddhappasādo tathā uppannaṃ pītiṃ vikkhambhetvā vipassanaṃ vaḍḍhetvā arahattaṃ patvā attano paṭipattiṃ paccavekkhitvā pasannamānaso bhikkhūnaṃ ovādaṃ dento –</p>

<p rend="hangnum" n="447"><hi rend="paranum">447</hi><hi rend="dot">.</hi></p>

<p rend="gatha1"> ‘‘Channamativassati, vivaṭaṃ nātivassati;</p>

<p rend="gathalast">Tasmā channaṃ vivaretha, evaṃ taṃ nātivassati.</p>

<p rend="hangnum" n="448"><hi rend="paranum">448</hi><hi rend="dot">.</hi></p>

<p rend="gatha1"> ‘‘Maccunābbhāhato <pb ed="M" n="2.0117" /> loko, jarāya parivārito;</p>

<p rend="gathalast">Taṇhāsallena otiṇṇo, icchādhūpāyito sadā. (saṃ. ni. 1.66);</p>

<p rend="hangnum" n="449"><hi rend="paranum">449</hi><hi rend="dot">.</hi></p>

<p rend="gatha1"> ‘‘Maccunābbhāhato loko, parikkhitto jarāya ca;</p>

<p rend="gathalast">Haññati niccamattāṇo, pattadaṇḍova takkaro.</p>

<p rend="hangnum" n="450"><hi rend="paranum">450</hi><hi rend="dot">.</hi></p>

<p rend="gatha1"> ‘‘Āgacchantaggikhandhāva, maccu byādhi jarā tayo;</p>

<p rend="gathalast">Paccuggantuṃ balaṃ natthi, javo natthi palāyituṃ.</p>

<p rend="hangnum" n="451"><hi rend="paranum">451</hi><hi rend="dot">.</hi></p>

<p rend="gatha1"> ‘‘Amoghaṃ divasaṃ kayirā, appena bahukena vā;</p>

<p rend="gathalast">Yaṃ yaṃ vijahate rattiṃ, tadūnaṃ tassa jīvitaṃ.</p>

<p rend="hangnum" n="452"><hi rend="paranum">452</hi><hi rend="dot">.</hi></p>

<p rend="gatha1"> ‘‘Carato tiṭṭhato vāpi, āsīnasayanassa vā;</p>

<p rend="gathalast">Upeti carimā ratti, na te kālo pamajjitu’’nti. –</p>

<p rend="unindented">Imā gāthā abhāsi.</p>

<p rend="bodytext">Tattha <hi rend="bold">channa</hi>nti chāditaṃ yathābhūtaṃ avivaṭaṃ appakāsitaṃ duccaritaṃ. <hi rend="bold">Ativassatī</hi>ti āpattivassañceva kilesavassañca ativiya vassati. Āpattiyā hi chādanaṃ alajjibhāvādinā <pb ed="V" n="2.0101" /> tādisova, chādanena tato aññathāva punapi tathārūpaṃ tato vā pāpiṭṭhataraṃ āpattiṃ āpajjeyyāti chādanaṃ vassanassa kāraṇaṃ vuttaṃ. <hi rend="bold">Vivaṭa</hi>nti pakāsitaṃ appaṭicchannaṃ. <hi rend="bold">Nātivassatī</hi>ti ettha <hi rend="bold">atī</hi>ti upasaggamattaṃ, na vassatīti attho. Avassanañcettha vuttavipariyāyena veditabbaṃ cittasantānassa visodhitattā. <hi rend="bold">Tasmā</hi>ti vuttamevatthaṃ kāraṇabhāvena paccāmasati, channassa duccaritassa āpattivassādīnaṃ ativassanato vivaṭassa ca avassanatoti attho. <hi rend="bold">Channaṃ vivarethā</hi>ti puthujjanabhāvena chādanādhippāye uppannepi taṃ <pb ed="P" n="2.0189" /> ananuvattitvā vivaretha āvikareyya, yathādhammaṃ paṭikareyya. <hi rend="bold">Eva</hi>nti vivaraṇena yathādhammaṃ paṭipattiyā. <hi rend="bold">Ta</hi>nti taṃ channaṃ duccaritaṃ. <hi rend="bold">Nātivassati</hi> āpattivassaṃ kilesavassañca na vassati, suddhante puggalaṃ patiṭṭhapetīti attho.</p>

<p rend="bodytext">Idāni <pb ed="M" n="2.0118" /> ‘‘ekaṃsena sīghaṃyeva ca attā sodhetabbo, appamādo kātabbo’’ti tassa kāraṇaṃ saṃvegavatthuṃ dassento <hi rend="bold">‘‘maccunābbhāhato loko’’</hi>tiādimāha. Tattha <hi rend="bold">maccunābbhāhato loko</hi>ti ayaṃ sabbopi sattaloko coro viya coraghātakena, sabbavaṭṭanipātinā maccunā maraṇena abhihato, na tassa hatthato muccati. <hi rend="bold">Jarāya parivārito</hi>ti ayaṃ loko uppādato uddhaṃ maraṇūpanayanarasāya jarāya parivārito ajjhotthaṭo, jarāsaṅghātaparimukkoti attho. <hi rend="bold">Taṇhāsallena otiṇṇo</hi>ti sarīrassa anto nimuggena visapītakhurappena viya upādānalakkhaṇena taṇhāsaṅkhātena sallena otiṇṇo hadayabbhantare ogāḷho. Taṇhā hi pīḷājananato anto tudanato duruddhārato ca ‘‘sallo’’ti vuccati. <hi rend="bold">Icchādhūpāyito</hi>ti ārammaṇābhipatthanalakkhaṇāya icchāya santāpito. Taṃ visayaṃ icchanto hi puggalo yadicchitaṃ visayaṃ labhanto vā alabhanto vā tāya eva anudahanalakkhaṇāya icchāya santatto pariḷāhappatto hoti. <hi rend="bold">Sadā</hi>ti sabbakālaṃ, idañca padaṃ sabbapadesu yojetabbaṃ.</p>

<p rend="bodytext"><hi rend="bold">Parikkhitto jarāya cā</hi>ti na kevalaṃ maccunā abbhāhatoyeva, atha kho jarāya ca parikkhitto. Jarāya samavaruddho jarāpākāraparikkhitto, na taṃ samatikkamatīti attho. <hi rend="bold">Haññati niccamattāṇo</hi>ti atāṇo asaraṇo hutvā niccakālaṃ jarāmaraṇehi haññati vibādhīyati. Yathā kiṃ? <hi rend="bold">Pattadaṇḍova takkaro</hi> yathā takkaro coro katāparādho vajjhappatto atāṇo rājāṇāya haññati, evamayaṃ loko jarāmaraṇehīti dasseti.</p>

<p rend="bodytext"><hi rend="bold">Āgacchantaggikhandhāvā</hi>ti mahāvane ḍayhamāne taṃ abhibhavantā mahantā aggikkhandhā viya maccu byādhi jarāti ime tayo anudahanaṭṭhena aggikkhandhā imaṃ sattalokaṃ abhibhavantā āgacchanti <pb ed="V" n="2.0102" />, tesaṃ pana paṭibalo hutvā <hi rend="bold">paccuggantuṃ</hi> abhibhavituṃ <hi rend="bold">balaṃ</hi> ussāho natthi, imassa lokassa, <hi rend="bold">javo natthi palāyituṃ</hi> javantesu, ajjhottharantesu. Yattha te nābhibhavanti, piṭṭhiṃ dassetvā tato palāyitumpi imassa lokassa jaṅghājavo natthi, evaṃ <pb ed="M" n="2.0119" /> attanā asamattho māyādīhi upāyehi appaṭikāre tividhe balavati paccāmitte niccupaṭṭhite kiṃ kātabbanti ce? <hi rend="bold">Amoghaṃ</hi><pb ed="P" n="2.0190" /><hi rend="bold">divasaṃ kayirā, appena bahukena vā</hi>ti appena antamaso gaddūhanamattampi kālaṃ pavattitena bahukena vā sakalaṃ ahorattaṃ pavattitena vipassanāmanasikārena amoghaṃ avañjhaṃ divasaṃ kareyya, yasmā <hi rend="bold">yaṃ yaṃ vijahate rattiṃ, tadūnaṃ tassa jīvitaṃ</hi> ayaṃ satto yaṃ yaṃ rattiṃ vijahati nāseti khepeti, tadūnaṃ tena ūnaṃ tassa sattassa jīvitaṃ hoti. Etena rattikkhayo nāma jīvitakkhayo tassa anivattanatoti dasseti. Tenāha –</p>

<p rend="gatha1">‘‘Yamekarattiṃ paṭhamaṃ, gabbhe vasati māṇavo;</p>

<p rend="gathalast">Abbhuṭṭhitova so yāti, sa gacchaṃ na nivattatī’’ti. (jā. 1.15.363);</p>

<p rend="bodytext">Na kevalaṃ rattivaseneva, atha kho iriyāpathavasenāpi jīvitakkhayo upadhāretabboti āha <hi rend="bold">‘‘carato’’</hi>tiādi. <hi rend="bold">Carato</hi>ti gacchantassa. <hi rend="bold">Tiṭṭhato</hi>ti ṭhitaṃ kappentassa. <hi rend="bold">Āsīnasayanassa vā</hi>ti āsīnassa sayanassa vā, nisinnassa nipajjantassa vāti attho. ‘‘Āsīdana’’ntipi paṭhanti, tattha sāmiatthe upayogavacanaṃ daṭṭhabbaṃ. <hi rend="bold">Upeti carimā rattī</hi>ti carimakacittasahitā ratti upagacchati, rattiggahaṇañcettha desanāsīsamattaṃ. Gamanādīsu yena kenaci iriyāpathena samaṅgībhūtassa carimakāloyeva, tenevassa iriyāpathakkhaṇā jīvitaṃ khepetvā eva gacchanti, tasmā <hi rend="bold">na te kālo pamajjituṃ</hi> nāyaṃ tuyhaṃ pamādaṃ āpajjituṃ kālo ‘‘imasmiṃ nāma kāle maraṇaṃ na hotī’’ti aviditattā. Vuttaṃ hi –</p>

<p rend="gatha1">‘‘Animittamanaññātaṃ, maccānaṃ idha jīvitaṃ;</p>

<p rend="gathalast">Kasirañca parittañca, tañca dukkhena saṃyuta’’nti. (su. ni. 579);</p>

<p rend="bodytext">Tasmā evaṃ attānaṃ ovaditvā appamattena tīsu sikkhāsu anuyogo kātabboti adhippāyo.</p>

<p rend="centre">Sirimaṇḍattheragāthāvaṇṇanā niṭṭhitā.</p>

<p rend="subhead">14. Sabbakāmittheragāthāvaṇṇanā</p>

<p rend="bodytext"><hi rend="bold">Dvipādako</hi>tiādikā <pb ed="M" n="2.0120" /><pb ed="V" n="2.0103" /> āyasmato sabbakāmittherassa gāthā. Kā uppatti? Ayaṃ kira padumuttarassa bhagavato sāsane uppannaṃ abbudaṃ sodhetvā paṭipākatikaṃ ṭhapentaṃ ekaṃ theraṃ disvā, ‘‘ahampi anāgate ekassa buddhassa sāsane abbudaṃ sodhetvā paṭipākatikaṃ ṭhapetuṃ samattho bhaveyya’’nti patthanaṃ paṭṭhapetvā tadanurūpāni puññāni katvā <pb ed="P" n="2.0191" /> devamanussesu saṃsaranto imasmiṃ buddhuppāde aparinibbute eva bhagavati vesāliyaṃ khattiyakule nibbattitvā <hi rend="bold">sabbakāmo</hi>ti laddhanāmo vayappatto ñātakehi dārapariggahaṃ kārito nissaraṇajjhāsayatāya gharāvāsaṃ jigucchanto dhammabhaṇḍāgārikassa santike pabbajitvā samaṇadhammaṃ karonto upajjhāyena saddhiṃ vesāliṃ upagato ñātigharaṃ agamāsi. Tattha naṃ purāṇadutiyikā pativiyogadukkhitā kisā dubbaṇṇā analaṅkatā kiliṭṭhavatthanivasanā vanditvā rodamānā ekamantaṃ aṭṭhāsi. Taṃ disvā therassa karuṇāpurassaraṃ mettaṃ upaṭṭhāpayato anubhūtārammaṇe ayonisomanasikāravasena sahasā kileso uppajji.</p>

<p rend="bodytext">So tena kasāhi tāḷito ājānīyo viya sañjātasaṃvego tāvadeva susānaṃ gantvā, asubhanimittaṃ uggahetvā, tattha paṭiladdhajhānaṃ pādakaṃ katvā, vipassanaṃ vaḍḍhetvā, arahattaṃ pāpuṇi. Athassa sasuro alaṅkatapaṭiyattaṃ dhītaraṃ ādāya mahatā parivārena naṃ uppabbājetukāmo vihāraṃ agamāsi. Thero tassā adhippāyaṃ ñatvā attano kāmesu virattabhāvaṃ sabbattha ca anupalittataṃ pakāsento –</p>

<p rend="hangnum" n="453"><hi rend="paranum">453</hi><hi rend="dot">.</hi></p>

<p rend="gatha1"> ‘‘Dvipādakoyaṃ asuci, duggandho parihīrati;</p>

<p rend="gathalast">Nānākuṇapaparipūro, vissavanto tato tato.</p>

<p rend="hangnum" n="454"><hi rend="paranum">454</hi><hi rend="dot">.</hi></p>

<p rend="gatha1"> ‘‘Migaṃ nilīnaṃ kūṭena, baḷiseneva ambujaṃ;</p>

<p rend="gathalast">Vānaraṃ viya lepena, bādhayanti puthujjanaṃ.</p>

<p rend="hangnum" n="455"><hi rend="paranum">455</hi><hi rend="dot">.</hi></p>

<p rend="gatha1"> ‘‘Rūpā saddā rasā gandhā, phoṭṭhabbā ca manoramā;</p>

<p rend="gathalast">Pañca kāmaguṇā ete, itthirūpasmi dissare.</p>

<p rend="hangnum" n="456"><hi rend="paranum">456</hi><hi rend="dot">.</hi></p>

<p rend="gatha1"> ‘‘Ye etā upasevanti, rattacittā puthujjanā;</p>

<p rend="gathalast">Vaḍḍhenti kaṭasiṃ ghoraṃ, ācinanti punabbhavaṃ.</p>

<p rend="hangnum" n="457"><hi rend="paranum">457</hi><hi rend="dot">.</hi></p>

<p rend="gatha1"> ‘‘Yo <pb ed="M" n="2.0121" /><pb ed="V" n="2.0104" /> cetā parivajjeti, sappasseva padā siro;</p>

<p rend="gathalast">Somaṃ visattikaṃ loke, sato samativattati.</p>

<p rend="hangnum" n="458"><hi rend="paranum">458</hi><hi rend="dot">.</hi></p>

<p rend="gatha1"> ‘‘Kāmesvādīnavaṃ disvā, nekkhammaṃ daṭṭhu khemato;</p>

<p rend="gathalast">Nissaṭo sabbakāmehi, patto me āsavakkhayo’’ti. –</p>

<p rend="unindented">Imā gāthā abhāsi.</p>

<p rend="bodytext">Tattha <hi rend="bold">dvipādako</hi>ti yadipi apādakādayopi kāyā asucīyeva, adhikāravasena pana ukkaṭṭhaparicchedena vā evaṃ vuttaṃ. Yasmā vā aññe asucibhūtāpi kāyā loṇambilādīhi abhisaṅkharitvā manussānaṃ bhojanepi upanīyanti, na pana manussakāyo, tasmā asucitarasabhāvamassa dassento ‘‘dvipādako’’ti āha. <hi rend="bold">Aya</hi>nti tadā upaṭṭhitaṃ itthirūpaṃ <pb ed="P" n="2.0192" /> sandhāyāha. <hi rend="bold">Asucī</hi>ti asuci eva, na ettha kiñcipi sucīti attho. <hi rend="bold">Duggandho parihīratī</hi>ti duggandho samāno pupphagandhādīhi saṅkharitvā pariharīyati. <hi rend="bold">Nānākuṇapaparipūro</hi>ti kesādianekappakārakuṇapabharito. <hi rend="bold">Vissavanto tato tato</hi>ti pupphagandhādīhissa jegucchabhāvaṃ paṭicchādetuṃ vāyamantānampi taṃ vāyāmaṃ nipphalaṃ katvā navahi dvārehi kheḷasiṅghāṇikādīni lomakūpehi ca sedajallikaṃ ‘vissavantoyeva parihīratī’ti sambandho.</p>

<p rend="bodytext">Evaṃ jegucchopi samāno cāyaṃ kāyo kūṭādīhi viya migādike attano rūpādīhi andhaputhujjane vañcetiyevāti dassento <hi rend="bold">‘‘miga’’</hi>ntiādimāha. Tattha <hi rend="bold">migaṃ nilīnaṃ kūṭenā</hi>ti pāsavākarādinā kūṭena nilīnaṃ, paṭicchannaṃ katvā migaṃ viya nesādo. Vakkhamāno hi <hi rend="bold">iva</hi>-saddo idhāpi ānetvā yojetabbo. <hi rend="bold">Baḷiseneva ambuja</hi>nti ambujaṃ macchaṃ āmisabaddhena baḷisena viya bāḷisiko. <hi rend="bold">Vānaraṃ viya lepenā</hi>ti rukkhasilādīsu pakkhittena makkaṭalepena makkaṭaṃ viya migaluddo andhaputhujjanaṃ vañcento bādhentīti.</p>

<p rend="bodytext">Ke pana bādhentīti āha. <hi rend="bold">‘‘Rūpā saddā’’</hi>tiādi. Rūpādayo hi pañca kāmakoṭṭhāsā visesato visabhāgavatthusannissayā vipallāsūpanissayena ayonisomanasikārena parikkhittānaṃ andhaputhujjanānaṃ mano ramento kilesavatthutāya anatthāvahabhāvato te bādhenti nāma. Tena vuttaṃ <hi rend="bold">‘‘rūpā saddā…pe… itthirūpasmi dissare’’</hi>ti.</p>

<p rend="bodytext">Itthiggahaṇañcettha <pb ed="M" n="2.0122" /> adhikāravasena katanti veditabbaṃ. Tenevāha <hi rend="bold">‘‘ye etā upasevantī’’</hi>tiādi. Tassattho – <hi rend="bold">ye</hi> puthujjanā <hi rend="bold">etā</hi> itthiyo <hi rend="bold">rattacittā</hi> rāgābhibhūtacittā upabhogavatthusaññāya <pb ed="V" n="2.0105" /> upasevanti. <hi rend="bold">Vaḍḍhenti kaṭasiṃ ghora</hi>nti te jātiādīhi nirayādīhi ca ghoraṃ, bhayānakaṃ, andhabālehi abhiramitabbato kaṭasisaṅkhātaṃ saṃsāraṃ punappunaṃ uppattimaraṇādinā vaḍḍhenti. Tenāha <hi rend="bold">‘‘ācinanti punabbhava’’</hi>nti.</p>

<p rend="bodytext"><hi rend="bold">Yo cetā</hi>ti yo pana puggalo etā itthiyo tattha chandarāgassa vikkhambhanena vā samucchindanena vā attano pādena sappassa siraṃ viya parivajjeti, so sabbaṃ lokaṃ visajitvā ṭhitattā loke visattikāsaṅkhātaṃ taṇhaṃ sato hutvā samativattati.</p>

<p rend="bodytext"><hi rend="bold">Kāmesvādīnavaṃ disvā</hi>ti ‘‘aṭṭhikaṅkalūpamā kāmā bahudukkhā bahupāyāsā’’tiādinā (pāci. 417; cūḷava. 65; ma. ni. 1.234) vatthukāmesu kilesakāmesu anekākāravokāraṃ ādīnavaṃ, dosaṃ, disvā. <hi rend="bold">Nekkhammaṃ daṭṭhu khemato</hi>ti kāmehi bhavehi ca nikkhantabhāvato nekkhammaṃ, pabbajjaṃ <pb ed="P" n="2.0193" />, nibbānañca, khemato, anupaddavato, daṭṭhu, disvā. <hi rend="bold">Sabbakāmehi</hi>pi tebhūmakadhammehi <hi rend="bold">nissaṭo</hi> visaṃyutto. Sabbepi tebhūmakā dhammā kāmanīyaṭṭhena kāmā, tehi ca thero visaṃyutto. Tenāha <hi rend="bold">‘‘patto me āsavakkhayo’’</hi>ti.</p>

<p rend="bodytext">Evaṃ thero ādito pañcahi gāthāhi dhammaṃ kathetvā chaṭṭhagāthāya aññaṃ byākāsi. Taṃ sutvā sasuro ‘‘ayaṃ sabbattha anupalitto, na sakkā imaṃ kāmesu patāretu’’nti yathāgatamaggeneva gato. Theropi vassasataparinibbute bhagavati upasampadāya vīsavassasatiko pathabyā thero hutvā, vesālikehi vajjiputtehi uppāditaṃ sāsanassa abbudaṃ sodhetvā, dutiyaṃ dhammasaṅgītiṃ saṅgāyitvā ‘‘anāgate dhammāsokakāle uppajjanakaṃ abbudaṃ sodhehī’’ti tissamahābrahmānaṃ āṇāpetvā anupādisesāya nibbānadhātuyā parinibbāyi.</p>

<p rend="centre">Sabbakāmittheragāthāvaṇṇanā niṭṭhitā.</p>

<p rend="centre">Chakkanipātavaṇṇanā niṭṭhitā.</p>
</body>
<back></back>
</text>
</TEI.2>