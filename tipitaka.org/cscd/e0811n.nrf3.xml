<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">4. Atthālaṅkārāvabodha-catutthapariccheda</p>

<p rend="hangnum" n="164"><hi rend="paranum">164</hi><hi rend="dot">.</hi></p>

<p rend="gatha1"> Atthālaṅkārasahitā, saguṇā bandhapaddhati;</p>

<p rend="gathalast">Accantakantā kantā <note>yato accantakantā (ka.)</note> va vuccante te tato’dhunā.</p>

<p rend="hangnum" n="165"><hi rend="paranum">165</hi><hi rend="dot">.</hi></p>

<p rend="gatha1"><hi rend="bold">Sabhāva, vaṅkavuttīnaṃ,</hi> bhedā <hi rend="bold">dvidhā</hi> alaṃkriyā;</p>

<p rend="gathalast">Paṭhamā tattha vatthūnaṃ, nānāvatthā’vibhāvinī.</p>

<p rend="centre">Yathā</p>

<p rend="hangnum" n="166"><hi rend="paranum">166</hi><hi rend="dot">.</hi></p>

<p rend="gatha1"><hi rend="bold">Līlā vikanti subhago, disā thira vilokano;</hi></p>

<p rend="gathalast"><hi rend="bold">Bodhisattaṅkuro bhāsaṃ, viroci vāca māsabhiṃ.</hi></p>

<p rend="hangnum" n="167"><hi rend="paranum">167</hi><hi rend="dot">.</hi></p>

<p rend="gatha1"> Vutti vatthusabhāvassa, yā’ññathā sā’<hi rend="bold">parā</hi> bhave;</p>

<p rend="gathalast">Tassā’nantavikappattā, hoti bījo’padassanaṃ.</p>

<p rend="title">Vaṅkavutti atthālaṅkāra</p>

<p rend="title">Uddesa</p>

<p rend="hangnum" n="168"><hi rend="paranum">168</hi><hi rend="dot">.</hi></p>

<p rend="gatha1"> Tatthā’tisaya, upamā, rūpakā, vutti, dīpakaṃ,;</p>

<p rend="gathalast">Akkhepo, tthantaranyāso, byatireko, vibhāvanā.</p>

<p rend="hangnum" n="169"><hi rend="paranum">169</hi><hi rend="dot">.</hi></p>

<p rend="gatha1"> Hetu <pb ed="M" n="0.0171" />, kkamo, piyataraṃ, samāsa, parikappanā;</p>

<p rend="gathalast">Samāhitaṃ, pariyāya, vutti, byājopavaṇṇanaṃ.</p>

<p rend="hangnum" n="170"><hi rend="paranum">170</hi><hi rend="dot">.</hi></p>

<p rend="gatha1"> Visesa, ruḷhāhaṅkārā, sileso, tulyayogitā;</p>

<p rend="gathalast">Nidassanaṃ, mahantattaṃ, vañcanā, ppakatatthuti,.</p>

<p rend="hangnum" n="171"><hi rend="paranum">171</hi><hi rend="dot">.</hi></p>

<p rend="gatha1"> Ekāvali, aññamaññaṃ, sahavutti, virodhitā;</p>

<p rend="gathalast">Parivutti, bbhamo, bhāvo, missa, māsī, rasī, iti.</p>

<p rend="hangnum" n="172"><hi rend="paranum">172</hi><hi rend="dot">.</hi></p>

<p rend="gatha1"> Ete bhedā samuddiṭṭhā, <hi rend="bold">bhāvo jīvita</hi> muccate;</p>

<p rend="gathalast">Vaṅkavuttīsu posesi, <hi rend="bold">sileso</hi> tu <hi rend="bold">siriṃ</hi> paraṃ.</p>

<p rend="title">Niddesa</p>

<p rend="hangnum" n="173"><hi rend="paranum">173</hi><hi rend="dot">.</hi></p>

<p rend="gatha1"> Pakāsakā visesassa, siyā’<hi rend="bold">tisayavutti</hi> yā;</p>

<p rend="gathalast">Lokā’tikkantavisayā, lokiyā,ti ca sā <hi rend="bold">dvidhā.</hi></p>

<p rend="hangnum" n="174"><hi rend="paranum">174</hi><hi rend="dot">.</hi></p>

<p rend="gatha1"><hi rend="bold">Lokiyātisayasse’</hi>te,</p>

<p rend="gatha2">Bhedā ye jātiādayo;</p>

<p rend="gathalast">Paṭipādīyate tva’jja, <hi rend="bold">lokātikkantagocarā.</hi></p>

<p rend="hangnum" n="175"><hi rend="paranum">175</hi><hi rend="dot">.</hi></p>

<p rend="gatha1"><hi rend="bold">Pivanti dehakantī ye, nettañjalipuṭena te;</hi></p>

<p rend="gathalast"><hi rend="bold">Nā’laṃ hantuṃ jine’saṃ tvaṃ, taṇhaṃ taṇhāharopi kiṃ</hi>?</p>

<p rend="hangnum" n="176"><hi rend="paranum">176</hi><hi rend="dot">.</hi></p>

<p rend="gatha1"> Upamāno’pameyyānaṃ, sadhammattaṃ siyo’<hi rend="bold">pamā;</hi></p>

<p rend="gathalast">Sadda, tthagammā, vākyattha, visayā,ti ca sā <hi rend="bold">bhidhā.</hi></p>

<p rend="hangnum" n="177"><hi rend="paranum">177</hi><hi rend="dot">.</hi></p>

<p rend="gatha1"> Samāsa, paccaye, vā’dī, <hi rend="bold">saddā</hi> tesaṃ vasā <hi rend="bold">tidhā;</hi></p>

<p rend="gathalast">Saddagammā samāsena, <hi rend="bold">munindo candimā’nano.</hi></p>

<p rend="hangnum" n="178"><hi rend="paranum">178</hi><hi rend="dot">.</hi></p>

<p rend="gatha1"> Āyādī <hi rend="bold">paccayā</hi> tehi, <hi rend="bold">vadanaṃ paṅkajāyate;</hi></p>

<p rend="gathalast"><hi rend="bold">Munindanayana dvandaṃ, nīluppaladalīyati.</hi></p>

<p rend="hangnum" n="179"><hi rend="paranum">179</hi><hi rend="dot">.</hi></p>

<p rend="gatha1"><hi rend="bold">Ivādī</hi> iva, vā, tulya, samāna, nibha, sannibhā;</p>

<p rend="gathalast">Yathā, saṅkāsa, tulita, ppakāsa, patirūpakā.</p>

<p rend="hangnum" n="180"><hi rend="paranum">180</hi><hi rend="dot">.</hi></p>

<p rend="gatha1"> Sarī, sarikkha, saṃvādī, virodhi, sadisā, viya;</p>

<p rend="gathalast">Paṭipakkha, paccanīkā, sapakkho, pamito, pamā.</p>

<p rend="hangnum" n="181"><hi rend="paranum">181</hi><hi rend="dot">.</hi></p>

<p rend="gatha1"> Paṭibimba, paṭicchanna, sarūpa, sama, samitā;</p>

<p rend="gathalast">Savaṇṇā, bhā, paṭinidhi, sadhammā, di salakkhaṇā.</p>

<p rend="hangnum" n="182"><hi rend="paranum">182</hi><hi rend="dot">.</hi></p>

<p rend="gatha1"> Jayatya <pb ed="M" n="0.0172" />, kkosati, hasati, patigajjati, dūbhati;</p>

<p rend="gathalast">Usūyatya, vajānāti, nindati, ssati, rundhati.</p>

<p rend="hangnum" n="183"><hi rend="paranum">183</hi><hi rend="dot">.</hi></p>

<p rend="gatha1"> Tassa coreti sobhaggaṃ, tassa kantiṃ vilumpati;</p>

<p rend="gathalast">Tena saddhiṃ vivadati, tulyaṃ tenā’dhirohati.</p>

<p rend="hangnum" n="184"><hi rend="paranum">184</hi><hi rend="dot">.</hi></p>

<p rend="gatha1"> Kacchaṃ vigāhate, tassa, ta manvetya, nubandhati;</p>

<p rend="gathalast">Taṃsīlaṃ, taṃnisedheti, tassa cā’nukaroti, me.</p>

<p rend="hangnum" n="185"><hi rend="paranum">185</hi><hi rend="dot">.</hi></p>

<p rend="gatha1"> Upamāno’pameyyānaṃ, sadhammattaṃ vibhāvibhi;</p>

<p rend="gathalast">Imehi upamābhedā, keci niyyanti sampati.</p>

<p rend="hangnum" n="186"><hi rend="paranum">186</hi><hi rend="dot">.</hi></p>

<p rend="gatha1"><hi rend="bold">Vikāsipadumaṃ’vā’ti, sundaraṃ sugatā’nanaṃ;</hi></p>

<p rend="gathalast">Iti <hi rend="bold">dhammopamā</hi> nāma, tulyadhammanidassanā.</p>

<p rend="hangnum" n="187"><hi rend="paranum">187</hi><hi rend="dot">.</hi></p>

<p rend="gatha1"><hi rend="bold">Dhammahīnā</hi> ‘‘mukha’mbhoja, sadisaṃ munino’’iti;</p>

<p rend="gathalast"><hi rend="bold">Viparīto’pamā</hi> ‘‘tulya, mānanena’mbujaṃ tava’’.</p>

<p rend="hangnum" n="188"><hi rend="paranum">188</hi><hi rend="dot">.</hi></p>

<p rend="gatha1"><hi rend="bold">Tavā’nana’miva’mbhojaṃ, ambhoja’miva te mukhaṃ;</hi></p>

<p rend="gathalast"><hi rend="bold">Aññamaññopamā</hi> sā’yaṃ, aññamaññopamānato.</p>

<p rend="hangnum" n="189"><hi rend="paranum">189</hi><hi rend="dot">.</hi></p>

<p rend="gatha1"> ‘‘Yadi kiñci bhave’mbhojaṃ, locana’bbhamuvibbhamaṃ;</p>

<p rend="gathalast">Dhāretuṃ mukhasobhaṃ taṃ, tave’’ti <hi rend="bold">abbhutopamā.</hi></p>

<p rend="hangnum" n="190"><hi rend="paranum">190</hi><hi rend="dot">.</hi></p>

<p rend="gatha1"> ‘‘Sugandhi sobhā sambandhī, sisiraṃ’su virodhi ca;</p>

<p rend="gathalast">Mukhaṃ tava’mbujaṃve’ti’’, sā <hi rend="bold">silesopamā</hi> matā.</p>

<p rend="hangnum" n="191"><hi rend="paranum">191</hi><hi rend="dot">.</hi></p>

<p rend="gatha1"> Sarūpasaddavāccattā, sā <hi rend="bold">santānopamā</hi> yathā;</p>

<p rend="gathalast"><hi rend="bold">Bālā’vu’yyānamālā’yaṃ, sā’lakā’nanasobhinī.</hi></p>

<p rend="hangnum" n="192"><hi rend="paranum">192</hi><hi rend="dot">.</hi></p>

<p rend="gatha1"><hi rend="bold">Khayī cando, bahurajaṃ, padumaṃ, tehi te mukhaṃ;</hi></p>

<p rend="gathalast"><hi rend="bold">Samānampi samukkaṃsi,</hi> tya’yaṃ <hi rend="bold">nindopamā</hi> matā.</p>

<p rend="hangnum" n="193"><hi rend="paranum">193</hi><hi rend="dot">.</hi></p>

<p rend="gatha1"><hi rend="bold">Asamattho mukheni’ndu, jina! Te paṭigajjituṃ;</hi></p>

<p rend="gathalast"><hi rend="bold">Jaḷo kalaṅkī’</hi>ti ayaṃ, <hi rend="bold">paṭisedhopamā</hi> siyā.</p>

<p rend="hangnum" n="194"><hi rend="paranum">194</hi><hi rend="dot">.</hi></p>

<p rend="gatha1"> ‘‘Kacchaṃ candāravindānaṃ, atikkamma mukhaṃ tava;</p>

<p rend="gathalast">Attanā’va samaṃ jāta’’, mitya’<hi rend="bold">sādhāraṇopamā.</hi></p>

<p rend="hangnum" n="195"><hi rend="paranum">195</hi><hi rend="dot">.</hi></p>

<p rend="gatha1"> ‘‘Sabba’mbhoja’ppabhāsāro, rāsibhūto’va katthaci;</p>

<p rend="gathalast">Tavā’nanaṃ vibhātī’’ti, hotā’<hi rend="bold">bhūtopamā</hi> ayaṃ.</p>

<p rend="hangnum" n="196"><hi rend="paranum">196</hi><hi rend="dot">.</hi></p>

<p rend="gatha1"> Patīyate’<hi rend="bold">tthagammā</hi> tu, saddasāmatthiyā kvaci;</p>

<p rend="gathalast">Samāsa, ppaccaye, vādi, saddayogaṃ vinā api.</p>

<p rend="hangnum" n="197"><hi rend="paranum">197</hi><hi rend="dot">.</hi></p>

<p rend="gatha1"><hi rend="bold">Bhiṅgāne’māni</hi><pb ed="M" n="0.0173" /><hi rend="bold">cakkhūni, nā’mbujaṃ mukha’mevi’daṃ;</hi></p>

<p rend="gathalast">Subyattasadisattena, sā <hi rend="bold">sarūpopamā</hi> matā.</p>

<p rend="hangnum" n="198"><hi rend="paranum">198</hi><hi rend="dot">.</hi></p>

<p rend="gatha1"> ‘‘Maye’va mukhasobhā’sse, tyala’mindu! Vikatthanā;</p>

<p rend="gathalast">Yato’mbujepi sā’tthīti’’, <hi rend="bold">parikappopamā</hi> ayaṃ.</p>

<p rend="hangnum" n="199"><hi rend="paranum">199</hi><hi rend="dot">.</hi></p>

<p rend="gatha1"> ‘‘Kiṃ vā’mbuja’ntobhantāli, kiṃ lolanayanaṃ mukhaṃ;</p>

<p rend="gathalast">Mama dolāyate citta’’, micca’yaṃ <hi rend="bold">saṃsayopamā.</hi></p>

<p rend="hangnum" n="200"><hi rend="paranum">200</hi><hi rend="dot">.</hi></p>

<p rend="gatha1"> Kiñci vatthuṃ padassetvā, sadhammassā’bhidhānato;</p>

<p rend="gathalast">Sāmyappatītisabbhāvā, <hi rend="bold">pativatthupamā</hi> yathā.</p>

<p rend="hangnum" n="201"><hi rend="paranum">201</hi><hi rend="dot">.</hi></p>

<p rend="gatha1"><hi rend="bold">Janesu jāyamānesu, ne’kopi jinasādiso;</hi></p>

<p rend="gathalast"><hi rend="bold">Dutiyo nanu natthe’va, pārijātassa pādapo.</hi></p>

<p rend="hangnum" n="202"><hi rend="paranum">202</hi><hi rend="dot">.</hi></p>

<p rend="gatha1"> Vākyatthene’va vākyattho, yadi kocū’pamīyate;</p>

<p rend="gathalast">Ivayuttā, viyuttattā, sā <hi rend="bold">vākyatthopamā dvidhā.</hi></p>

<p rend="title">Ivayuttā</p>

<p rend="hangnum" n="203"><hi rend="paranum">203</hi><hi rend="dot">.</hi></p>

<p rend="gatha1"><hi rend="bold">Jino saṃklesatattānaṃ, āvibhūto janāna’yaṃ;</hi></p>

<p rend="gathalast"><hi rend="bold">Ghammasantāpatattānaṃ, ghammakāle’mbudo viya.</hi></p>

<p rend="title">Ivaviyuttā</p>

<p rend="hangnum" n="204"><hi rend="paranum">204</hi><hi rend="dot">.</hi></p>

<p rend="gatha1"><hi rend="bold">Munindānana mābhāti, vilāsekamanoharaṃ;</hi></p>

<p rend="gathalast"><hi rend="bold">Uddhaṃ samuggatassā’pi, kiṃ te canda vijambhanā.</hi></p>

<p rend="hangnum" n="205"><hi rend="paranum">205</hi><hi rend="dot">.</hi></p>

<p rend="gatha1"> Samubbejeti dhīmantaṃ, bhinnaliṅgādikaṃ tu yaṃ;</p>

<p rend="gathalast">Upamādūsanāyā’la, metaṃ katthaci taṃ yathā.</p>

<p rend="hangnum" n="206"><hi rend="paranum">206</hi><hi rend="dot">.</hi></p>

<p rend="gatha1"> Haṃsī’vā’yaṃ sasī <hi rend="bold">bhinna, liṅgā,</hi> kāsaṃ sarāni’va;</p>

<p rend="gathalast"><hi rend="bold">Vijāti vacanā, hīnā,</hi> sā’va bhatto bhaṭo’dhipe.</p>

<p rend="hangnum" n="207"><hi rend="paranum">207</hi><hi rend="dot">.</hi></p>

<p rend="gatha1"> ‘‘Khajjoto bhāṇumālī’va, vibhāti’’tya<hi rend="bold">dhikopamā;</hi></p>

<p rend="gathalast"><hi rend="bold">Aphuṭṭhatthā</hi> ‘‘balambodhi, sāgaro viya saṃkhubhi.’’</p>

<p rend="hangnum" n="208"><hi rend="paranum">208</hi><hi rend="dot">.</hi></p>

<p rend="gatha1"> ‘‘Cande kalaṅko bhiṅgo’ve’, tyu’<hi rend="bold">pamāpekkhinī</hi> ayaṃ;</p>

<p rend="gathalast"><hi rend="bold">Khaṇḍitā</hi> keravā’kāro, sakalaṅko nisākaro.</p>

<p rend="hangnum" n="209"><hi rend="paranum">209</hi><hi rend="dot">.</hi></p>

<p rend="gatha1"> Iccevamādirūpesu, bhavanti vigatā’darā;</p>

<p rend="gathalast">Karonti cā’daraṃ dhīrā, payoge kvaci de’va tu.</p>

<p rend="hangnum" n="210"><hi rend="paranum">210</hi><hi rend="dot">.</hi></p>

<p rend="gatha1"><hi rend="bold">Itthīyaṃ’vā’jano yāti, vadatye’sā pumā viya;</hi></p>

<p rend="gathalast"><hi rend="bold">Piyo pāṇā ivā’yaṃ me, vijjā dhana’miva’ccitā.</hi></p>

<p rend="hangnum" n="211"><hi rend="paranum">211</hi><hi rend="dot">.</hi></p>

<p rend="gatha1"><hi rend="bold">Bhavaṃ</hi><pb ed="M" n="0.0174" /><hi rend="bold">viya mahīpāla, devarājā virocate;</hi></p>

<p rend="gathalast"><hi rend="bold">Ala’maṃsumato kacchaṃ, tejasā rohituṃ ayaṃ.</hi></p>

<p rend="hangnum" n="212"><hi rend="paranum">212</hi><hi rend="dot">.</hi></p>

<p rend="gatha1"> Upamāno’pameyyānaṃ, abhedassa nirūpanā;</p>

<p rend="gathalast">Upamā’va tirobhūta, bhedā <hi rend="bold">rūpaka</hi> muccate.</p>

<p rend="hangnum" n="213"><hi rend="paranum">213</hi><hi rend="dot">.</hi></p>

<p rend="gatha1"><hi rend="bold">Asesa vatthu visayaṃ, ekadesa vivutti</hi><note>vivatti (ṭīkā)</note>, ca;</p>

<p rend="gathalast">Taṃ <hi rend="bold">dvidhā</hi> puna paccekaṃ, samāsādivasā <hi rend="bold">tidhā.</hi></p>

<p rend="title">Asesavatthuvisayasamāsa</p>

<p rend="hangnum" n="214"><hi rend="paranum">214</hi><hi rend="dot">.</hi></p>

<p rend="gatha1"> Aṅgulidala saṃsobhiṃ, nakhadīdhiti kesaraṃ;</p>

<p rend="gathalast">Sirasā na pilandhanti, ke muninda pada’mbujaṃ.</p>

<p rend="title">Asesavatthuvisayaasamāsa</p>

<p rend="hangnum" n="215"><hi rend="paranum">215</hi><hi rend="dot">.</hi></p>

<p rend="gatha1"> Ratanāni guṇā bhūrī, karuṇā sītalaṃ jalaṃ;</p>

<p rend="gathalast">Gambhīratta magādhattaṃ, paccakkho’yaṃ jino’mbudhi.</p>

<p rend="title">Asesavatthuvisayamissaka</p>

<p rend="hangnum" n="216"><hi rend="paranum">216</hi><hi rend="dot">.</hi></p>

<p rend="gatha1"> Candikā mandahāsā te, muninda! Vadani’nduno;</p>

<p rend="gathalast">Pabodhayatya’yaṃ sādhu, mano kumuda kānanaṃ.</p>

<p rend="hangnum" n="217"><hi rend="paranum">217</hi><hi rend="dot">.</hi></p>

<p rend="gatha1"><hi rend="bold">Asesavatthuvisaye,</hi> pabhedo rūpake ayaṃ;</p>

<p rend="gathalast"><hi rend="bold">Ekadesavivuttimhi,</hi> bhedo dāni pavuccati.</p>

<p rend="title">Ekadesavivuttisamāsa</p>

<p rend="hangnum" n="218"><hi rend="paranum">218</hi><hi rend="dot">.</hi></p>

<p rend="gatha1"> Vilāsa hāsa kusumaṃ, rucirā’dhara pallavaṃ;</p>

<p rend="gathalast">Sukhaṃ ke vā na vindanti, passantā munino mukhaṃ.</p>

<p rend="title">Ekadesavivuttiasamāsa</p>

<p rend="hangnum" n="219"><hi rend="paranum">219</hi><hi rend="dot">.</hi></p>

<p rend="gatha1"> Pādadvandaṃ munindassa, dadātu vijayaṃ tava;</p>

<p rend="gathalast">Nakharaṃsī paraṃ kantā, yassa pāpajayaddhajā.</p>

<p rend="title">Ekadesavivuttimissaka</p>

<p rend="hangnum" n="220"><hi rend="paranum">220</hi><hi rend="dot">.</hi></p>

<p rend="gatha1"> Sunimmalakapolassa, muninda vadani’nduno;</p>

<p rend="gathalast">Sādhu’ppabuddha hadayaṃ, jātaṃ kerava kānanaṃ.</p>

<p rend="hangnum" n="221"><hi rend="paranum">221</hi><hi rend="dot">.</hi></p>

<p rend="gatha1"> Rūpakāni <pb ed="M" n="0.0175" /> bahūnye’va <note>ṭīkāyaṃ uddhaṭaṃ yuttarūpakaṃ sitapupphujalaṃ lola, nettabhiṅga tavā’nanaṃ; kassa nāma mano dhīra, nākaḍḍhati manoharaṃ;</note>, <hi rend="bold">yuttā, yuttādi</hi>bhedato;</p>

<p rend="gathalast">Visuṃ na tāni vuttāni, etthe’va’ntogadhāni’ti.</p>

<p rend="hangnum" n="222"><hi rend="paranum">222</hi><hi rend="dot">.</hi></p>

<p rend="gatha1"> ‘‘Candimā’kāsapaduma’’, miccetaṃ <hi rend="bold">khaṇḍarūpakaṃ;</hi></p>

<p rend="gathalast">Duṭṭha, ‘‘mamboruhavanaṃ, nettāni’ccā’’di sundaraṃ.</p>

<p rend="hangnum" n="223"><hi rend="paranum">223</hi><hi rend="dot">.</hi></p>

<p rend="gatha1"> Pariyanto vikappānaṃ, rūpakasso’pamāya ca;</p>

<p rend="gathalast">Natthi yaṃ tena viññeyyaṃ, avutta manumānato.</p>

<p rend="hangnum" n="224"><hi rend="paranum">224</hi><hi rend="dot">.</hi></p>

<p rend="gatha1"> Punappuna muccāraṇaṃ <note>punappunuccāraṇaṃ yaṃ (sī. ka.)</note>, yamatthassa, padassa ca;</p>

<p rend="gathalast">Ubhayesañca viññeyyā, sā’ya’<hi rend="bold">māvutti</hi> nāmato.</p>

<p rend="title">Atthāvutti</p>

<p rend="hangnum" n="225"><hi rend="paranum">225</hi><hi rend="dot">.</hi></p>

<p rend="gatha1"> Mano <hi rend="bold">harati</hi> sabbesaṃ, <hi rend="bold">ādadāti</hi> disā dasa;</p>

<p rend="gathalast"><hi rend="bold">Gaṇhāti</hi> nimmalattañca, yasorāsi jinassa’yaṃ.</p>

<p rend="title">Padāvutti</p>

<p rend="hangnum" n="226"><hi rend="paranum">226</hi><hi rend="dot">.</hi></p>

<p rend="gatha1"><hi rend="bold">Vibhāsenti</hi> disā sabbā, munino dehakantiyo;</p>

<p rend="gathalast"><hi rend="bold">Vibhā senti</hi> ca sabbāpi, candādīnaṃ hatā viya.</p>

<p rend="title">Ubhayāvutti</p>

<p rend="hangnum" n="227"><hi rend="paranum">227</hi><hi rend="dot">.</hi></p>

<p rend="gatha1"> Jitvā <hi rend="bold">viharati</hi> klesa, ripuṃ loke jino ayaṃ;</p>

<p rend="gathalast"><hi rend="bold">Viharatya’</hi>rivaggo’yaṃ, rāsibhūto’va dujjane.</p>

<p rend="hangnum" n="228"><hi rend="paranum">228</hi><hi rend="dot">.</hi></p>

<p rend="gatha1"> Ekattha vattamānampi, sabbavākyo’pakārakaṃ;</p>

<p rend="gathalast"><hi rend="bold">Dīpakaṃ</hi> nāma taṃ cādi, majjha, ntavisayaṃ <hi rend="bold">tidhā.</hi></p>

<p rend="title">Ādi dīpaka</p>

<p rend="hangnum" n="229"><hi rend="paranum">229</hi><hi rend="dot">.</hi></p>

<p rend="gatha1"><hi rend="bold">Akāsi</hi> buddho veneyya, bandhūna mamito’dayaṃ;</p>

<p rend="gathalast">Sabbapāpehi ca samaṃ, nekatitthiyamaddanaṃ.</p>

<p rend="title">Majjhe dīpaka</p>

<p rend="hangnum" n="230"><hi rend="paranum">230</hi><hi rend="dot">.</hi></p>

<p rend="gatha1"> Dassanaṃ munino sādhu, janānaṃ <hi rend="bold">jāyate’</hi>mataṃ;</p>

<p rend="gathalast">Tada’ññesaṃ tu jantūnaṃ, visaṃ nicco’patāpanaṃ.</p>

<p rend="title">Antadīpaka</p>

<p rend="hangnum" n="231"><hi rend="paranum">231</hi><hi rend="dot">.</hi></p>

<p rend="gatha1"> Accanta <pb ed="M" n="0.0176" /> kanta lāvaṇya, candā’tapa manoharo;</p>

<p rend="gathalast">Jinā’nani’ndu indu ca, kassa nā’nandako <hi rend="bold">bhave.</hi></p>

<p rend="title">Mālādīpaka</p>

<p rend="hangnum" n="232"><hi rend="paranum">232</hi><hi rend="dot">.</hi></p>

<p rend="gatha1"> Hotā’vippaṭisārāya, sīlaṃ, pāmojjahetu so;</p>

<p rend="gathalast">Taṃ pītihetu, sā cā’yaṃ, passaddhyā’di pasiddhiyā.</p>

<p rend="hangnum" n="233"><hi rend="paranum">233</hi><hi rend="dot">.</hi></p>

<p rend="gatha1"> Iccā’didīpakattepi, pubbaṃ pubba mapekkhinī;</p>

<p rend="gathalast">Vākyamālā pavattāti, taṃ <hi rend="bold">mālādīpakaṃ</hi> mataṃ.</p>

<p rend="hangnum" n="234"><hi rend="paranum">234</hi><hi rend="dot">.</hi></p>

<p rend="gatha1"> Anene’va’ppakārena, sesāna mapi dīpake;</p>

<p rend="gathalast">Vikappānaṃ vidhātabbā, nugati suddhabuddhibhi.</p>

<p rend="hangnum" n="235"><hi rend="paranum">235</hi><hi rend="dot">.</hi></p>

<p rend="gatha1"> Visesa vacani’cchāyaṃ, nisedhavacanaṃ tu yaṃ;</p>

<p rend="gathalast"><hi rend="bold">Akkhepo</hi> nāma soyañca, <hi rend="bold">tidhā</hi> kālappabhedato.</p>

<p rend="hangnum" n="236"><hi rend="paranum">236</hi><hi rend="dot">.</hi></p>

<p rend="gatha1"> Ekākī’ nekasenaṃ taṃ, māraṃ sa vijayī jino;</p>

<p rend="gathalast">Kathaṃ ta mathavā tassa, pāramībala mīdisaṃ.</p>

<p rend="centre">Atītakkhepo.</p>

<p rend="hangnum" n="237"><hi rend="paranum">237</hi><hi rend="dot">.</hi></p>

<p rend="gatha1"> Kiṃ citte’jāsamugghātaṃ, apatto’smīti khijjase;</p>

<p rend="gathalast">Paṇāmo nanu so ye’va, sakimpi sugate gato.</p>

<p rend="centre">Vattamānakkhepo.</p>

<p rend="hangnum" n="238"><hi rend="paranum">238</hi><hi rend="dot">.</hi></p>

<p rend="gatha1"> Saccaṃ na te gamissanti, sivaṃ sujanagocaraṃ;</p>

<p rend="gathalast">Micchādiṭṭhi parikkanta <note>parikanta (ka.)</note>, mānasā ye sudujjanā.</p>

<p rend="centre">Anāgatakkhepo.</p>

<p rend="hangnum" n="239"><hi rend="paranum">239</hi><hi rend="dot">.</hi></p>

<p rend="gatha1"> Ñeyyo <hi rend="bold">atthantaranyāso,</hi> yo, ññavākyatthasādhano;</p>

<p rend="gathalast"><hi rend="bold">Sabbabyāpī visesaṭṭho,</hi> hivisiṭṭha’ssa bhedato.</p>

<p rend="title">Hi rahita sabbabyāpī</p>

<p rend="hangnum" n="240"><hi rend="paranum">240</hi><hi rend="dot">.</hi></p>

<p rend="gatha1"> Tepi lokahitā sattā, sūriyo candimā api;</p>

<p rend="gathalast">Atthaṃ passa gamissanti, niyamo kena laṅghyate.</p>

<p rend="title">Hi sahita sabbabyāpī</p>

<p rend="hangnum" n="241"><hi rend="paranum">241</hi><hi rend="dot">.</hi></p>

<p rend="gatha1"> Satthā devamanussānaṃ, vasī sopi munissaro;</p>

<p rend="gathalast">Gato’va nibbutiṃ sabbe, saṅkhārā na <hi rend="bold">hi</hi> sassatā.</p>

<p rend="title">Hi rahita visesaṭṭha</p>

<p rend="hangnum" n="242"><hi rend="paranum">242</hi><hi rend="dot">.</hi></p>

<p rend="gatha1"> Jino <pb ed="M" n="0.0177" /> saṃsārakantārā, janaṃ pāpeti <note>pāpesi (ka.)</note> nibbutiṃ;</p>

<p rend="gathalast">Nanu yuttā gati sā’yaṃ, vesārajja samaṅginaṃ.</p>

<p rend="title">Hi sahita visesaṭṭha</p>

<p rend="hangnum" n="243"><hi rend="paranum">243</hi><hi rend="dot">.</hi></p>

<p rend="gatha1"> Surattaṃ te’dharaphuṭaṃ, jina! Rañjeti mānasaṃ;</p>

<p rend="gathalast">Sayaṃ rāgaparītā hi, pare rañjenti saṅgate.</p>

<p rend="hangnum" n="244"><hi rend="paranum">244</hi><hi rend="dot">.</hi></p>

<p rend="gatha1"> Vācce gamme tha vatthūnaṃ, sadisatte pabhedanaṃ;</p>

<p rend="gathalast"><hi rend="bold">Byatireko’</hi>ya’mapye’ko, bhayabhedā <hi rend="bold">catubbidho.</hi></p>

<p rend="title">Vāccaekabyatireka</p>

<p rend="hangnum" n="245"><hi rend="paranum">245</hi><hi rend="dot">.</hi></p>

<p rend="gatha1"> Gambhīratta mahattādi, guṇā jaladhinā jina!;</p>

<p rend="gathalast">Tulyo tva masi bhedo tu, sarīrene’disena te.</p>

<p rend="title">Vācca ubhayabyatireka</p>

<p rend="hangnum" n="246"><hi rend="paranum">246</hi><hi rend="dot">.</hi></p>

<p rend="gatha1"> Mahāsattā’tigambhīrā, sāgaro sugatopi ca;</p>

<p rend="gathalast">Sāgaro’ñjanasaṅkāso, jino cāmīkarajjuti.</p>

<p rend="title">Gamma ekabyatireka</p>

<p rend="hangnum" n="247"><hi rend="paranum">247</hi><hi rend="dot">.</hi></p>

<p rend="gatha1"> Na santāpāpahaṃ nevi, cchitadaṃ migalocanaṃ;</p>

<p rend="gathalast">Muninda! Nayanadvandaṃ, tava tagguṇa bhūsitaṃ.</p>

<p rend="title">Gammaubhayabyatireka</p>

<p rend="hangnum" n="248"><hi rend="paranum">248</hi><hi rend="dot">.</hi></p>

<p rend="gatha1"> Munindānana mambhoja, mesaṃ nānatta mīdisaṃ;</p>

<p rend="gathalast">Suvuttā’matasandāyī, vadanaṃ ne’disa’mbujaṃ.</p>

<p rend="hangnum" n="249"><hi rend="paranum">249</hi><hi rend="dot">.</hi></p>

<p rend="gatha1"> Pasiddhaṃ kāraṇaṃ yattha, nivattetvā’ ñākāraṇaṃ;</p>

<p rend="gathalast">Sābhāvikatta mathavā, vibhābyaṃ sā <hi rend="bold">vibhāvanā.</hi></p>

<p rend="title">Kāraṇantaravibhāvanā</p>

<p rend="hangnum" n="250"><hi rend="paranum">250</hi><hi rend="dot">.</hi></p>

<p rend="gatha1"><hi rend="bold">Anañjitā’sitaṃ nettaṃ, adharo rañjitā’ruṇo;</hi></p>

<p rend="gathalast"><hi rend="bold">Samānatā bhamu cā’yaṃ, jinā’nāvañcitā tava.</hi></p>

<p rend="title">Sābhāvika vibhāvanā</p>

<p rend="hangnum" n="251"><hi rend="paranum">251</hi><hi rend="dot">.</hi></p>

<p rend="gatha1"> Na hoti khalu dujjanya, mapi dujjanasaṅgame;</p>

<p rend="gathalast">Sabhāvanimmalatare, sādhujantūna cetasi.</p>

<p rend="hangnum" n="252"><hi rend="paranum">252</hi><hi rend="dot">.</hi></p>

<p rend="gatha1"> Janako <pb ed="M" n="0.0178" />, ñāpako ceti, duvidhā <hi rend="bold">hetavo</hi> siyuṃ;</p>

<p rend="gathalast">Paṭisaṅkharaṇaṃ tesaṃ, alaṅkāratāyo’ditaṃ.</p>

<p rend="hangnum" n="253"><hi rend="paranum">253</hi><hi rend="dot">.</hi></p>

<p rend="gatha1"> Bhāvā’bhāva kiccavasā, cittahetuvasāpi ca;</p>

<p rend="gathalast">Bhedā’nantā idaṃ tesaṃ, mukhamatta nidassanaṃ.</p>

<p rend="hangnum" n="254"><hi rend="paranum">254</hi><hi rend="dot">.</hi></p>

<p rend="gatha1"> Paramatthapakāse’ka, rasā sabbamanoharā;</p>

<p rend="gathalast">Munino desanā’yaṃ me, kāmaṃ toseti mānasaṃ.</p>

<p rend="centre">Bhāvakicco kārakahetu.</p>

<p rend="hangnum" n="255"><hi rend="paranum">255</hi><hi rend="dot">.</hi></p>

<p rend="gatha1"> Dhīrehi saha saṃvāsā, saddhammassā’bhiyogato;</p>

<p rend="gathalast">Niggaheni’ndriyānañca, dukkhassu’pasamo siyā.</p>

<p rend="centre">Abhāvakicco kārakahetu.</p>

<p rend="hangnum" n="256"><hi rend="paranum">256</hi><hi rend="dot">.</hi></p>

<p rend="gatha1"> Muninda’canda saṃvādi, kantabhāvo’pasobhinā;</p>

<p rend="gathalast">Mukhene’va subodhaṃ te, manaṃ pāpā’bhinissaṭaṃ.</p>

<p rend="centre">Bhāvakicco ñāpakahetu.</p>

<p rend="hangnum" n="257"><hi rend="paranum">257</hi><hi rend="dot">.</hi></p>

<p rend="gatha1"> Sādhuhatthā’ravindāni, saṅkocayati te kathaṃ;</p>

<p rend="gathalast">Muninda! Caraṇadvanda, rāgabālā’tapo phusaṃ?</p>

<p rend="centre">Ayuttakārī cittahetu.</p>

<p rend="hangnum" n="258"><hi rend="paranum">258</hi><hi rend="dot">.</hi></p>

<p rend="gatha1"> Saṅkocayanti jantūnaṃ, pāṇipaṅkeruhāni’ha;</p>

<p rend="gathalast">Muninda! Caraṇadvanda, nakha candāna’ maṃsavo.</p>

<p rend="centre">Yuttakārī cittahetu.</p>

<p rend="hangnum" n="259"><hi rend="paranum">259</hi><hi rend="dot">.</hi></p>

<p rend="gatha1"> Uddiṭṭhānaṃ padatthānaṃ, anuddeso yathākkamaṃ;</p>

<p rend="gathalast"><hi rend="bold">‘Saṅkhyāna’</hi>miti niddiṭṭhaṃ, <hi rend="bold">yathāsaṅkhyaṃ kamo</hi>pi ca.</p>

<p rend="hangnum" n="260"><hi rend="paranum">260</hi><hi rend="dot">.</hi></p>

<p rend="gatha1"><hi rend="bold">Ālāpa hāsa līḷāhi, muninda! Vijayā tava;</hi></p>

<p rend="gathalast"><hi rend="bold">Kokilā kumudāni co, pasevante vanaṃ jalaṃ.</hi></p>

<p rend="hangnum" n="261"><hi rend="paranum">261</hi><hi rend="dot">.</hi></p>

<p rend="gatha1"> Siyā <hi rend="bold">piyataraṃ</hi> nāma, attharūpassa kassaci;</p>

<p rend="gathalast">Piyassā’tisayene’taṃ, yaṃ hoti paṭipādanaṃ.</p>

<p rend="hangnum" n="262"><hi rend="paranum">262</hi><hi rend="dot">.</hi></p>

<p rend="gatha1"><hi rend="bold">Pītiyā me samuppannā, santa! Sandassanā tava;</hi></p>

<p rend="gathalast"><hi rend="bold">Kālenā’yaṃ bhave pīti, tave’va puna dassanā.</hi></p>

<p rend="hangnum" n="263"><hi rend="paranum">263</hi><hi rend="dot">.</hi></p>

<p rend="gatha1"> Vaṇṇiteno’pamānena, vutyā’dhippeta vatthuno;</p>

<p rend="gathalast"><hi rend="bold">Samāsavutti</hi> nāmā’yaṃ, attha saṅkhepa rūpato.</p>

<p rend="hangnum" n="264"><hi rend="paranum">264</hi><hi rend="dot">.</hi></p>

<p rend="gatha1"> Sā’yaṃ <pb ed="M" n="0.0179" /> visesyamattena, <hi rend="bold">bhinnā’bhinnavisesanā;</hi></p>

<p rend="gathalast">Atthe’va aparā pya’tthi, <hi rend="bold">bhinnā’bhinnavisesanā.</hi></p>

<p rend="title">Abhinnavisesana</p>

<p rend="hangnum" n="265"><hi rend="paranum">265</hi><hi rend="dot">.</hi></p>

<p rend="gatha1"> Visuddhā’matasandāyī, pasattharatanā’layo;</p>

<p rend="gathalast">Gambhīro cā’ya’ mambodhi, puññenā’pādito mayā.</p>

<p rend="title">Bhinnābhinnavisesana</p>

<p rend="hangnum" n="266"><hi rend="paranum">266</hi><hi rend="dot">.</hi></p>

<p rend="gatha1"> Icchita’tthapado sāro, phalapuppho’pasobhito;</p>

<p rend="gathalast">Sacchāyo’ya’mapubbova kapparukkho samuṭṭhito.</p>

<p rend="hangnum" n="267"><hi rend="paranum">267</hi><hi rend="dot">.</hi></p>

<p rend="gatha1"> Sāgarattena saddhammo, rukkhatteno’dito jino;</p>

<p rend="gathalast">Sabbe sādhāraṇā dhammā, pubbatrā’ññatra tu’ttayaṃ.</p>

<p rend="hangnum" n="268"><hi rend="paranum">268</hi><hi rend="dot">.</hi></p>

<p rend="gatha1"> Vatthuno’ññappakārena, ṭhitā vutti tada’ññathā;</p>

<p rend="gathalast">Parikappīyate yattha, sā hoti <hi rend="bold">parikappanā.</hi></p>

<p rend="hangnum" n="269"><hi rend="paranum">269</hi><hi rend="dot">.</hi></p>

<p rend="gatha1"> Upamā’bbhantarattena, kiriyādivasena ca;</p>

<p rend="gathalast">Kameno’dāharissāmi, vividhā parikappanā.</p>

<p rend="title">Upamābbhantaraparikappanā</p>

<p rend="hangnum" n="270"><hi rend="paranum">270</hi><hi rend="dot">.</hi></p>

<p rend="gatha1"> Icchābhaṅgā’turā’sīnā, tā’tiniccala maccharā;</p>

<p rend="gathalast">Vasaṃ nenti’va dhīraṃ taṃ, tadā yogā’bhiyogato.</p>

<p rend="title">Kriyāparikappanā</p>

<p rend="hangnum" n="271"><hi rend="paranum">271</hi><hi rend="dot">.</hi></p>

<p rend="gatha1"> Gajaṃ māro samāruḷho, yuddhāya’ccanta’munnataṃ;</p>

<p rend="gathalast">Magga manvesatī nūna, jinabhīto palāyituṃ.</p>

<p rend="title">Guṇaparikappanā</p>

<p rend="hangnum" n="272"><hi rend="paranum">272</hi><hi rend="dot">.</hi></p>

<p rend="gatha1"> Muninda! Pādadvande te, cāru rājiva sundare;</p>

<p rend="gathalast">Maññe pāpā’bhi’sammadda, jātasoṇena soṇimā.</p>

<p rend="hangnum" n="273"><hi rend="paranum">273</hi><hi rend="dot">.</hi></p>

<p rend="gatha1"> Maññe, saṅke, dhuvaṃ, nūna, miva, micceva mādihi;</p>

<p rend="gathalast">Sā’yaṃ byañjīyate kvā’pi, kvā’pi vākyena gamyate.</p>

<p rend="title">Gammaparikappanā</p>

<p rend="hangnum" n="274"><hi rend="paranum">274</hi><hi rend="dot">.</hi></p>

<p rend="gatha1"> Dayā sañjāta sarasā, dehā nikkhantakantiyo;</p>

<p rend="gathalast">Pīṇentā jina! Te sādhu, janaṃ sarasataṃ nayuṃ.</p>

<p rend="hangnum" n="275"><hi rend="paranum">275</hi><hi rend="dot">.</hi></p>

<p rend="gatha1"> Ārabbhantassa <pb ed="M" n="0.0180" /> yaṃkiñci, kattuṃ puññavasā puna;</p>

<p rend="gathalast">Sādhana’ntaralābho yo, taṃ vadanti <hi rend="bold">samāhitaṃ.</hi></p>

<p rend="hangnum" n="276"><hi rend="paranum">276</hi><hi rend="dot">.</hi></p>

<p rend="gatha1"><hi rend="bold">Mārā’ribhaṅgā’bhimukha, mānaso tassa satthuno;</hi></p>

<p rend="gathalast"><hi rend="bold">Mahāmahī mahāravaṃ, ravī’ya’mupakārikā.</hi></p>

<p rend="hangnum" n="277"><hi rend="paranum">277</hi><hi rend="dot">.</hi></p>

<p rend="gatha1"> Avatvā’bhimataṃ tassa, siddhiyā dassana’ññathā;</p>

<p rend="gathalast">Vadanti taṃ <hi rend="bold">‘pariyāya, vuttī’</hi>ti sucibuddhayo.</p>

<p rend="hangnum" n="278"><hi rend="paranum">278</hi><hi rend="dot">.</hi></p>

<p rend="gatha1"><hi rend="bold">Vivaṭa’ṅgaṇanikkhittaṃ, dhana’mārakkha vajjitaṃ;</hi></p>

<p rend="gathalast"><hi rend="bold">Dhanakāma! Yathākāmaṃ, tuvaṃ gaccha yadicchasi.</hi></p>

<p rend="hangnum" n="279"><hi rend="paranum">279</hi><hi rend="dot">.</hi></p>

<p rend="gatha1"> Thutiṃ karoti nindanto, viya taṃ <hi rend="bold">byājavaṇṇanaṃ;</hi></p>

<p rend="gathalast">Dosā’bhāsā guṇā eva, yanti sannidhi matra hi.</p>

<p rend="hangnum" n="280"><hi rend="paranum">280</hi><hi rend="dot">.</hi></p>

<p rend="gatha1"><hi rend="bold">Sañcāletu malaṃ tvaṃ’si, bhusaṃ kuvalayā’khilaṃ;</hi></p>

<p rend="gathalast"><hi rend="bold">Visesaṃ tāvatā nātha!, Guṇānaṃ te vadāma kiṃ</hi>?</p>

<p rend="hangnum" n="281"><hi rend="paranum">281</hi><hi rend="dot">.</hi></p>

<p rend="gatha1"> Visesi’cchāyaṃ dabbassa, kriyā, jāti, guṇassa ca;</p>

<p rend="gathalast">Vekalladassanaṃ yatra, <hi rend="bold">viseso</hi> nāma yaṃ bhave.</p>

<p rend="hangnum" n="282"><hi rend="paranum">282</hi><hi rend="dot">.</hi></p>

<p rend="gatha1"> Na rathā, na ca mātaṅgā, na hayā, na padātayo;</p>

<p rend="gathalast">Jito mārāri muninā, sambhārāvajjanena hi.</p>

<p rend="centre">Dabbavisesavutti.</p>

<p rend="hangnum" n="283"><hi rend="paranum">283</hi><hi rend="dot">.</hi></p>

<p rend="gatha1"> Na baddhā bhūkuṭi, neva, phurito dasanacchado;</p>

<p rend="gathalast">Mārāribhaṅgaṃ cā’kāsi, muni vīro varo sayaṃ.</p>

<p rend="centre">Kriyāvisesavutti.</p>

<p rend="hangnum" n="284"><hi rend="paranum">284</hi><hi rend="dot">.</hi></p>

<p rend="gatha1"> Na disāsu byāttā <note>tatā (ka.)</note> raṃsi,</p>

<p rend="gatha2">Nā’loko lokapatthaṭo;</p>

<p rend="gathalast">Tathāpya’ndhatamaharaṃ, paraṃ sādhusubhāsitaṃ.</p>

<p rend="centre">Jātivisesavutti.</p>

<p rend="hangnum" n="285"><hi rend="paranum">285</hi><hi rend="dot">.</hi></p>

<p rend="gatha1"> Na kharaṃ, na hi vā thaddhaṃ, muninda! Vacanaṃ tava;</p>

<p rend="gathalast">Tathāpi gāḷhaṃ khaṇati, nimmūlaṃ janatāmadaṃ.</p>

<p rend="centre">Guṇavisesavutti</p>

<p rend="hangnum" n="286"><hi rend="paranum">286</hi><hi rend="dot">.</hi></p>

<p rend="gatha1"> Dassīyate’tirittaṃ <pb ed="M" n="0.0181" /> tu, sūravīrattanaṃ yahiṃ;</p>

<p rend="gathalast">Vadanti viññūvacanaṃ, <hi rend="bold">ruḷhāhaṅkāra</hi> mīdisaṃ.</p>

<p rend="hangnum" n="287"><hi rend="paranum">287</hi><hi rend="dot">.</hi></p>

<p rend="gatha1"><hi rend="bold">Dame nandopanandassa, kiṃ me byāpāradassanā?</hi></p>

<p rend="gathalast"><hi rend="bold">Puttā me pādasambhattā, sajjā sante’va tādise.</hi></p>

<p rend="hangnum" n="288"><hi rend="paranum">288</hi><hi rend="dot">.</hi></p>

<p rend="gatha1"><hi rend="bold">Sileso</hi> vacanā’nekā, bhidheyye’kapadāyutaṃ;</p>

<p rend="gathalast">Abhinnapadavākyādi, vasā <hi rend="bold">tedhā’</hi>ya mīrito.</p>

<p rend="hangnum" n="289"><hi rend="paranum">289</hi><hi rend="dot">.</hi></p>

<p rend="gatha1"> Andhatamaharo hārī, samāruḷho mahodayaṃ;</p>

<p rend="gathalast">Rājate raṃsimālī’yaṃ, bhagavā bodhayaṃ jane.</p>

<p rend="centre">Abhinnapadavākyasileso.</p>

<p rend="hangnum" n="290"><hi rend="paranum">290</hi><hi rend="dot">.</hi></p>

<p rend="gatha1"> Sāradā’malakā’bhāso, samānīta parikkhayo;</p>

<p rend="gathalast">Kumudā’karasambodho, pīṇeti janataṃ sudhī.</p>

<p rend="centre">Bhinnapadavākyasileso.</p>

<p rend="hangnum" n="291"><hi rend="paranum">291</hi><hi rend="dot">.</hi></p>

<p rend="gatha1"> Samāhita’ttavinayo, ahīna mada maddano;</p>

<p rend="gathalast">Sugato visadaṃ pātu, pāṇinaṃ so vināyako.</p>

<p rend="centre">Bhinnābhinnapadavākyasileso.</p>

<p rend="hangnum" n="292"><hi rend="paranum">292</hi><hi rend="dot">.</hi></p>

<p rend="gatha1"> Viruddhā, viruddhā, bhinna, kammā, niyamavā, paro;</p>

<p rend="gathalast">Niyama’kkhepavacano, avirodhi, virodhya’pi.</p>

<p rend="hangnum" n="293"><hi rend="paranum">293</hi><hi rend="dot">.</hi></p>

<p rend="gatha1"> Ocitya samposakādi, sileso, padajā’di <note>padajāti (ka.)</note> pi;</p>

<p rend="gathalast">Esaṃ nidassanesve’va, rūpa māvi bhavissati.</p>

<p rend="title">Viruddhakammasilesa</p>

<p rend="hangnum" n="294"><hi rend="paranum">294</hi><hi rend="dot">.</hi></p>

<p rend="gatha1"> Savase vattayaṃ lokaṃ, akhilaṃ kallaviggaho;</p>

<p rend="gathalast">Parābhavati mārāri, dhammarājā vijambhate.</p>

<p rend="title">Aviruddhakammasilesa</p>

<p rend="hangnum" n="295"><hi rend="paranum">295</hi><hi rend="dot">.</hi></p>

<p rend="gatha1"> Sabhāvamadhuraṃ puñña viseso’daya sambhavaṃ;</p>

<p rend="gathalast">Suṇanti vācaṃ munino, janā passanti cā’mataṃ.</p>

<p rend="title">Abhinnakammasilesa</p>

<p rend="hangnum" n="296"><hi rend="paranum">296</hi><hi rend="dot">.</hi></p>

<p rend="gatha1"> Andhakārā’pahārāya <pb ed="M" n="0.0182" />, sabhāva madhurāya ca;</p>

<p rend="gathalast">Mano pīṇeti jantūnaṃ, jino vācāya bhāya ca.</p>

<p rend="title">Niyamavantasilesa</p>

<p rend="hangnum" n="297"><hi rend="paranum">297</hi><hi rend="dot">.</hi></p>

<p rend="gatha1"> Kesa’kkhīnaṃ’va kaṇhattaṃ, bhamūnaṃyeva vaṅkatā;</p>

<p rend="gathalast">Pāṇipādā’dharānaṃ’va, munindassā’bhirattatā.</p>

<p rend="title">Niyamakkhepasilesa</p>

<p rend="hangnum" n="298"><hi rend="paranum">298</hi><hi rend="dot">.</hi></p>

<p rend="gatha1"> Pāṇipādā’dharesve’va, sārāgo tava dissati;</p>

<p rend="gathalast">Dissate so’ya mathavā, nātha! Sādhuguṇesva’pi.</p>

<p rend="title">Avirodhisilesa</p>

<p rend="hangnum" n="299"><hi rend="paranum">299</hi><hi rend="dot">.</hi></p>

<p rend="gatha1"> Salakkhaṇo’tisubhago, tejassī niyato’dayo;</p>

<p rend="gatha2">Lokeso jitasaṃkleso,</p>

<p rend="gathalast">Vibhāti samaṇissaro.</p>

<p rend="title">Virodhisilesa</p>

<p rend="hangnum" n="300"><hi rend="paranum">300</hi><hi rend="dot">.</hi></p>

<p rend="gatha1"> Asamopi samo loke,</p>

<p rend="gatha2">Lokesopi naruttamo;</p>

<p rend="gathalast">Sadayo pya’dayo pāpe, cittā’yaṃ munino gati.</p>

<p rend="title">Ocityasamposakapadasilesa</p>

<p rend="hangnum" n="301"><hi rend="paranum">301</hi><hi rend="dot">.</hi></p>

<p rend="gatha1"> Saṃsāradukkho’pahatā, vanatā janatā tvayi;</p>

<p rend="gathalast">Sukha micchita maccantaṃ, amatandada! Vindati.</p>

<p rend="hangnum" n="302"><hi rend="paranum">302</hi><hi rend="dot">.</hi></p>

<p rend="gatha1"> Guṇayuttehi vatthūhi, samaṃ katvāna kassaci;</p>

<p rend="gathalast">Saṃkittanaṃ bhavati yaṃ, sā matā <hi rend="bold">tulyayogitā.</hi></p>

<p rend="hangnum" n="303"><hi rend="paranum">303</hi><hi rend="dot">.</hi></p>

<p rend="gatha1"><hi rend="bold">Sampattasammado loko, sampattā’lokasampado;</hi></p>

<p rend="gathalast"><hi rend="bold">Ubhohi raṃsimālī ca, bhagavā ca tamonudo.</hi></p>

<p rend="hangnum" n="304"><hi rend="paranum">304</hi><hi rend="dot">.</hi></p>

<p rend="gatha1"> Atthantaraṃ sādhayatā, kiñci taṃ sadisaṃ phalaṃ;</p>

<p rend="gathalast">Dassīyate asantaṃ vā, santaṃ vā taṃ <hi rend="bold">nidassanaṃ.</hi></p>

<p rend="title">Asantaphalanidassana</p>

<p rend="hangnum" n="305"><hi rend="paranum">305</hi><hi rend="dot">.</hi></p>

<p rend="gatha1"> Udayā <pb ed="M" n="0.0183" /> samaṇindassa, yanti pāpā parābhavaṃ;</p>

<p rend="gathalast">Dhammarājaviruddhānaṃ, sūcayantā dura’ntataṃ.</p>

<p rend="title">Santaphalanidassana</p>

<p rend="hangnum" n="306"><hi rend="paranum">306</hi><hi rend="dot">.</hi></p>

<p rend="gatha1"> Siro nikkhitta caraṇo, cchariyāna’mbujāna’yaṃ;</p>

<p rend="gathalast">Parama’bbhutataṃ loke, viññāpeta’ttano jino.</p>

<p rend="hangnum" n="307"><hi rend="paranum">307</hi><hi rend="dot">.</hi></p>

<p rend="gatha1"> Vibhūtiyā mahantattaṃ, adhippāyassa vā siyā;</p>

<p rend="gathalast">Paramukkaṃsataṃ yātaṃ, taṃ <hi rend="bold">mahantatta</hi> mīritaṃ.</p>

<p rend="title">Vibhūtimahantatta</p>

<p rend="hangnum" n="308"><hi rend="paranum">308</hi><hi rend="dot">.</hi></p>

<p rend="gatha1"> Kirīṭa ratana’cchāyā, nuviddhā’tapa vāraṇo;</p>

<p rend="gathalast">Purā paraṃ siriṃ vindi, bodhisatto’ bhinikkhamā.</p>

<p rend="title">Adhippāyamahantatta</p>

<p rend="hangnum" n="309"><hi rend="paranum">309</hi><hi rend="dot">.</hi></p>

<p rend="gatha1"> Satto sambodhiyaṃ bodhi, satto sattahitāya so;</p>

<p rend="gathalast">Hitvā sneharasābandha, mapi rāhulamātaraṃ.</p>

<p rend="hangnum" n="310"><hi rend="paranum">310</hi><hi rend="dot">.</hi></p>

<p rend="gatha1"> Gopetvā vaṇṇanīyaṃ yaṃ, kiñci dassīyate paraṃ;</p>

<p rend="gathalast">Asamaṃ vā samaṃ tassa, yadi sā <hi rend="bold">vañcanā</hi> matā.</p>

<p rend="title">Asamavañcanā</p>

<p rend="hangnum" n="311"><hi rend="paranum">311</hi><hi rend="dot">.</hi></p>

<p rend="gatha1"> Purato na sahassesu, na pañcesu ca tādino;</p>

<p rend="gathalast">Māro paresu tasse’saṃ, sahassaṃ dasavaḍḍhitaṃ.</p>

<p rend="title">Samavañcanā</p>

<p rend="hangnum" n="312"><hi rend="paranum">312</hi><hi rend="dot">.</hi></p>

<p rend="gatha1"> Vivāda manuyuñjanto, munindavadani’ndunā;</p>

<p rend="gathalast">Sampuṇṇo candimā nā’yaṃ, chatta metaṃ manobhuno.</p>

<p rend="hangnum" n="313"><hi rend="paranum">313</hi><hi rend="dot">.</hi></p>

<p rend="gatha1"> Parānuvattanādīhi, nibbindeni’ha yā katā;</p>

<p rend="gathalast">Thuti ra’ppakate sā’yaṃ, siyā <hi rend="bold">appakatatthuti.</hi></p>

<p rend="hangnum" n="314"><hi rend="paranum">314</hi><hi rend="dot">.</hi></p>

<p rend="gatha1"><hi rend="bold">Sukhaṃ jīvanti hariṇā, vanesva’parasevino;</hi></p>

<p rend="gathalast"><hi rend="bold">Anāyāso palābhehi, jaladabbhaṅkurādibhi.</hi></p>

<p rend="hangnum" n="315"><hi rend="paranum">315</hi><hi rend="dot">.</hi></p>

<p rend="gatha1"> Uttaraṃ uttaraṃ yattha, pubbapubbavisesanaṃ;</p>

<p rend="gathalast">Siyā <hi rend="bold">ekāvali</hi> sā’yaṃ, dvidhā vidhi, nisedhato.</p>

<p rend="title">Vidhiekāvali</p>

<p rend="hangnum" n="316"><hi rend="paranum">316</hi><hi rend="dot">.</hi></p>

<p rend="gatha1"> Pādā <pb ed="M" n="0.0184" /> nakhāli rucirā, nakhāli raṃsi bhāsurā;</p>

<p rend="gathalast">Raṃsītamopahāne’ka, rasā sobhanti satthuno.</p>

<p rend="title">Nisedhaekāvali</p>

<p rend="hangnum" n="317"><hi rend="paranum">317</hi><hi rend="dot">.</hi></p>

<p rend="gatha1"> Asantuṭṭho yati neva,</p>

<p rend="gatha2">Santoso nā’layāhato;</p>

<p rend="gathalast">Nā’layo yo sa jantūnaṃ, nā’nanta byasanā vaho.</p>

<p rend="hangnum" n="318"><hi rend="paranum">318</hi><hi rend="dot">.</hi></p>

<p rend="gatha1"> Yahiṃ bhūsiya bhūsattaṃ, aññamaññaṃ tu vatthunaṃ;</p>

<p rend="gathalast">Vinā’va sadisattaṃ taṃ, <hi rend="bold">aññamaññavibhūsanaṃ.</hi></p>

<p rend="hangnum" n="319"><hi rend="paranum">319</hi><hi rend="dot">.</hi></p>

<p rend="gatha1"><hi rend="bold">Byāmaṃ’su maṇḍalaṃ tena, muninā lokabandhunā;</hi></p>

<p rend="gathalast"><hi rend="bold">Mahantiṃ vindatī kantiṃ, sopi teneva tādisiṃ.</hi></p>

<p rend="hangnum" n="320"><hi rend="paranum">320</hi><hi rend="dot">.</hi></p>

<p rend="gatha1"> Kathanaṃ sahabhāvassa, kriyāya ca, guṇassa ca;</p>

<p rend="gathalast"><hi rend="bold">‘Sahavuttī’</hi>ti viññeyyaṃ, ta’dudāharaṇaṃ yathā.</p>

<p rend="title">Kriyāsahavutti</p>

<p rend="hangnum" n="321"><hi rend="paranum">321</hi><hi rend="dot">.</hi></p>

<p rend="gatha1"> Jalanti candaraṃsīhi, samaṃ satthu nakhaṃ savo;</p>

<p rend="gathalast">Vijambhati ca candena, samaṃ tammukhacandimā.</p>

<p rend="title">Guṇasahavutti</p>

<p rend="hangnum" n="322"><hi rend="paranum">322</hi><hi rend="dot">.</hi></p>

<p rend="gatha1"> Jino’dayena malīnaṃ, saha dujjana cetasā;</p>

<p rend="gathalast">Pāpaṃ disā suvimalā, saha sajjana cetasā.</p>

<p rend="hangnum" n="323"><hi rend="paranum">323</hi><hi rend="dot">.</hi></p>

<p rend="gatha1"> Virodhīnaṃ pada’tthānaṃ, yattha saṃsaggadassanaṃ;</p>

<p rend="gathalast">Samukkaṃsā’bhidhānatthaṃ, matā sā’yaṃ <hi rend="bold">virodhitā.</hi></p>

<p rend="hangnum" n="324"><hi rend="paranum">324</hi><hi rend="dot">.</hi></p>

<p rend="gatha1"><hi rend="bold">Guṇā sabhāva madhurā, api loke’ka bandhuno;</hi></p>

<p rend="gathalast"><hi rend="bold">Sevitā pāpa sevīnaṃ, sampadūsenti mānasaṃ.</hi></p>

<p rend="hangnum" n="325"><hi rend="paranum">325</hi><hi rend="dot">.</hi></p>

<p rend="gatha1"> Yassa kassa ci dānena, yassa kassa ci vatthuno;</p>

<p rend="gathalast">Visiṭṭhassa ya mādānaṃ, <hi rend="bold">‘parivuttī’</hi>ti sā matā.</p>

<p rend="hangnum" n="326"><hi rend="paranum">326</hi><hi rend="dot">.</hi></p>

<p rend="gatha1"><hi rend="bold">Purā paresaṃ datvāna, manuññaṃ nayanādikaṃ;</hi></p>

<p rend="gathalast"><hi rend="bold">Muninā samanuppattā, dāni sabbaññutāsirī</hi><note>muninda! samanuppatto, dāni sabbaññutāsiriṃ (ka.)</note>.</p>

<p rend="hangnum" n="327"><hi rend="paranum">327</hi><hi rend="dot">.</hi></p>

<p rend="gatha1"> Kiñci <pb ed="M" n="0.0185" /> disvāna viññātā, paṭipajjati taṃsamaṃ;</p>

<p rend="gathalast">Saṃsayā’pagataṃ vatthuṃ, yattha so’yaṃ <hi rend="bold">bhamo</hi> mato.</p>

<p rend="hangnum" n="328"><hi rend="paranum">328</hi><hi rend="dot">.</hi></p>

<p rend="gatha1"><hi rend="bold">Samaṃ disāsu’jjalāsu, jina pāda nakhaṃ’sunā;</hi></p>

<p rend="gathalast"><hi rend="bold">Passantā abhinandanti, candā’tapa manā janā.</hi></p>

<p rend="hangnum" n="329"><hi rend="paranum">329</hi><hi rend="dot">.</hi></p>

<p rend="gatha1"> Pavuccate yaṃ nāmādi, kavīnaṃ bhāvabodhanaṃ;</p>

<p rend="gathalast">Yena kenaci vaṇṇena, <hi rend="bold">bhāvo</hi> nāmā’ya mīrito.</p>

<p rend="hangnum" n="330"><hi rend="paranum">330</hi><hi rend="dot">.</hi></p>

<p rend="gatha1"><hi rend="bold">Nanu teye’va santāno, sāgarā na kulācalā;</hi></p>

<p rend="gathalast"><hi rend="bold">Manampi mariyādaṃ ye, saṃvaṭṭepi jahanti no.</hi></p>

<p rend="hangnum" n="331"><hi rend="paranum">331</hi><hi rend="dot">.</hi></p>

<p rend="gatha1"> Aṅgaṅgi bhāvā sadisa, balabhāvā ca bandhane;</p>

<p rend="gathalast">Saṃsaggo’laṅkatīnaṃ yo, taṃ <hi rend="bold">‘missa’</hi>nti pavuccati.</p>

<p rend="title">Aṅgaṅgībhāvamissa</p>

<p rend="hangnum" n="332"><hi rend="paranum">332</hi><hi rend="dot">.</hi></p>

<p rend="gatha1"> Pasatthā munino pāda, nakha raṃsi mahānadī;</p>

<p rend="gathalast">Aho! Gāḷhaṃ nimuggepi, sukhayatye’va te jane.</p>

<p rend="title">Sadisa bala bhāva missa</p>

<p rend="hangnum" n="333"><hi rend="paranum">333</hi><hi rend="dot">.</hi></p>

<p rend="gatha1"> Veso sabhāva madhuro, rūpaṃ netta rasāyanaṃ;</p>

<p rend="gathalast">Madhū’va munino vācā, na sampīṇeti kaṃ janaṃ.</p>

<p rend="hangnum" n="334"><hi rend="paranum">334</hi><hi rend="dot">.</hi></p>

<p rend="gatha1"><hi rend="bold">Āsī</hi> nāma siyā’tthassa, iṭṭhassā’sīsanaṃ yathā;</p>

<p rend="gatha2"><hi rend="bold">Tiloke’kagati nātho,</hi></p>

<p rend="gathalast"><hi rend="bold">Pātu loka mapāyato.</hi></p>

<p rend="hangnum" n="335"><hi rend="paranum">335</hi><hi rend="dot">.</hi></p>

<p rend="gatha1"> Rasa’ppatīti janakaṃ, jāyate yaṃ vibhūsanaṃ;</p>

<p rend="gathalast"><hi rend="bold">‘Rasavanta’</hi>nti taṃ ñeyyaṃ, rasavanta vidhānato.</p>

<p rend="hangnum" n="336"><hi rend="paranum">336</hi><hi rend="dot">.</hi></p>

<p rend="gatha1"><hi rend="bold">Rāgā’nata’bbhuta saroja mukhaṃ dharāya,</hi></p>

<p rend="gatha2"><hi rend="bold">Pādā tilokagaruno’dhika bandharāgā;</hi></p>

<p rend="gatha3"><hi rend="bold">Ādāya niccasarasena karena gāḷhaṃ,</hi></p>

<p rend="gathalast"><hi rend="bold">Sañcumbayanti satatā’hita sambhamena.</hi></p>

<p rend="hangnum" n="337"><hi rend="paranum">337</hi><hi rend="dot">.</hi></p>

<p rend="gatha1"> Iccā’nugamma <pb ed="M" n="0.0186" /> purimācariyā’nubhāvaṃ,</p>

<p rend="gatha2">Saṅkhepato nigadito’ya malaṅkatīnaṃ;</p>

<p rend="gatha3">Bhedo’parūpari kavīhi vikappiyānaṃ,</p>

<p rend="gathalast">Ko nāma passitu malaṃ khalu tāsa mantaṃ.</p>

<p rend="centre">Iti saṅgharakkhitamahāsāmi viracite subodhālaṅkāre</p>

<p rend="centre">Atthālaṅkārāvabodho nāma</p>

<p rend="centre">Catuttho paricchedo.</p>
</body>
<back></back>
</text>
</TEI.2>