<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">2. Dukanipāto</p>

<p rend="title">1. Paṭhamavaggo</p>

<p rend="subhead">1. Uttarattheragāthāvaṇṇanā</p>

<p rend="bodytext">Dukanipāte <pb ed="M" n="1.0304" /><pb ed="V" n="1.0260" /><pb ed="P" n="2.0001" /><hi rend="bold">natthi koci bhavo nicco</hi>tiādikā āyasmato uttarattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ puññaṃ upacinanto sumedhassa bhagavato kāle vijjādharo hutvā ākāsena vicarati. Tena ca samayena satthā tassa anuggaṇhanatthaṃ vanantare aññatarasmiṃ rukkhamūle nisīdi chabbaṇṇabuddharaṃsiyo vissajjento. So antalikkhena gacchanto bhagavantaṃ disvā pasannacitto ākāsato oruyha suvisuddhehi vipulehi kaṇikārapupphehi bhagavantaṃ pūjesi, pupphāni buddhānubhāvena satthu upari chattākārena aṭṭhaṃsu, so tena bhiyyosomattāya pasannacitto hutvā aparabhāge kālaṃ katvā tāvatiṃse nibbattitvā uḷāraṃ dibbasampattiṃ anubhavanto yāvatāyukaṃ tattha ṭhatvā tato cuto devamanussesu saṃsaranto imasmiṃ buddhuppāde rājagahe brāhmaṇamahāsālaputto hutvā nibbatti, <hi rend="bold">uttaro</hi>tissa nāmaṃ ahosi. So viññutaṃ patto brāhmaṇavijjāsu nipphattiṃ gantvā jātiyā rūpena vijjāya vayena sīlācārena ca lokassa sambhāvanīyo jāto. Tassa taṃ sampattiṃ disvā vassakāro magadhamahāmatto attano dhītaraṃ dātukāmo hutvā attano adhippāyaṃ pavedesi. So nissaraṇajjhāsayatāya taṃ paṭikkhipitvā kālena kālaṃ dhammasenāpatiṃ payirupāsanto tassa santike dhammaṃ sutvā paṭiladdhasaddho pabbajitvā vattasampanno hutvā theraṃ upaṭṭhahati.</p>

<p rend="bodytext">Tena ca samayena therassa aññataro ābādho uppanno, tassa bhesajjatthāya uttaro sāmaṇero pātova pattacīvaramādāya vihārato nikkhanto antarāmagge taḷākassa tīre pattaṃ ṭhapetvā udakasamīpaṃ gantvā mukhaṃ dhovati. Atha aññataro umaṅgacoro ārakkhapurisehi <pb ed="M" n="1.0305" /> anubaddho aggadvāreneva nagarato nikkhamitvā palāyanto attanā gahitaṃ ratanabhaṇḍikaṃ sāmaṇerassa patte pakkhipitvā palāyi. Sāmaṇero pattasamīpaṃ <pb ed="P" n="2.0002" /> upagato. Coraṃ anubandhantā rājapurisā <pb ed="V" n="1.0261" /> sāmaṇerassa patte bhaṇḍikaṃ disvā, ‘‘ayaṃ coro, iminā coriyaṃ kata’’nti sāmaṇeraṃ pacchābāhaṃ bandhitvā vassakārassa brāhmaṇassa dassesuṃ. Vassakāro ca tadā rañño vinicchaye niyutto hutvā chejjabhejjaṃ anusāsati. So ‘‘pubbe mama vacanaṃ nādiyi, suddhapāsaṇḍiyesu pabbajī’’ti ca baddhāghātattā kammaṃ asodhetvāva jīvantameva taṃ sūle uttāsesi.</p>

<p rend="bodytext">Athassa bhagavā ñāṇaparipākaṃ oloketvā taṃ ṭhānaṃ gantvā vipphurantahatthanakhamaṇimayūkhasambhinnasitābhatāya paggharantajātihiṅgulakasuvaṇṇarasadhāraṃ viya jālāguṇṭhitamudutalunadīghaṅgulihatthaṃ uttarassa sīse ṭhapetvā, ‘‘uttara, idaṃ te purimakammassa phalaṃ uppannaṃ, tattha tayā paccavekkhaṇabalena adhivāsanā kātabbā’’ti vatvā ajjhāsayānurūpaṃ dhammaṃ desesi. Uttaro amatābhisekasadisena satthu hatthasamphassena sañjātappasādasomanassatāya uḷāraṃ pītipāmojjaṃ paṭilabhitvā yathāparicitaṃ vipassanāmaggaṃ samārūḷho ñāṇassa paripākaṃ gatattā satthu ca desanāvilāsena tāvadeva maggapaṭipāṭiyā sabbakilese khepetvā chaḷabhiñño ahosi. Tena vuttaṃ <hi rend="bold">apadāne</hi> (apa. thera 2.56.55-92) –</p>

<p rend="gatha1">‘‘Sumedho nāma sambuddho, bāttiṃsavaralakkhaṇo;</p>

<p rend="gathalast">Vivekakāmo bhagavā, himavantamupāgami.</p>

<p rend="gatha1">‘‘Ajjhogāhetvā himavantaṃ, aggo kāruṇiko muni;</p>

<p rend="gathalast">Pallaṅkaṃ ābhujitvāna, nisīdi parisuttamo.</p>

<p rend="gatha1">‘‘Vijjādharo tadā āsiṃ, antalikkhacaro ahaṃ;</p>

<p rend="gathalast">Tisūlaṃ sugataṃ gayha, gacchāmi ambare tadā.</p>

<p rend="gatha1">‘‘Pabbatagge yathā aggi, puṇṇamāyeva candimā;</p>

<p rend="gathalast">Vanaṃ obhāsate buddho, sālarājāva phullito.</p>

<p rend="gatha1">‘‘Vanaggā <pb ed="M" n="1.0306" /> nikkhamitvāna, buddharaṃsībhidhāvare;</p>

<p rend="gathalast">Naḷaggivaṇṇasaṅkāsā, disvā cittaṃ pasādayiṃ.</p>

<p rend="gatha1">‘‘Vicinaṃ addasaṃ pupphaṃ, kaṇikāraṃ devagandhikaṃ;</p>

<p rend="gathalast">Tīṇi pupphāni ādāya, buddhaseṭṭhamapūjayiṃ.</p>

<p rend="gatha1">‘‘Buddhassa ānubhāvena, tīṇi pupphāni me tadā;</p>

<p rend="gathalast">Uddhaṃvaṇṭā adhopattā, chāyaṃ kubbanti satthuno.</p>

<p rend="gatha1">‘‘Tena kammena sukatena, cetanāpaṇidhīhi ca;</p>

<p rend="gathalast">Jahitvā mānusaṃ dehaṃ, tāvatiṃsamagacchahaṃ.</p>

<p rend="gatha1">‘‘Tattha <pb ed="V" n="1.0262" /> me sukataṃ byamhaṃ, kaṇikārīti ñāyati;</p>

<p rend="gathalast">Saṭṭhiyojanamubbedhaṃ, tiṃsayojanavitthataṃ.</p>

<p rend="gatha1">‘‘Sahassakaṇḍaṃ satabheṇḍu, dhajālu haritāmayaṃ;</p>

<p rend="gathalast">Satasahassaniyyūhā, byamhe pātubhaviṃsu me.</p>

<p rend="gatha1">‘‘Soṇṇamayā maṇimayā, lohitaṅkamayāpi ca;</p>

<p rend="gathalast">Phalikāpi ca pallaṅkā, yenicchakā yadicchakā.</p>

<p rend="gatha1">‘‘Mahārahañca sayanaṃ, tūlikā vikatīyutaṃ;</p>

<p rend="gathalast">Uddhalomiñca ekantaṃ, bimbohanasamāyutaṃ.</p>

<p rend="gatha1">‘‘Bhavanā nikkhamitvāna, caranto devacārikaṃ;</p>

<p rend="gathalast">Yathā icchāmi gamanaṃ, devasaṅghapurakkhato.</p>

<p rend="gatha1">‘‘Pupphassa heṭṭhā tiṭṭhāmi, uparicchadanaṃ mama;</p>

<p rend="gathalast">Samantā yojanasataṃ, kaṇikārehi chāditaṃ.</p>

<p rend="gatha1">‘‘Saṭṭhitūriyasahassāni, sāyaṃ pātaṃ upaṭṭhahuṃ;</p>

<p rend="gathalast">Parivārenti maṃ niccaṃ, rattindivamatanditā.</p>

<p rend="gatha1">‘‘Tattha naccehi gītehi, tāḷehi vāditehi ca;</p>

<p rend="gathalast">Ramāmi khiḍḍā ratiyā, modāmi kāmakāmahaṃ.</p>

<p rend="gatha1">‘‘Tattha bhutvā pivitvā ca, modāmi tidase tadā;</p>

<p rend="gathalast">Nārīgaṇehi sahito, modāmi byamhamuttame.</p>

<p rend="gatha1">‘‘Satānaṃ <pb ed="M" n="1.0307" /> pañcakkhattuñca, devarajjamakārayiṃ;</p>

<p rend="gatha1">Satānaṃ tīṇikkhattuñca, cakkavattī ahosahaṃ;</p>

<p rend="gathalast">Padesarajjaṃ vipulaṃ, gaṇanāto asaṅkhiyaṃ.</p>

<p rend="gatha1">‘‘Bhave bhave saṃsaranto, mahābhogaṃ labhāmahaṃ;</p>

<p rend="gathalast">Bhoge me ūnatā natthi, buddhapūjāyidaṃ phalaṃ.</p>

<p rend="gatha1">‘‘Duve bhave saṃsarāmi, devatte atha mānuse;</p>

<p rend="gathalast">Aññaṃ gatiṃ na jānāmi, buddhapūjāyidaṃ phalaṃ.</p>

<p rend="gatha1">‘‘Duve kule pajāyāmi, khattiye cāpi brāhmaṇe;</p>

<p rend="gathalast">Nīce kule na jānāmi, buddhapūjāyidaṃ phalaṃ.</p>

<p rend="gatha1">‘‘Hatthiyānaṃ assayānaṃ, sivikaṃ sandamānikaṃ;</p>

<p rend="gathalast">Labhāmi sabbamevetaṃ, buddhapūjāyidaṃ phalaṃ.</p>

<p rend="gatha1">‘‘Dāsīgaṇaṃ dāsagaṇaṃ, nāriyo samalaṅkatā;</p>

<p rend="gathalast">Labhāmi sabbamevetaṃ, buddhapūjāyidaṃ phalaṃ.</p>

<p rend="gatha1">‘‘Koseyyakambaliyāni <pb ed="V" n="1.0263" />, khomakappāsikāni ca;</p>

<p rend="gathalast">Labhāmi sabbamevetaṃ, buddhapūjāyidaṃ phalaṃ.</p>

<p rend="gatha1">‘‘Navavatthaṃ navaphalaṃ, navaggarasabhojanaṃ;</p>

<p rend="gathalast">Labhāmi sabbamevetaṃ, buddhapūjāyidaṃ phalaṃ.</p>

<p rend="gatha1">‘‘Imaṃ khāda imaṃ bhuñja, imamhi sayane saya;</p>

<p rend="gathalast">Labhāmi sabbamevetaṃ, buddhapūjāyidaṃ phalaṃ.</p>

<p rend="gatha1">‘‘Sabbattha pūjito homi, yaso accuggato mama;</p>

<p rend="gathalast">Mahāpakkho sadā homi, abhejjapariso sadā;</p>

<p rend="gathalast">Ñātīnaṃ uttamo homi, buddhapūjāyidaṃ phalaṃ.</p>

<p rend="gatha1">‘‘Sītaṃ uṇhaṃ na jānāmi, pariḷāho na vijjati;</p>

<p rend="gathalast">Atho cetasikaṃ dukkhaṃ, hadaye me na vijjati.</p>

<p rend="gatha1">‘‘Suvaṇṇavaṇṇo hutvāna, saṃsarāmi bhavābhave;</p>

<p rend="gathalast">Vevaṇṇiyaṃ na jānāmi, buddhapūjāyidaṃ phalaṃ.</p>

<p rend="gatha1">‘‘Devalokā <pb ed="M" n="1.0308" /> cavitvāna, sukkamūlena codito;</p>

<p rend="gathalast">Sāvatthiyaṃ pure jāto, mahāsāle suaḍḍhake.</p>

<p rend="gatha1">‘‘Pañca kāmaguṇe hitvā, pabbajiṃ anagāriyaṃ;</p>

<p rend="gathalast">Jātiyā sattavassohaṃ, arahattamapāpuṇiṃ.</p>

<p rend="gatha1">‘‘Upasampādayī buddho, guṇamaññāya cakkhumā;</p>

<p rend="gathalast">Taruṇo pūjanīyohaṃ, buddhapūjāyidaṃ phalaṃ.</p>

<p rend="gatha1">‘‘Dibbacakkhu visuddhaṃ me, samādhikusalo ahaṃ;</p>

<p rend="gathalast">Abhiññāpāramippatto, buddhapūjāyidaṃ phalaṃ.</p>

<p rend="gatha1">‘‘Paṭisambhidā anuppatto, iddhipādesu kovido;</p>

<p rend="gathalast">Dhammesu pāramippatto, buddhapūjāyidaṃ phalaṃ.</p>

<p rend="gatha1">‘‘Tiṃsakappasahassamhi, yaṃ buddhamabhipūjayiṃ;</p>

<p rend="gathalast">Duggatiṃ nābhijānāmi, buddhapūjāyidaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Chaḷabhiñño puna hutvā sūlato uṭṭhahitvā parānuddayāya ākāse ṭhatvā pāṭihāriyaṃ dassesi. Mahājano acchariyabbhutacittajāto ahosi. Tāvadevassa vaṇo saṃrūḷhi, so bhikkhūhi, ‘‘āvuso, tādisaṃ dukkhaṃ anubhavanto kathaṃ tvaṃ vipassanaṃ anuyuñjituṃ asakkhī’’ti puṭṭho, ‘‘pageva me, āvuso, saṃsāre ādīnavo, saṅkhārānañca sabhāvo sudiṭṭho, evāhaṃ <pb ed="V" n="1.0264" /> tādisaṃ dukkhaṃ anubhavantopi asakkhiṃ vipassanaṃ vaḍḍhetvā visesaṃ adhigantu’’nti dassento –</p>

<p rend="hangnum" n="121"><hi rend="paranum">121</hi><hi rend="dot">.</hi></p>

<p rend="gatha1"> ‘‘Natthi koci bhavo nicco, saṅkhārā vāpi sassatā;</p>

<p rend="gathalast">Uppajjanti ca te khandhā, cavanti aparāparaṃ.</p>

<p rend="hangnum" n="122"><hi rend="paranum">122</hi><hi rend="dot">.</hi></p>

<p rend="gatha1"> ‘‘Etamādīnavaṃ ñatvā, bhavenamhi anatthiko;</p>

<p rend="gathalast">Nissaṭo sabbakāmehi, patto me āsavakkhayo’’ti. –</p>

<p rend="unindented">Imaṃ gāthādvayaṃ abhāsi.</p>

<p rend="bodytext">Tattha <pb ed="M" n="1.0309" /><pb ed="P" n="2.0003" /><hi rend="bold">natthi koci bhavo nicco</hi>ti kammabhavo upapattibhavo kāmabhavo rūpabhavo arūpabhavo saññībhavo asaññībhavo nevasaññīnāsaññībhavo ekavokārabhavo catuvokārabhavo pañcavokārabhavoti evaṃbhedo, tatthāpi hīno majjhimo ukkaṭṭho dīghāyuko sukhabahulo vomissasukhadukkhoti evaṃvibhāgo yokoci nicco dhuvo thiro apalokiyadhammo natthi taṃ taṃ kāraṇaṃ paṭicca samuppannattā. Yasmā ca etadevaṃ, tasmā <hi rend="bold">saṅkhārā vāpi sassatā</hi> natthīti yojanā. Paccayehi saṅkhatattā ‘‘saṅkhārā’’ti laddhanāme hi pañcakkhandhe upādāya bhavasamaññāya saṅkhārāva hutvā sambhūtā jarāmaraṇena ca vipariṇamantīti asassatā vipariṇāmadhammā. Tathā hi te ‘‘saṅkhārā’’ti vuccanti. Tenāha <hi rend="bold">uppajjanti ca te khandhā, cavanti aparāpara</hi>nti. Te bhavapariyāyena saṅkhārapariyāyena ca vuttā pañcakkhandhā yathāpaccayaṃ aparāparaṃ uppajjanti, uppannā ca jarāya paripīḷitā hutvā cavanti paribhijjantīti attho. Etena ‘‘bhavo, saṅkhārā’’ti ca laddhavohārā pañcakkhandhā udayabbayasabhāvāti dasseti. Yasmā tilakkhaṇaṃ āropetvā saṅkhāre sammasantassa tayopi bhavā ādittaṃ viya saṅkhate <hi rend="bold">ādīnavaṃ</hi> dosaṃ pageva vipassanāpaññāya jānitvā aniccalakkhaṇehi diṭṭhā saṅkhārā dukkhānattā vibhūtatarā upaṭṭhahanti, tenāha bhagavā – ‘‘yadaniccaṃ taṃ dukkhaṃ, yaṃ dukkhaṃ tadanattā’’ti (saṃ. ni. 3.15).</p>

<p rend="bodytext">Yasmā tilakkhaṇaṃ āropetvā saṅkhāre sammasantassa tayopi bhavā ādittaṃ viya agāraṃ sappaṭibhayā upaṭṭhahanti, tasmā āha <hi rend="bold">‘‘bhavenamhi anatthiko’’</hi>ti. Evaṃ pana sabbaso bhavehi vinivattiyamānassa kāmesu apekkhāya lesopi na sambhavatiyeva, tenāha <hi rend="bold">‘‘nissaṭo sabbakāmehī’’</hi>ti, amhīti yojanā. Mānusehi viya dibbehipi kāmehi nivattitacittosmīti attho. <hi rend="bold">Patto me āsavakkhayo</hi>ti yasmā evaṃ suparimajjitasaṅkhāro bhavesu suparidiṭṭhādīnavo kāmesu <pb ed="V" n="1.0265" /> ca anāsattamānaso tasmā sūlamatthake nisinnenāpi me mayā patto adhigato <pb ed="M" n="1.0310" /> āsavakkhayo nibbānaṃ arahattañcāti. Aññehi ca sabrahmacārīhi appattamānasehi tadadhigamāya ussāho karaṇīyoti bhikkhūnaṃ ovādamadāsi.</p>

<p rend="centre">Uttarattheragāthāvaṇṇanā niṭṭhitā.</p>

<p rend="subhead">2. Piṇḍolabhāradvājattheragāthāvaṇṇanā</p>

<p rend="bodytext"><hi rend="bold">Nayidaṃ</hi><pb ed="P" n="2.0004" /><hi rend="bold">anayenā</hi>tiādikā āyasmato piṇḍolabhāradvājattherassa gāthā. Kā uppatti? Ayaṃ kira padumuttarassa bhagavato kāle sīhayoniyaṃ nibbattitvā pabbataguhāyaṃ viharati. Bhagavā tassa anuggahaṃ kātuṃ gocarāya pakkantakāle sayanaguhaṃ pavisitvā nirodhaṃ samāpajjitvā nisīdi. Sīho gocaraṃ gahetvā nivatto guhādvāre bhagavantaṃ disvā haṭṭhatuṭṭho jalajathalajapupphehi pūjaṃ katvā cittaṃ pasādento bhagavato ārakkhatthāya araññe vāḷamige apanetuṃ tīsu velāsu sīhanādaṃ nadanto buddhagatāya satiyā aṭṭhāsi. Yathā paṭhamadivasaṃ, evaṃ sattāhaṃ pūjesi. Bhagavā sattāhaccayena nirodhā vuṭṭhahitvā ‘‘vattissati imassa ettako upanissayo’’ti tassa passantasseva ākāsaṃ pakkhanditvā vihārameva gato. Sīho pālileyyakahatthī viya buddhaviyogadukkhaṃ adhivāsetuṃ asakkonto kālaṃ katvā haṃsavatīnagare mahābhogakule nibbattitvā vayappatto nagaravāsīhi saddhiṃ vihāraṃ gato dhammadesanaṃ sutvā sattāhaṃ mahādānaṃ pavattetvā yāvajīvaṃ puññāni katvā aparāparaṃ devamanussesu saṃsaranto amhākaṃ bhagavato kāle kosambiyaṃ rañño utenassa purohitaputto hutvā nibbatti <hi rend="bold">bhāradvājo</hi> nāma nāmena. So vayappatto tayo vede uggahetvā pañca māṇavakasatāni mante vācento mahagghasabhāvena ananurūpācārattā tehi pariccajjanto rājagahaṃ gantvā bhagavato bhikkhusaṅghassa ca lābhasakkāraṃ disvā sāsane pabbajitvā bhojane amattaññū hutvā vicaranto satthārā upāyena <pb ed="M" n="1.0311" /> mattaññutāya patiṭṭhāpito vipassanaṃ paṭṭhapetvā nacirasseva chaḷabhiñño ahosi. Tena vuttaṃ <hi rend="bold">apadāne</hi> (apa. thera 2.50.104-109) –</p>

<p rend="gatha1">‘‘Migaluddo pure āsiṃ, vipine vicaraṃ tadā;</p>

<p rend="gathalast">Addasaṃ virajaṃ buddhaṃ, sabbadhammāna pāraguṃ.</p>

<p rend="gatha1">‘‘Piyālaphalamādāya, buddhaseṭṭhassadāsahaṃ;</p>

<p rend="gathalast">Puññakkhettassa vīrassa, pasanno sehi pāṇibhi.</p>

<p rend="gatha1">‘‘Ekatiṃse <pb ed="V" n="1.0266" /> ito kappe, yaṃ phalaṃ adadiṃ tadā;</p>

<p rend="gathalast">Duggatiṃ nābhijānāmi, phaladānassidaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Chaḷabhiñño pana hutvā ‘‘bhagavato sammukhā yaṃ sāvakehi pattabbaṃ, taṃ mayā patta’’nti, bhikkhusaṅghe ca ‘‘yassa magge vā phale vā kaṅkhā atthi, so maṃ pucchatū’’ti sīhanādaṃ nadi. Tena taṃ bhagavā, ‘‘etadaggaṃ, bhikkhave, mama sāvakānaṃ bhikkhūnaṃ sīhanādikānaṃ yadidaṃ piṇḍolabhāradvājo’’ti (a. ni. 1.188, 195) etadagge ṭhapesi. So <pb ed="P" n="2.0005" /> ekadivasaṃ attano santikaṃ upagataṃ gihikāle sahāyabhūtaṃ macchariṃ micchādiṭṭhibrāhmaṇaṃ anukampamāno tassa dānakathaṃ kathetvā tena ca ‘‘ayaṃ mama dhanaṃ vināsetukāmo’’ti bhakuṭiṃ katvāpi ‘‘tuyhaṃ ekabhattaṃ demī’’ti vutte, ‘‘taṃ saṅghassa dehi mā mayha’’nti saṅghassa pariṇāmesi. Puna brāhmaṇena ‘‘ayaṃ maṃ bahūnaṃ dāpetukāmo’’ti appaccaye pakāsite dutiyadivasaṃ dhammasenāpatinā saṅghagatāya dakkhiṇāya mahapphalabhāvappakāsanena taṃ pasādetvā, ‘‘ayaṃ brāhmaṇo ‘āhāragedhena maṃ dāne nīyojesī’ti maññati, āhārassa pana mayā sabbaso pariññātabhāvaṃ na jānāti, handa naṃ jānāpemī’’ti –</p>

<p rend="hangnum" n="123"><hi rend="paranum">123</hi><hi rend="dot">.</hi></p>

<p rend="gatha1"> ‘‘Nayidaṃ anayena jīvitaṃ, nāhāro hadayassa santiko;</p>

<p rend="gathalast">Āhāraṭṭhitiko samussayo, iti disvāna carāmi esanaṃ.</p>

<p rend="hangnum" n="124"><hi rend="paranum">124</hi><hi rend="dot">.</hi></p>

<p rend="gatha1"> ‘‘Paṅkoti <pb ed="M" n="1.0312" /> hi naṃ avedayuṃ, yāyaṃ vandanapūjanā kulesu;</p>

<p rend="gathalast">Sukhumaṃ sallaṃ durubbahaṃ, sakkāro kāpurisena dujjaho’’ti. –</p>

<p rend="unindented">Gāthādvayaṃ abhāsi.</p>

<p rend="bodytext">Tattha <hi rend="bold">nayidaṃ anayena jīvita</hi>nti idaṃ mama jīvitaṃ anayena añāyena veḷudānapupphadānādianesanāya na hoti jīvitanikantiyā abhāvato. <hi rend="bold">Nāhāro hadayassa santiko</hi>ti āhāro ca āhariyamāno maggaphalañāṇaṃ viya hadayassa cittassa santikaro na hoti, kevalaṃ pana sajjukaṃ khudāpaṭighātamattaṃ karotīti adhippāyo. Atha vā <hi rend="bold">nāhāro hadayassa santiko</hi>ti āhāro rasataṇhāvatthu me hadayassa santiko āsatto na hoti rasataṇhāya eva abhāvato. ‘‘Santike’’tipi paṭhanti. Yo hi āhāragiddho lābhasakkārappasuto vicarati, tassa āhāro hadayassa santike nāma abhiṇhaṃ manasikātabbato. Yo pana pariññātāhāro, so tattha pahīnacchandarāgo, na tassāhāro hadayassa <pb ed="V" n="1.0267" /> santike nāma – ‘‘kathaṃ nu kho labheyya’’ntiādimanasikaraṇasseva abhāvato. Yadi hi jīvitanikanti āhārarasataṇhā ca natthi, atha kasmā piṇḍāya carasīti anuyogaṃ manasi katvā āha <hi rend="bold">‘‘āhāraṭṭhitiko samussayo, iti disvāna carāmi esana’’</hi>nti. Āhāro bhojanaṃ ṭhiti ṭhānaṃ paccayo etassāti āhāraṭṭhitiko. ‘‘Āhārapaṭibaddhavuttiko samussayo kāyo’’iti disvāna evaṃ ñatvā imamatthaṃ buddhiyaṃ <pb ed="P" n="2.0006" /> ṭhapetvā carāmi esanaṃ, bhikkhāpariyesanaṃ karomīti attho.</p>

<p rend="bodytext">Paccayanimittaṃ kulāni upasaṅkamanto tattha vandanapūjanāhi lābhasakkārehi ca bajjhatīti evaṃ mādisesu na cintetabbanti dassento <hi rend="bold">‘‘paṅko’’</hi>tigāthaṃ abhāsi. Tassattho – <hi rend="bold">yā ayaṃ</hi> paccayanimittaṃ upagatānaṃ pabbajitānaṃ <hi rend="bold">kulesu</hi> gehavāsīsu pavattissati guṇasambhāvanā <hi rend="bold">pūjanā</hi> ca, yasmā taṃ abhāvitattānaṃ osīdāpanaṭṭhena malīnabhāvakaraṇena ca <hi rend="bold">paṅko</hi> kaddamoti buddhādayo <hi rend="bold">avedayuṃ</hi> abbhaññāsuṃ pavedesuṃ vā, tasmā sā sappurisānaṃ <pb ed="M" n="1.0313" /> bandhāya na hoti sakkārāsāya pageva pahīnattā. Asappurisassa pana sakkārāsā duviññeyyasabhāvatāya pīḷājananato anto tudanato uddharituṃ asakkuṇeyyato ca <hi rend="bold">sukhumaṃ sallaṃ durubbahaṃ</hi>. Tato eva tena <hi rend="bold">sakkāro kāpurisena dujjaho</hi> durubbaheyyo tassa pahānapaṭipattiyā appaṭipajjanato, sakkārāsāpahānena pahīno hotīti. Taṃ sutvā brāhmaṇo there abhippasanno ahosi.</p>

<p rend="centre">Piṇḍolabhāradvājattheragāthāvaṇṇanā niṭṭhitā.</p>

<p rend="subhead">3. Valliyattheragāthāvaṇṇanā</p>

<p rend="bodytext"><hi rend="bold">Makkaṭo pañcadvārāya</hi>ntiādikā āyasmato valliyattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto ito ekatiṃse kappe kulagehe nibbattitvā viññutaṃ patto ekadivasaṃ kenacideva karaṇīyena araññaṃ gato tattha nāradaṃ nāma paccekasambuddhaṃ rukkhamūle vasantaṃ disvā pasannamānaso naḷehi sālaṃ katvā tiṇehi chādetvā adāsi. Caṅkamanaṭṭhānañcassa sodhetvā vālukā okiritvā adāsi. So tena puññakammena devamanussesu saṃsaranto imasmiṃ buddhuppāde sāvatthiyaṃ brāhmaṇamahāsālassa putto hutvā nibbatti, <hi rend="bold">valliyo</hi>tissa nāmaṃ ahosi. So vayappatto yobbanamanuppatto indriyavasiko hutvā vicaranto kalyāṇamittasaṃsaggena bhagavantaṃ upasaṅkamitvā dhammaṃ sutvā paṭiladdhasaddho pabbajitvā <pb ed="V" n="1.0268" /> vipassanaṃ paṭṭhapetvā nacirasseva arahattaṃ pāpuṇi. Tena vuttaṃ <hi rend="bold">apadāne</hi> (apa. thera 2.50.93-103) –</p>

<p rend="gatha1">‘‘Himavantassāvidūre, hārito nāma pabbato;</p>

<p rend="gathalast">Sayambhū nārado nāma, rukkhamūle vasī tadā.</p>

<p rend="gatha1">‘‘Naḷāgāraṃ karitvāna, tiṇena chādayiṃ ahaṃ;</p>

<p rend="gathalast">Caṅkamaṃ sodhayitvāna, sayambhussa adāsahaṃ.</p>

<p rend="gatha1">‘‘Tena <pb ed="M" n="1.0314" /> kammena sukatena, cetanāpaṇidhīhi ca;</p>

<p rend="gathalast">Jahitvā mānusaṃ dehaṃ, tāvatiṃsamagacchahaṃ.</p>

<p rend="gatha1">‘‘Tattha me sukataṃ byamhaṃ, naḷakuṭikanimmitaṃ;</p>

<p rend="gathalast">Saṭṭhiyojanamubbedhaṃ, tiṃsayojanavitthataṃ.</p>

<p rend="gatha1">‘‘Catuddasesu kappesu, devaloke ramiṃ ahaṃ;</p>

<p rend="gathalast">Ekasattatikkhattuñca, devarajjamakārayiṃ.</p>

<p rend="gatha1">‘‘Catuttiṃsatikkhattuñca, cakkavattī ahosahaṃ;</p>

<p rend="gathalast">Padesarajjaṃ vipulaṃ, gaṇanāto asaṅkhiyaṃ.</p>

<p rend="gatha1">‘‘Dhammapāsādamāruyha, sabbākāravarūpamaṃ;</p>

<p rend="gathalast">Yadicchakāhaṃ vihare, sakyaputtassa sāsane.</p>

<p rend="gatha1">‘‘Ekatiṃse ito kappe, yaṃ kammamakariṃ tadā;</p>

<p rend="gathalast">Duggatiṃ nābhijānāmi, naḷakuṭiyidaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Arahattaṃ <pb ed="P" n="2.0007" /> pana patvā puthujjanakāle attano cittassa rūpādiārammaṇesu yathākāmappavattiyā, idāni ariyamaggena niggahitabhāvassa ca vibhāvanena aññaṃ byākaronto –</p>

<p rend="hangnum" n="125"><hi rend="paranum">125</hi><hi rend="dot">.</hi></p>

<p rend="gatha1"> ‘‘Makkaṭo pañcadvārāyaṃ, kuṭikāyaṃ pasakkiya;</p>

<p rend="gathalast">Dvārena anupariyeti, ghaṭṭayanto muhuṃ muhuṃ.</p>

<p rend="hangnum" n="126"><hi rend="paranum">126</hi><hi rend="dot">.</hi></p>

<p rend="gatha1"> ‘‘Tiṭṭha makkaṭa mā dhāvi, na hi te taṃ yathā pure;</p>

<p rend="gathalast">Niggahītosi paññāya, neva dūraṃ gamissasī’’ti. – gāthādvayaṃ abhāsi;</p>

<p rend="bodytext">Tattha <pb ed="V" n="1.0269" /><hi rend="bold">ghaṭṭayanto</hi>ti attano lolabhāvena rukkhassa aññaṃ sākhaṃ muñcitvā aññassa gahaṇena anekavāraṃ tattha rukkhaṃ cālento phalūpabhogamakkaṭo viya tena tena cakkhādidvārena rūpādiārammaṇesu aññaṃ muñcitvā aññaṃ gaṇhanto cittasantānassa samādānavasena niccalaṃ ṭhātuṃ <pb ed="M" n="1.0315" /> appadānena abhikkhaṇaṃ ghaṭṭayanto cālento tasmiṃyeva rūpādiārammaṇe anuparivattati yathākāmaṃ vicarati. Vattamānasamīpatāya cettha vattamānavacanaṃ. Evaṃ anupariyanto ca <hi rend="bold">tiṭṭha, makkaṭa, mā dhāvi</hi> tvaṃ, cittamakkaṭa, idāni tiṭṭha mā dhāvi, ito paṭṭhāya te dhāvituṃ na sakkā, tasmā <hi rend="bold">na hi te taṃ yathā pūre</hi> yasmā taṃ attabhāvagehaṃ pubbe viya na te sevitaṃ pihitadvārabhāvato, kiñca <hi rend="bold">niggahītosi paññāya</hi> sayañca idāni maggapaññāya kilesābhisaṅkhārasaṅkhātānaṃ pādānaṃ chedanena accantikaṃ niggahaṃ pattosi, tasmā <hi rend="bold">neva dūraṃ gamissasi</hi> ito attabhāvato dūraṃ dutiyādiattabhāvaṃ neva gamissasi yāvacarimakacittaṃ eva te gamananti dasseti. ‘‘Neto dūra’’ntipi pāṭho, so evattho.</p>

<p rend="centre">Valliyattheragāthāvaṇṇanā niṭṭhitā.</p>

<p rend="subhead">4. Gaṅgātīriyattheragāthāvaṇṇanā</p>

<p rend="bodytext"><hi rend="bold">Tiṇṇaṃ me tālapattāna</hi>ntiādikā āyasmato gaṅgātīriyattherassa gāthā. Kā uppatti? Ayaṃ kira padumuttarassa bhagavato kāle kulagehe nibbattitvā viññutaṃ patto sāsane abhippasanno hutvā bhikkhusaṅghassa pānīyamadāsi. So tena puññakammena devaloke nibbattitvā aparāparaṃ puññāni katvā devamanussesu saṃsaranto imasmiṃ buddhuppāde sāvatthiyaṃ aññatarassa gahapatissa putto hutvā nibbatti, ‘‘datto’’tissa nāmaṃ ahosi. So <pb ed="P" n="2.0008" /> vayappatto gharāvāsaṃ vasanto agamanīyaṭṭhānabhāvaṃ ajānitvā vītikkamaṃ katvā puna agamanīyaṭṭhānabhāvaṃ ñatvā saṃvegajāto pabbajitvā taṃ kammaṃ jigucchitvā lūkhapaṭipattiṃ anutiṭṭhanto paṃsukūlacīvaraṃ chavasittasadisaṃ mattikāpattañca gahetvā gaṅgātīre tīhi tālapattehi kuṭikaṃ katvā vihāsi, tenevassa <hi rend="bold">gaṅgātīriyo</hi>ti samaññā ahosi. So ‘‘arahattaṃ appatvā na kenaci sallapissāmī’’ti cittaṃ adhiṭṭhāya paṭhamaṃ saṃvaccharaṃ tuṇhībhūto vacībhedaṃ akarontova vihāsi. Dutiye saṃvacchare gocaragāme aññatarāya itthiyā ‘‘mūgo nu kho no’’ti vīmaṃsitukāmāya patte khīraṃ āsiñcantiyā <pb ed="M" n="1.0316" /> hatthavihāre katepi okirite, ‘‘alaṃ, bhaginī’’ti vācaṃ nicchari. Tatiye pana saṃvacchare antaravasseva ghaṭayanto vāyamanto arahattaṃ pāpuṇi, tena vuttaṃ <hi rend="bold">apadāne</hi> (apa. thera 2.50.51-56) –</p>

<p rend="gatha1">‘‘Padumuttarabuddhassa <pb ed="V" n="1.0270" />, bhikkhusaṅghe anuttare;</p>

<p rend="gathalast">Pasannacitto sumano, pānīghaṭamapūrayiṃ.</p>

<p rend="gatha1">‘‘Pabbatagge dumagge vā, ākāse vātha bhūmiyaṃ;</p>

<p rend="gathalast">Yadā pānīyamicchāmi, khippaṃ nibbattate mama.</p>

<p rend="gatha1">‘‘Satasahassito kappe, yaṃ dānamadadiṃ tadā;</p>

<p rend="gathalast">Duggatiṃ nābhijānāmi, dakadānassidaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Arahā pana hutvā attano pubbabhāgapaṭipattiyā vibhāvanamukhena aññaṃ byākaronto –</p>

<p rend="hangnum" n="127"><hi rend="paranum">127</hi><hi rend="dot">.</hi></p>

<p rend="gatha1"> ‘‘Tiṇṇaṃ me tālapattānaṃ, gaṅgātīre kuṭī katā;</p>

<p rend="gathalast">Chavasittova me patto, paṃsukūlañca cīvaraṃ.</p>

<p rend="hangnum" n="128"><hi rend="paranum">128</hi><hi rend="dot">.</hi></p>

<p rend="gatha1"> ‘‘Dvinnaṃ antaravassānaṃ, ekā vācā me bhāsitā;</p>

<p rend="gathalast">Tatiye antaravassamhi, tamokhandho padālito’’ti. – gāthādvayaṃ abhāsi;</p>

<p rend="bodytext">Tattha <hi rend="bold">tiṇṇaṃ me tālapattānaṃ, gaṅgātīre kuṭī katā</hi>ti tālarukkhato pahitehi tīhi tālapaṇṇehi mayhaṃ vassanapariharaṇatthaṃ gaṅgāya nadiyā tīre kuṭikā katā. Tena attano senāsanasantosaṃ dasseti. Vuttañhi dhammasenāpatinā –</p>

<p rend="gatha1">‘‘Pallaṅkena nisinnassa, jaṇṇuke nābhivassati;</p>

<p rend="gathalast">Alaṃ phāsuvihārāya, pahitattassa bhikkhuno’’ti. (theragā. 985; mi. pa. 6.1.1);</p>

<p rend="bodytext">‘‘Tālapattīna’’ntipi pāṭho, so evattho. <hi rend="bold">Chavasittova me patto</hi>ti mayhaṃ patto chavasittasadiso, matānaṃ khīrasecanakuṇḍasadisoti attho <pb ed="M" n="1.0317" />. <hi rend="bold">Paṃsukūlañca cīvara</hi>nti cīvarañca me antaramaggasusānādīsu chaḍḍitanantakehi kataṃ paṃsukūlaṃ. Padadvayena parikkhārasantosaṃ dasseti.</p>

<p rend="bodytext"><hi rend="bold">Dvinnaṃ</hi><pb ed="P" n="2.0009" /><hi rend="bold">antaravassāna</hi>nti dvīsu antaravassesu pabbajitato arahattamappattasaṃvaccharesu. <hi rend="bold">Ekā vācā me bhāsitā</hi>ti ekā, ‘‘alaṃ, bhaginī’’ti khīrapaṭikkhepavācā eva mayā vuttā, añño tattha vacībhedo nāhosi. Tena ukkaṃsagataṃ kāyavacīsaṃyamaṃ dasseti. <hi rend="bold">Tatiye antaravassamhī</hi>ti <pb ed="V" n="1.0271" /> tatiyassa saṃvaccharassa abbhantare, tasmiṃ aparipuṇṇeyeva. <hi rend="bold">Tamokhandho padālito</hi>ti aggamaggena tamokhandho bhinno, avijjānusayo samucchinnoti attho. Tena tadekaṭṭhatāya sabbakilesānaṃ anavasesappahānaṃ vadati.</p>

<p rend="centre">Gaṅgātīriyattheragāthāvaṇṇanā niṭṭhitā.</p>

<p rend="subhead">5. Ajinattheragāthāvaṇṇanā</p>

<p rend="bodytext"><hi rend="bold">Api ce hoti tevijjo</hi>tiādikā āyasmato ajinattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto buddhasuññe loke kulagehe nibbattitvā viññutaṃ patto kenacideva karaṇīyena araññaṃ gato tattha sucintitaṃ nāma paccekasambuddhaṃ ābādhena pīḷitaṃ nisinnaṃ disvā upasaṅkamitvā vanditvā bhesajjatthāya pasannamānaso ghatamaṇḍaṃ adāsi. So tena puññakammena devaloke nibbattitvā aparāparaṃ puññāni katvā sugatīsuyeva saṃsaranto imasmiṃ buddhuppāde sāvatthiyaṃ aññatarassa daliddabrāhmaṇassa gehe paṭisandhiṃ gaṇhi. Taṃ vijāyanakāle ajinacammena sampaṭicchiṃsu. Tenassa <hi rend="bold">ajino</hi>tveva nāmaṃ akaṃsu. So bhogasaṃvattaniyassa kammassa akatattā daliddakule nibbatto vayappattopi appannapānabhojano hutvā vicaranto jetavanapaṭiggahaṇe buddhānubhāvaṃ disvā paṭiladdhasaddho pabbajitvā vipassanāya kammaṃ karonto nacirasseva chaḷabhiñño ahosi. Tena vuttaṃ <hi rend="bold">apadāne</hi> (apa. thera 2.43.78-87) –</p>

<p rend="gatha1">‘‘Sucintitaṃ <pb ed="M" n="1.0318" /> bhagavantaṃ, lokajeṭṭhaṃ narāsabhaṃ;</p>

<p rend="gathalast">Upaviṭṭhaṃ mahāraññaṃ, vātābādhena pīḷitaṃ.</p>

<p rend="gatha1">‘‘Disvā cittaṃ pasādetvā, ghatamaṇḍamupānayiṃ;</p>

<p rend="gathalast">Katattā ācitattā ca, gaṅgā bhāgīrathī ayaṃ.</p>

<p rend="gatha1">‘‘Mahāsamuddā cattāro, ghataṃ sampajjare mama;</p>

<p rend="gathalast">Ayañca pathavī ghorā, appamāṇā asaṅkhiyā.</p>

<p rend="gatha1">‘‘Mama saṅkappamaññāya, bhavate madhusakkarā;</p>

<p rend="gathalast">Cātuddīpā ime rukkhā, pādapā dharaṇīruhā.</p>

<p rend="gatha1">‘‘Mama saṅkappamaññāya, kapparukkhā bhavanti te;</p>

<p rend="gathalast">Paññāsakkhattuṃ devindo, devarajjamakārayiṃ.</p>

<p rend="gatha1">‘‘Ekapaññāsakkhattuñca, cakkavattī ahosahaṃ;</p>

<p rend="gathalast">Padesarajjaṃ vipulaṃ, gaṇanāto asaṅkhiyaṃ.</p>

<p rend="gatha1">‘‘Catunnavutito <pb ed="V" n="1.0272" /> kappe, yaṃ dānamadadiṃ tadā;</p>

<p rend="gathalast">Duggatiṃ nābhijānāmi, ghatamaṇḍassidaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Arahattaṃ pana patvāpi purimakammanissandena appalābhī appaññātova ahosi. Uddesabhattasalākabhattānipi lāmakāneva pāpuṇanti. Kammaphaleneva ca naṃ puthujjanā bhikkhū sāmaṇerā ca ‘‘appaññāto’’ti avamaññanti. Thero te bhikkhū saṃvejento –</p>

<p rend="hangnum" n="129"><hi rend="paranum">129</hi><hi rend="dot">.</hi></p>

<p rend="gatha1"> ‘‘Api ce hoti tevijjo, maccuhāyī anāsavo;</p>

<p rend="gathalast">Appaññātoti naṃ bālā, avajānanti ajānatā.</p>

<p rend="hangnum" n="130"><hi rend="paranum">130</hi><hi rend="dot">.</hi></p>

<p rend="gatha1"> ‘‘Yo <pb ed="M" n="1.0319" /><pb ed="P" n="2.0010" /> ca kho annapānassa, lābhī hotīdha puggalo;</p>

<p rend="gathalast">Pāpadhammopi ce hoti, so nesaṃ hoti sakkato’’ti. –</p>

<p rend="unindented">Gāthādvayaṃ abhāsi.</p>

<p rend="bodytext">Tattha <hi rend="bold">apī</hi>ti sambhāvane nipāto. <hi rend="bold">Ce</hi>ti parikappane. <hi rend="bold">Hotī</hi>ti bhavati. Tisso vijjā etassāti <hi rend="bold">tevijjo</hi>. Maccuṃ pajahatīti <hi rend="bold">maccuhāyī</hi>. Kāmāsavādīnaṃ abhāvena <hi rend="bold">anāsavo</hi>. Idaṃ vuttaṃ hoti – dibbacakkhuñāṇaṃ pubbenivāsañāṇaṃ āsavakkhayañāṇanti imāsaṃ tissannaṃ vijjānaṃ adhigatattā <hi rend="bold">tevijjo</hi> tato eva sabbaso kāmāsavādīnaṃ parikkhīṇattā <hi rend="bold">anāsavo</hi> āyatiṃ punabbhavassa aggahaṇato maraṇābhāvena <hi rend="bold">maccuhāyī</hi> yadipi hoti, evaṃ santepi <hi rend="bold">appaññātoti naṃ bālā avajānanti</hi> yassatthāya kulaputtā sammadeva agārasmā anagāriyaṃ pabbajanti, taṃ sadatthaṃ anupāpuṇitvā ṭhitampi naṃ uttamaṃ purisaṃ ‘‘dhutavādo bahussuto dhammakathiko’’ti uppannalābhassa abhāvato ‘‘na paññāto na pākaṭo’’ti bālā dummedhapuggalā avajānanti, kasmā? <hi rend="bold">Ajānatā</hi> ajānanakāraṇā guṇānaṃ ajānanameva tattha kāraṇanti dasseti.</p>

<p rend="bodytext">Yathā ca guṇānaṃ ajānanato bālā lābhagarutāya sambhāvanīyampi avajānanti, evaṃ guṇānaṃ ajānanato lābhagarutāya evaṃ avajānitabbampi sambhāventīti dassento dutiyaṃ gāthaṃ āha. Tattha <hi rend="bold">yo</hi>ti aniyamavacanaṃ. <hi rend="bold">Ca</hi>-saddo byatireke, tena yathāvuttapuggalato imassa puggalassa vuccamānaṃyeva visesaṃ janeti. <hi rend="bold">Kho</hi>ti avadhāraṇe. <hi rend="bold">Annapānassā</hi>ti nidassanamattaṃ. <hi rend="bold">Lābhī</hi>ti lābhavā. <hi rend="bold">Idhā</hi>ti imasmiṃ loke. Jarāmaraṇehi tassa tassa sattāvāsassa pūraṇato galanato <pb ed="V" n="1.0273" /> ca <hi rend="bold">puggalo. Pāpadhammo</hi>ti lāmakadhammo. Ayañhettha attho – yo pana puggalo cīvarādipaccayamattasseva lābhī hoti, na jhānādīnaṃ, so pāpicchatāya dussīlabhāvena hīnadhammopi samāno idha imasmiṃ loke bālānaṃ lābhagarutāya sakkato garukato hotīti.</p>

<p rend="centre">Ajinattheragāthāvaṇṇanā niṭṭhitā.</p>

<p rend="subhead">6. Meḷajinattheragāthāvaṇṇanā</p>

<p rend="bodytext"><hi rend="bold">Yadāhaṃ</hi><pb ed="M" n="1.0320" /><hi rend="bold">dhammamassosi</hi>ntiādikā āyasmato meḷajinattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto sumedhassa bhagavato kāle kulagehe nibbattitvā viññutaṃ <pb ed="P" n="2.0011" /> patto ekadivasaṃ bhagavantaṃ piṇḍāya gacchantaṃ disvā pasannamānaso madhuraṃ āmodaphalaṃ adāsi. So tena puññakammena devamanussesu saṃsaranto imasmiṃ buddhuppāde bārāṇasiyaṃ khattiyakule nibbattitvā <hi rend="bold">meḷajino</hi>ti laddhanāmo vijjāsippesu nipphattiṃ gato paṇḍito byatto disāsu pākaṭo ahosi. So bhagavati bārāṇasiyaṃ isipatane viharante vihāraṃ gantvā satthāraṃ upasaṅkamitvā dhammaṃ sutvā paṭiladdhasaddho pabbajitvā vipassanaṃ paṭṭhapetvā tadaheva arahattaṃ pāpuṇi. Tena vuttaṃ <hi rend="bold">apadāne</hi> (apa. thera 2.51.57-62) –</p>

<p rend="gatha1">‘‘Sahassaraṃsī bhagavā, sayambhū aparājito;</p>

<p rend="gathalast">Vivekā vuṭṭhahitvāna, gocarāyābhinikkhami.</p>

<p rend="gatha1">‘‘Phalahattho ahaṃ disvā, upagacchiṃ narāsabhaṃ;</p>

<p rend="gathalast">Pasannacitto sumano, avaṭaṃ adadiṃ phalaṃ.</p>

<p rend="gatha1">‘‘Catunnavutito kappe, yaṃ phalaṃ adadiṃ tadā;</p>

<p rend="gathalast">Duggatiṃ nābhijānāmi, phaladānassidaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Arahattaṃ pana patvā aparabhāge bhikkhūhi, ‘‘āvuso, kiṃ tayā uttarimanussadhammo adhigato’’ti puṭṭho sīhanādaṃ nadanto –</p>

<p rend="hangnum" n="131"><hi rend="paranum">131</hi><hi rend="dot">.</hi></p>

<p rend="gatha1"> ‘‘Yadāhaṃ <pb ed="V" n="1.0274" /> dhammamassosiṃ, bhāsamānassa satthuno;</p>

<p rend="gathalast">Na kaṅkhamabhijānāmi, sabbaññū aparājite.</p>

<p rend="hangnum" n="132"><hi rend="paranum">132</hi><hi rend="dot">.</hi></p>

<p rend="gatha1"> ‘‘Satthavāhe mahāvīre, sārathīnaṃ varuttame;</p>

<p rend="gathalast">Magge paṭipadāyaṃ vā, kaṅkhā mayhaṃ na vijjatī’’ti. – gāthādvayaṃ abhāsi;</p>

<p rend="bodytext">Tattha <pb ed="M" n="1.0321" /><hi rend="bold">yadā</hi>ti yasmiṃ kāle. <hi rend="bold">Aha</hi>nti attānaṃ niddisati. <hi rend="bold">Dhamma</hi>nti catusaccadhammaṃ. <hi rend="bold">Assosi</hi>nti suṇiṃ. <hi rend="bold">Satthuno</hi>ti diṭṭhadhammikādiatthehi veneyyānaṃ sāsanaṭṭhena satthuno. <hi rend="bold">Kaṅkha</hi>nti saṃsayaṃ. Saṅkhatamasaṅkhatañca anavasesato jānanaṭṭhena <hi rend="bold">sabbaññū</hi>. Kutocipi parājitā bhāvena <hi rend="bold">aparājite</hi>. Veneyyasattānaṃ saṃsārakantārato nibbānaṃ paṭivāhanaṭṭhena <hi rend="bold">satthavāhe</hi>. Idaṃ vuttaṃ hoti – yato pabhuti ahaṃ satthuno dhammaṃ desentassa catusacca<hi rend="bold">dhammaṃ assosiṃ</hi> sotadvārānusārena upadhāresiṃ upalabhiṃ, tato paṭṭhāya anavasesasaṅkhatāsaṅkhatasammutidhammānaṃ sayambhūñāṇena jānanato <hi rend="bold">sabbaññū</hi> anāvaraṇadassāvimhi, pañcannampi mārānaṃ abhibhavanato tehi aparājitattā sadevake loke appaṭihatadhammacakkattā ca <hi rend="bold">aparājite,</hi> veneyyasattānaṃ lobhakantārādito vāhanaṭṭhena <hi rend="bold">satthavāhe,</hi> mahāvikkantatāya <hi rend="bold">mahāvīre,</hi> aññehi duddamānaṃ purisadammānaṃ saraṇato accantikena damathena damanato <hi rend="bold">sārathīnaṃ</hi> pavarabhūte <hi rend="bold">uttame</hi> sammāsambuddhe <pb ed="P" n="2.0012" />, ‘‘buddho nu kho no nu kho’’ti <hi rend="bold">kaṅkhaṃ nābhijānāmi</hi> aparappaccayabhāvato. Tathārūpe desite ariya<hi rend="bold">magge</hi> tadupādāyabhūtāya ca sīlādi<hi rend="bold">paṭipadāya</hi> ‘‘niyyāniko nu kho na nu kho’’ti <hi rend="bold">kaṅkhā</hi> vicikicchā <hi rend="bold">na vijjati</hi> natthīti. Ettha ca ariyadhamme saṃsayābhāvakathanena ariyasaṅghepi saṃsayābhāvo kathitoyevāti daṭṭhabbaṃ tattha patiṭṭhitassa anaññathābhāvatoti.</p>

<p rend="centre">Meḷajinattheragāthāvaṇṇanā niṭṭhitā.</p>

<p rend="subhead">7. Rādhattheragāthāvaṇṇanā</p>

<p rend="bodytext"><hi rend="bold">Yathā agāraṃ ducchanna</hi>ntiādikā āyasmato rādhattherassa gāthā. Kā uppatti? Ayaṃ kira padumuttarassa bhagavato kāle haṃsavatīnagare kulagehe nibbattitvā viññutaṃ patto vihāraṃ gantvā satthāraṃ upasaṅkamitvā vanditvā ekamantaṃ nisinno satthārā ekaṃ bhikkhuṃ paṭibhāneyyakānaṃ aggaṭṭhāne ṭhapiyamānaṃ disvā sayaṃ taṃ ṭhānantaraṃ patthetvā mahādānaṃ <pb ed="M" n="1.0322" /> pavattesi. Satthu uḷārañca pūjaṃ akāsi. So evaṃ katapaṇidhāno tato cuto tattha tattha bhave puññāni upacinanto vipassissa bhagavato kāle kulagehe nibbattitvā viññutaṃ patto ekadivasaṃ satthāraṃ piṇḍāya gacchantaṃ <pb ed="V" n="1.0275" /> disvā pasannamānaso madhurāni ambaphalānī adāsi. So tena puññakammena devaloke nibbattitvā aparāparaṃ puññāni katvā devamanussesu saṃsaranto amhākaṃ bhagavato kāle rājagahe brāhmaṇakule nibbattitvā <hi rend="bold">rādho</hi>ti laddhanāmo vayappatto hutvā gharāvāsaṃ vasanto mahallakakāle puttadārehi apasādito, ‘‘kiṃ me gharāvāsena, pabbajissāmī’’ti vihāraṃ gantvā there bhikkhū upasaṅkamitvā pabbajjaṃ yācitvā tehi ‘‘ayaṃ brāhmaṇo jiṇṇo na sakkoti vattapaṭivattaṃ pūretu’’nti paṭikkhitto satthu santikaṃ gantvā attano ajjhāsayaṃ pavedetvā satthārā upanissayasampattiṃ oloketvā āṇattena dhammasenāpatinā pabbājito vipassanaṃ paṭṭhapetvā nacirasseva arahattaṃ pāpuṇi. Tena vuttaṃ <hi rend="bold">apadāne</hi> (apa. thera 2.51.63-67) –</p>

<p rend="gatha1">‘‘Suvaṇṇavaṇṇaṃ sambuddhaṃ, āhutīnaṃ paṭiggahaṃ;</p>

<p rend="gathalast">Rathiyaṃ paṭipajjantaṃ, pādaphalaṃ adāsahaṃ.</p>

<p rend="gatha1">‘‘Ekanavutito kappe, yaṃ phalaṃ adadiṃ tadā;</p>

<p rend="gathalast">Duggatiṃ nābhijānāmi, phaladānassidaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Arahattaṃ pana patvā satthu santikāvacaro hutvā vicaranto satthu dhammadesanāpaṭibhānassa paccayabhūtānaṃ paṭibhānajānanakānaṃ aggo jāto. Therassa hi diṭṭhisamudācārañca āgamma dasabalassa <pb ed="P" n="2.0013" /> navanavā dhammadesanā paṭibhāti. Tenāha bhagavā – ‘‘etadaggaṃ, bhikkhave, mama sāvakānaṃ bhikkhūnaṃ paṭibhāneyyakānaṃ yadidaṃ rādho’’ti (a. ni. 1.219, 233). So ekadivasaṃ ‘‘ime sattā abhāvanāya rāgena abhibhuyyanti, bhāvanāya sati taṃ natthī’’ti bhāvanaṃ thomento <hi rend="bold">‘‘yathā agāra’’</hi>ntiādinā gāthādvayamāha.</p>

<p rend="bodytext" n="133-4"><hi rend="paranum">133-4</hi><hi rend="dot">.</hi> Tattha <hi rend="bold">agāra</hi>nti yaṃkiñci gehaṃ. <hi rend="bold">Ducchanna</hi>nti viraḷacchannaṃ chiddāvachiddaṃ. <hi rend="bold">Samativijjhatī</hi>ti vassavuṭṭhi vinivijjhati. <hi rend="bold">Abhāvita</hi>nti taṃ agāraṃ vuṭṭhi viya bhāvanāya <pb ed="M" n="1.0323" /> rahitattā abhāvitaṃ cittaṃ. <hi rend="bold">Rāgo samativijjhatī</hi>ti na kevalaṃ rāgova dosamohamānādayopi sabbakilesā tathārūpaṃ cittaṃ ativijjhantiyeva. <hi rend="bold">Subhāvita</hi>nti samathavipassanābhāvanāhi suṭṭhu bhāvitaṃ, evarūpaṃ cittaṃ succhannaṃ gehaṃ vuṭṭhi viya rāgādayo kilesā ativijjhituṃ na sakkontīti.</p>

<p rend="centre">Rādhattheragāthāvaṇṇanā niṭṭhitā.</p>

<p rend="subhead">8. Surādhattheragāthāvaṇṇanā</p>

<p rend="bodytext"><hi rend="bold">Khīṇā</hi><pb ed="V" n="1.0276" /><hi rend="bold">hi mayhaṃ jātī</hi>tiādikā āyasmato surādhattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto sikhissa bhagavato kāle kulagehe nibbattitvā viññutaṃ patto ekadivasaṃ satthāraṃ disvā pasannamānaso mātuluṅgaphalaṃ adāsi. So tena puññakammena devaloke nibbattitvā aparāparaṃ puññāni katvā sugatīsuyeva saṃsaranto imasmiṃ buddhuppāde anantaraṃ vuttassa rādhattherassa kaniṭṭho hutvā nibbatti, <hi rend="bold">surādho</hi>tissa nāmaṃ ahosi. So jeṭṭhabhātari rādhe pabbajite sayampi pabbajitvā vipassanāya kammaṃ karonto nacirasseva arahattaṃ pāpuṇi. Tena vuttaṃ <hi rend="bold">apadāne</hi> (apa. thera 2.51.68-72) –</p>

<p rend="gatha1">‘‘Kaṇikāraṃva jalitaṃ, puṇṇamāyeva candimaṃ;</p>

<p rend="gathalast">Jalantaṃ dīparukkhaṃva, addasaṃ lokanāyakaṃ.</p>

<p rend="gatha1">‘‘Mātuluṅgaphalaṃ gayha, adāsiṃ satthuno ahaṃ;</p>

<p rend="gathalast">Dakkhiṇeyyassa vīrassa, pasanno sehi pāṇibhi.</p>

<p rend="gatha1">‘‘Ekatiṃse ito kappe, yaṃ phalaṃ adadiṃ tadā;</p>

<p rend="gathalast">Duggatiṃ nābhijānāmi, phaladānassidaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Arahattaṃ pana patvā sāsanassa niyyānikabhāvadassanatthaṃ aññaṃ byākaronto <hi rend="bold">‘‘khīṇā hī mayha’’</hi>ntiādinā gāthādvayamāha.</p>

<p rend="bodytext" n="135-6"><hi rend="paranum">135-6</hi><hi rend="dot">.</hi> Tattha <pb ed="M" n="1.0324" /><hi rend="bold">khīṇā</hi>ti khayaṃ <pb ed="P" n="2.0014" /> pariyosānaṃ gatā. <hi rend="bold">Jātī</hi>ti bhavo bhavanibbatti vā. <hi rend="bold">Vusitaṃ jinasāsana</hi>nti jinassa sammāsambuddhassa sāsanaṃ maggabrahmacariyaṃ vuṭṭhaṃ parivuṭṭhaṃ. <hi rend="bold">Pahīno jālasaṅkhāto</hi>ti sattasantānassa ottharaṇato nissarituṃ appadānato ca ‘‘jālasaṅkhāto’’ti ca laddhanāmā diṭṭhi avijjā ca pahīnā maggena samucchinnā. <hi rend="bold">Bhavanetti samūhatā</hi>ti kāmabhavādikassa bhavassa nayanato pavattanato bhavanettisaññitā taṇhā samugghāṭitā. <hi rend="bold">Yassatthāya pabbajito</hi>ti yassa atthāya yadatthaṃ ahaṃ <hi rend="bold">agārasmā</hi> gehato <hi rend="bold">anagāriyaṃ</hi> pabbajjaṃ <hi rend="bold">pabbajito</hi> upagato. <hi rend="bold">So</hi> sabbesaṃ orambhāgiyuddhambhāgiyappabhedānaṃ saṃyojanānaṃ bandhanānaṃ khayabhūto <hi rend="bold">attho</hi> nibbānasaṅkhāto paramattho arahattasaṅkhāto sadattho ca mayā <hi rend="bold">anuppatto</hi> adhigatoti attho.</p>

<p rend="centre">Surādhattheragāthāvaṇṇanā niṭṭhitā.</p>

<p rend="subhead">9. Gotamattheragāthāvaṇṇanā</p>

<p rend="bodytext"><hi rend="bold">Sukhaṃ</hi><pb ed="V" n="1.0277" /><hi rend="bold">supantī</hi>ti āyasmato gotamattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ puññaṃ upacinanto vipassissa bhagavato kāle kulagehe nibbattitvā viññutaṃ patto ekadivasaṃ bhagavantaṃ disvā pasannamānaso āmodaphalamadāsi. Tena puññakammena devaloke nibbattitvā aparāparaṃ puññāni katvā sugatīsuyeva saṃsaranto imasmiṃ buddhuppāde rājagahe brāhmaṇakule nibbattitvā <hi rend="bold">gotamo</hi>ti laddhanāmo sattavassikakāle upanayanaṃ katvā ratanabhikkhaṃ caritvā sahassaṃ labhitvā taṃ tādise ṭhāne ṭhapetvā vataṃ caranto soḷasasattarasavassuddesikakāle akalyāṇamittehi kāmesu parinīyamāno ekissā rūpūpajīviniyā taṃ sahassabhaṇḍikaṃ datvā brahmacariyavināsaṃ patvā tāya cassa brahmacārirūpaṃ disvā virattākāre dassite ekarattivāseneva nibbinnarūpo attano brahmacariyanivāsaṃ dhanajāniñca saritvā ‘‘ayuttaṃ mayā kata’’nti vippaṭisārī ahosi. Satthā tassa hetusampattiṃ cittācārañca ñatvā <pb ed="P" n="2.0015" /> tassa āsannaṭṭhāne <pb ed="M" n="1.0325" /> attānaṃ dassesi. So satthāraṃ disvā pasannamānaso upasaṅkami, tassa bhagavā dhammaṃ desesi. So dhammaṃ sutvā paṭiladdhasaddho pabbajanto khuraggeyeva arahattaṃ pāpuṇi. Tena vuttaṃ <hi rend="bold">apadāne</hi> (apa. thera 2.51.80-84) –</p>

<p rend="gatha1">‘‘Suvaṇṇavaṇṇaṃ sambuddhaṃ, āhutīnaṃ paṭiggahaṃ;</p>

<p rend="gathalast">Rathiyaṃ paṭipajjantaṃ, āmodamadadiṃ phalaṃ.</p>

<p rend="gatha1">‘‘Ekanavutito kappe, yaṃ phalaṃ adadiṃ tadā;</p>

<p rend="gathalast">Duggatiṃ nābhijānāmi, phaladānassidaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Arahattaṃ pana patvā jhānasukhena phalasukhena vītināmentaṃ eko gihisahāyo upagantvā, ‘‘āvuso, tayā ratanabhikkhāya laddhaṃ pabbajanto kiṃ akāsī’’ti pucchi. Taṃ sutvā thero ‘‘idaṃ nāma kata’’nti anācikkhitvā mātugāme dosaṃ pakāsetvā attano vītarāgabhāvena aññaṃ byākaronto <hi rend="bold">‘‘sukhaṃ supantī’’</hi>tiādinā gāthādvayamāha.</p>

<p rend="bodytext" n="137"><hi rend="paranum">137</hi><hi rend="dot">.</hi> Tattha <hi rend="bold">sukhaṃ supanti munayo, ye itthīsu na bajjhare</hi>ti ye itthīsu visayabhūtāsu nimittabhūtāsu vā rāgabandhanena na bajjhanti, te munayo tapassino saṃyatindriyā sukhaṃ supanti sukhaṃ viharanti, natthi tesaṃ dukkhanti adhippāyo. ‘‘Supantī’’ti hi nidassanamattametaṃ. <hi rend="bold">Sadā ve</hi><pb ed="V" n="1.0278" /><hi rend="bold">rakkhitabbāsū</hi>ti ekaṃsena sabbakālaṃ rakkhitabbāsu. Itthiyo hi sattabhūmike nippurise pāsāde uparibhūmiyaṃ vasāpetvāpi, kucchiyaṃ pakkhipitvāpi na sakkā rakkhituṃ, tasmā tā kiṭṭhādigāviyo viya sabbakālaṃ rakkhaṇīyā honti. Bahucittatāya vā sāmikena vatthālaṅkārānuppadānādinā cittaññathattato sabbakālaṃ rakkhitabbā. Sarīrasabhāvaṃ vā mālāgandhādīhi paṭicchādanavasena rakkhitabbacittatāya rakkhitabbāti. <hi rend="bold">Yāsu saccaṃ sudullabha</hi>nti yāsu saccavacanaṃ laddhuṃ na sakkā, itthiyo hi aggimpi pavisanti, visampi khādanti, satthampi āharanti, ubbandhitvāpi kālaṃ karonti, na pana sacce ṭhātuṃ sakkonti. Tasmā evarūpā itthiyo vajjetvā ṭhitā munayo sukhitā vatāti dasseti.</p>

<p rend="bodytext" n="138"><hi rend="paranum">138</hi><hi rend="dot">.</hi> Idāni <pb ed="M" n="1.0326" /> yassa appahīnattā evarūpāsu itthīsupi bajjhanti, tassa kāmassa attano suppahīnataṃ accantaniṭṭhitatañca dassento dutiyaṃ gāthamāha. <hi rend="bold">Vadhaṃ carimha te kāmā</hi>ti ambho kāma, <pb ed="P" n="2.0016" /> tava vadhaṃ accantasamucchedaṃ ariyamaggena carimha, ‘‘vadhaṃ carimhase’’tipi pāṭho, vadhāya pahānāya maggabrahmacariyaṃ acarimhāti attho. <hi rend="bold">Anaṇā dāni te maya</hi>nti idāni aggamaggapattito paṭṭhāya iṇabhāvakarāya pahīnattā kāma te anaṇā mayaṃ, na tuyhaṃ iṇaṃ dhārema. Avītarāgo hi rāgassa vase vattanato tassa iṇaṃ dhārento viya hoti, vītarāgo pana taṃ atikkamitvā paramena cittissariyena samannāgato. Anaṇattā eva <hi rend="bold">gacchāma dāni nibbānaṃ, yattha gantvā na socati</hi> yasmiṃ nibbāne gamanahetu sabbaso sokahetūnaṃ abhāvato na socati, taṃ anupādisesanibbānameva idāni gacchāma anupāpuṇāmāti attho.</p>

<p rend="centre">Gotamattheragāthāvaṇṇanā niṭṭhitā.</p>

<p rend="subhead">10. Vasabhattheragāthāvaṇṇanā</p>

<p rend="bodytext"><hi rend="bold">Pubbe hanati attāna</hi>nti āyasmato vasabhattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto buddhasuññe loke brāhmaṇakule nibbattitvā vayappatto brāhmaṇānaṃ vijjāsippesu nipphattiṃ gantvā nekkhammajjhāsayatāya gharāvāsaṃ pahāya tāpasapabbajjaṃ pabbajitvā cuddasasahassatāpasaparivāro himavantassa avidūre samagge nāma pabbate assamaṃ kāretvā vasanto jhānābhiññāyo nibbattetvā tāpasānaṃ ovādānusāsaniyo dento ekadivasaṃ evaṃ cintesi – ‘‘ahaṃ kho dāni imehi tāpasehi sakkato garukato pūjito viharāmi, mayā pana pūjetabbo na upalabbhati, dukkho kho panāyaṃ <pb ed="V" n="1.0279" /> loke yadidaṃ agaruvāso’’ti. Evaṃ pana cintetvā purimabuddhesu katādhikāratāya purimabuddhānaṃ cetiye attanā kataṃ pūjāsakkāraṃ anussaritvā ‘‘yaṃnūnāhaṃ purimabuddhe uddissa pulinacetiyaṃ katvā pūjaṃ kareyya’’nti haṭṭhatuṭṭho <pb ed="M" n="1.0327" /> iddhiyā pulinathūpaṃ suvaṇṇamayaṃ māpetvā suvaṇṇamayādīhi tisahassamattehi pupphehi devasikaṃ pūjaṃ karonto yāvatāyukaṃ puññāni katvā aparihīnajjhāno kālaṃ katvā brahmaloke nibbatto. Tatthapi yāvatāyukaṃ ṭhatvā tato cuto tāvatiṃse nibbattitvā aparāparaṃ devamanussesu saṃsaranto imasmiṃ buddhuppāde vesāliyaṃ licchavirājakule nibbattitvā <hi rend="bold">vasabho</hi>ti laddhanāmo vayappatto bhagavato vesāligamane buddhānubhāvaṃ disvā paṭiladdhasaddho pabbajitvā vipassanaṃ paṭṭhapetvā <pb ed="P" n="2.0017" /> nacirasseva arahattaṃ pāpuṇi. Tena vuttaṃ <hi rend="bold">apadāne</hi> (apa. thera 2.50.57-92) –</p>

<p rend="gatha1">‘‘Himavantassāvidūre, samaggo nāma pabbato;</p>

<p rend="gathalast">Assamo sukato mayhaṃ, paṇṇasālā sumāpitā.</p>

<p rend="gatha1">‘‘Nārado nāma nāmena, jaṭilo uggatāpano;</p>

<p rend="gathalast">Catuddasasahassāni, sissā paricaranti maṃ.</p>

<p rend="gatha1">‘‘Paṭisallīnako santo, evaṃ cintesahaṃ tadā;</p>

<p rend="gathalast">Sabbo jano maṃ pūjeti, nāhaṃ pūjemi kiñcanaṃ.</p>

<p rend="gatha1">‘‘Na me ovādako atthi, vattā koci na vijjati;</p>

<p rend="gathalast">Anācariyupajjhāyo, vane vāsaṃ upemahaṃ.</p>

<p rend="gatha1">‘‘Upāsamāno yamahaṃ, garucittaṃ upaṭṭhahe;</p>

<p rend="gathalast">So me ācariyo natthi, vanavāso niratthako.</p>

<p rend="gatha1">‘‘Āyāgaṃ me gavesissaṃ, garuṃ bhāvaniyaṃ tathā;</p>

<p rend="gathalast">Sāvassayo vasissāmi, na koci garahissati.</p>

<p rend="gatha1">‘‘Uttānakūlā nadikā, supatitthā manoramā;</p>

<p rend="gathalast">Saṃsuddhapulinākiṇṇā, avidūre mamassamaṃ.</p>

<p rend="gatha1">‘‘Nadiṃ amarikaṃ nāma, upagantvānahaṃ tadā;</p>

<p rend="gathalast">Saṃvaḍḍhayitvā pulinaṃ, akaṃ pulinacetiyaṃ.</p>

<p rend="gatha1">‘‘Ye te ahesuṃ sambuddhā, bhavantakaraṇā munī;</p>

<p rend="gathalast">Tesaṃ etādiso thūpo, taṃ nimittaṃ karomahaṃ.</p>

<p rend="gatha1">‘‘Karitvā <pb ed="M" n="1.0328" /> pulinaṃ thūpaṃ, sovaṇṇaṃ māpayiṃ ahaṃ;</p>

<p rend="gathalast">Soṇṇakiṅkaṇipupphāni, sahasse tīṇi pūjayiṃ.</p>

<p rend="gatha1">‘‘Sāyapātaṃ <pb ed="V" n="1.0280" /> namassāmi, vedajāto katañjalī;</p>

<p rend="gathalast">Sammukhā viya sambuddhaṃ, vandiṃ pulinacetiyaṃ.</p>

<p rend="gatha1">‘‘Yadā kilesā jāyanti, vitakkā gehanissitā;</p>

<p rend="gathalast">Sarāmi sukataṃ thūpaṃ, paccavekkhāmi tāvade.</p>

<p rend="gatha1">‘‘Upanissāya viharaṃ, satthavāhaṃ vināyakaṃ;</p>

<p rend="gathalast">Kilese saṃvaseyyāsi, na yuttaṃ tava mārisa.</p>

<p rend="gatha1">‘‘Saha āvajjite thūpe, gāravaṃ hoti me tadā;</p>

<p rend="gathalast">Kuvitakke vinodesiṃ, nāgo tuttaṭṭito yathā.</p>

<p rend="gatha1">‘‘Evaṃ viharamānaṃ maṃ, maccurājābhimaddatha;</p>

<p rend="gathalast">Tattha kālaṅkato santo, brahmalokamagacchahaṃ.</p>

<p rend="gatha1">‘‘Yāvatāyuṃ vasitvāna, tidive upapajjahaṃ;</p>

<p rend="gathalast">Asītikkhattuṃ devindo, devarajjamakārayiṃ.</p>

<p rend="gatha1">‘‘Satānaṃ tīṇikkhattuñca, cakkavattī ahosahaṃ;</p>

<p rend="gathalast">Padesarajjaṃ vipulaṃ, gaṇanāto asaṅkhiyaṃ.</p>

<p rend="gatha1">‘‘Soṇṇakiṅkaṇipupphānaṃ, vipākaṃ anubhomahaṃ;</p>

<p rend="gathalast">Dhātīsatasahassāni, parivārenti maṃ bhave.</p>

<p rend="gatha1">‘‘Thūpassa pariciṇṇattā, rajojallaṃ na limpati;</p>

<p rend="gathalast">Gatte sedā na muccanti, suppabhāso bhavāmahaṃ.</p>

<p rend="gatha1">‘‘Aho me sukato thūpo, sudiṭṭhāmarikā nadī;</p>

<p rend="gathalast">Thūpaṃ katvāna pulinaṃ, pattomhi acalaṃ padaṃ.</p>

<p rend="gatha1">‘‘Kusalaṃ kattukāmena, jantunā sāragāhinā;</p>

<p rend="gathalast">Natthi khettaṃ akhettaṃ vā, paṭipattīva sādhakā.</p>

<p rend="gatha1">‘‘Yathāpi balavā poso, aṇṇavaṃtaritussahe;</p>

<p rend="gathalast">Parittaṃ kaṭṭhamādāya, pakkhandeyya mahāsaraṃ.</p>

<p rend="gatha1">‘‘Imāhaṃ <pb ed="M" n="1.0329" /> kaṭṭhaṃ nissāya, tarissāmi mahodadhiṃ;</p>

<p rend="gathalast">Ussāhena vīriyena, tareyya udadhiṃ naro.</p>

<p rend="gatha1">‘‘Tatheva me kataṃ kammaṃ, parittaṃ thokakañca yaṃ;</p>

<p rend="gathalast">Taṃ kammaṃ upanissāya, saṃsāraṃ samatikkamiṃ.</p>

<p rend="gatha1">‘‘Pacchime bhave sampatte, sukkamūlena codito;</p>

<p rend="gathalast">Sāvatthiyaṃ pure jāto, mahāsāle suaḍḍhake.</p>

<p rend="gatha1">‘‘Saddhā mātā pitā mayhaṃ, buddhassa saraṇaṃ gatā;</p>

<p rend="gathalast">Ubho diṭṭhapadā ete, anuvattanti sāsanaṃ.</p>

<p rend="gatha1">‘‘Bodhipapaṭikaṃ <pb ed="V" n="1.0281" /> gayha, soṇṇathūpamakārayuṃ;</p>

<p rend="gathalast">Sāyapātaṃ namassanti, sakyaputtassa sammukhā.</p>

<p rend="gatha1">‘‘Uposathamhi divase, soṇṇathūpaṃ vinīharuṃ;</p>

<p rend="gathalast">Buddhassa vaṇṇaṃ kittentā, tiyāmaṃ vītināmayuṃ.</p>

<p rend="gatha1">‘‘Saha disvānahaṃ thūpaṃ, sariṃ pulinacetiyaṃ;</p>

<p rend="gathalast">Ekāsane nisīditvā, arahattamapāpuṇiṃ.</p>

<p rend="gatha1">‘‘Gavesamāno taṃ vīraṃ, dhammasenāpatiddasaṃ;</p>

<p rend="gathalast">Agārā nikkhamitvāna, pabbajiṃ tassa santike.</p>

<p rend="gatha1">‘‘Jātiyā sattavassena, arahattamapāpuṇiṃ;</p>

<p rend="gathalast">Upasampādayī buddho, guṇamaññāya cakkhumā.</p>

<p rend="gatha1">‘‘Dārakeneva santena, kiriyaṃ niṭṭhitaṃ mayā;</p>

<p rend="gathalast">Kataṃ me karaṇīyajja, sakyaputtassa sāsane.</p>

<p rend="gatha1">‘‘Sabbaverabhayātīto, sabbasaṅgātigo isi;</p>

<p rend="gathalast">Sāvako te mahāvīra, soṇṇathūpassidaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Arahattaṃ pana patvā dāyakānuggahaṃ karonto tehi upanīte paccaye na paṭikkhipati, yathāladdheyeva paribhuñjati. Taṃ puthujjanā ‘‘ayaṃ kāyadaḷhibahulo arakkhitacitto’’ti maññamānā avamaññanti. Thero taṃ <pb ed="M" n="1.0330" /> agaṇentova viharati. Tassa pana avidūre aññataro kuhakabhikkhu pāpiccho samāno appiccho viya santuṭṭho viya attānaṃ dassento lokaṃ vañcento viharati. Mahājano taṃ arahantaṃ viya sambhāveti. Athassa sakko devānamindo taṃ pavattiṃ ñatvā theraṃ upasaṅkamitvā, ‘‘bhante, kiṃ nāma kuhako karotī’’ti pucchi. Thero pāpicchaṃ garahanto –</p>

<p rend="hangnum" n="139"><hi rend="paranum">139</hi><hi rend="dot">.</hi></p>

<p rend="gatha1"> ‘‘Pubbe hanati attānaṃ, pacchā hanati so pare;</p>

<p rend="gathalast">Suhataṃ hanti attānaṃ, vītaṃseneva pakkhimā.</p>

<p rend="hangnum" n="140"><hi rend="paranum">140</hi><hi rend="dot">.</hi></p>

<p rend="gatha1"> ‘‘Na brāhmaṇo bahivaṇṇo, antovaṇṇo hi brāhmaṇo;</p>

<p rend="gathalast">Yasmiṃ pāpāni kammāni, sa ve kaṇho sujampatī’’ti. – gāthādvayamāha;</p>

<p rend="bodytext">Tattha <hi rend="bold">pubbe hanati attāna</hi>nti kuhakapuggalo attano kuhakavuttiyā lokaṃ vañcento pāpicchatādīhi pāpadhammehi paṭhamameva attānaṃ hanati, attano kusalakoṭṭhāsaṃ vināseti. <hi rend="bold">Pacchā hanati so pare</hi>ti so kuhako paṭhamaṃ tāva vuttanayena attānaṃ hantvā pacchā pare yehi ‘‘ayaṃ <pb ed="V" n="1.0282" /> bhikkhu pesalo ariyo’’ti vā sambhāventehi kārā katā, te hanati tesaṃ kārāni attani katāni amahapphalāni katvā paccayavināsanena vināseti. Satipi kuhakassa ubhayahanane attahanane pana ayaṃ visesoti dassento āha <hi rend="bold">suhataṃ hanti attāna</hi>nti. So kuhako attānaṃ hananto suhataṃ katvā hanti vināseti, yathā kiṃ? <hi rend="bold">Vītaṃseneva pakkhimā</hi>ti, <hi rend="bold">vītaṃso</hi>ti dīpakasakuṇo, tena. <hi rend="bold">Pakkhimā</hi>ti sākuṇiko. Yathā tena vītaṃsasakuṇena aññe sakuṇe vañcetvā hananto attānaṃ idha lokepi hanati viññugarahasāvajjasabhāvādinā, samparāyaṃ pana duggatiparikkilesena hanatiyeva, na pana te sakuṇe pacchā hantuṃ sakkoti, evaṃ kuhakopi kohaññena lokaṃ vañcetvā idha lokepi <pb ed="P" n="2.0018" /> attānaṃ hanati vippaṭisāraviññugarahādīhi, paralokepi duggatiparikkilesehi, na pana te paccayadāyake apāyadukkhaṃ pāpeti. Apica kuhako dakkhiṇāya amahapphalabhāvakaraṇeneva <pb ed="M" n="1.0331" /> dāyakaṃ hanatīti vutto, na nipphalabhāvakaraṇena. Vuttañhetaṃ bhagavatā – ‘‘dussīlassa manussabhūtassa dānaṃ datvā sahassaguṇā dakkhiṇā pāṭikaṅkhitabbā’’ti (ma. ni. 3.379). Tenāha <hi rend="bold">‘‘suhataṃ hanti attāna’’</hi>nti.</p>

<p rend="bodytext">Evaṃ bāhiraparimajjanamatte ṭhitā puggalā suddhā nāma na honti, abbhantarasuddhiyā eva pana suddhā hontīti dassento <hi rend="bold">‘‘na brāhmaṇo’’</hi>ti dutiyaṃ gāthamāha. Tassattho – iriyāpathasaṇṭhapanādibahisampattimattena brāhmaṇo na hoti. Sampattiattho hi idha <hi rend="bold">vaṇṇa</hi>-saddo. Abbhantare pana sīlādisampattiyā brāhmaṇo hoti, ‘‘bāhitapāpo <hi rend="bold">brāhmaṇo’’</hi>ti katvā. Tasmā <hi rend="bold">‘‘yasmiṃ pāpāni</hi> lāmakāni <hi rend="bold">kammāni</hi> saṃvijjanti, ekaṃsena so <hi rend="bold">kaṇho</hi> nihīnapuggalo’’ti <hi rend="bold">sujampati,</hi> devānaminda, jānāhi. Taṃ sutvā sakko kuhakabhikkhuṃ tajjetvā ‘‘dhamme vattāhī’’ti ovaditvā sakaṭṭhānameva gato.</p>

<p rend="centre">Vasabhattheragāthāvaṇṇanā niṭṭhitā.</p>

<p rend="centre">Dukanipāte paṭhamavaggavaṇṇanā niṭṭhitā.</p>

<p rend="title">2. Dutiyavaggo</p>

<p rend="subhead">1. Mahācundattheragāthāvaṇṇanā</p>

<p rend="bodytext"><hi rend="bold">Sussūsā</hi>ti <pb ed="V" n="1.0283" /> āyasmato mahācundattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto vipassissa bhagavato kāle kumbhakārakule nibbattitvā viññutaṃ patto kumbhakārakammena jīvanto ekadivasaṃ satthāraṃ disvā pasannamānaso ekaṃ mattikāpattaṃ svābhisaṅkhataṃ katvā bhagavato adāsi. So tena puññakammena devamanussesu saṃsaranto imasmiṃ buddhuppāde magadharaṭṭhe nālakagāme rūpasāriyā brāhmaṇiyā putto sāriputtattherassa kaniṭṭhabhātā hutvā nibbatti, <hi rend="bold">cundo</hi>tissa nāmaṃ ahosi. So vayappatto dhammasenāpatiṃ anupabbajitvā taṃ nissāya vipassanaṃ <pb ed="M" n="1.0332" /> paṭṭhapetvā ghaṭento vāyamanto nacirasseva chaḷabhiñño ahosi. Tena vuttaṃ <hi rend="bold">apadāne</hi> (apa. thera 2.51.39-50) –</p>

<p rend="gatha1">‘‘Nagare haṃsavatiyā, kumbhakāro ahosahaṃ;</p>

<p rend="gathalast">Addasaṃ virajaṃ buddhaṃ, oghatiṇṇamanāsavaṃ.</p>

<p rend="gatha1">‘‘Sukataṃ mattikāpattaṃ, buddhaseṭṭhassadāsahaṃ;</p>

<p rend="gathalast">Pattaṃ datvā bhagavato, ujubhūtassa tādino.</p>

<p rend="gatha1">‘‘Bhave nibbattamānohaṃ, soṇṇathāle labhāmahaṃ;</p>

<p rend="gathalast">Rūpimaye ca sovaṇṇe, taṭṭike ca maṇīmaye.</p>

<p rend="gatha1">‘‘Pātiyo paribhuñjāmi, puññakammassidaṃ phalaṃ;</p>

<p rend="gathalast">Yasānañca dhanānañca, aggabhūto ca homahaṃ.</p>

<p rend="gatha1">‘‘Yathāpi bhaddake khette, bījaṃ appampi ropitaṃ;</p>

<p rend="gathalast">Sammādhāraṃ pavecchante, phalaṃ toseti kassakaṃ.</p>

<p rend="gatha1">‘‘Tathevidaṃ pattadānaṃ, buddhakhettamhi ropitaṃ;</p>

<p rend="gathalast">Pītidhāre pavassante, phalaṃ maṃ tosayissati.</p>

<p rend="gatha1">‘‘Yāvatā khettā vijjanti, saṅghāpi ca gaṇāpi ca;</p>

<p rend="gathalast">Buddhakhettasamo natthi, sukhado sabbapāṇinaṃ.</p>

<p rend="gatha1">‘‘Namo te purisājañña, namo te purisuttama;</p>

<p rend="gathalast">Ekapattaṃ daditvāna, pattomhi acalaṃ padaṃ.</p>

<p rend="gatha1">‘‘Ekanavutito <pb ed="V" n="1.0284" /> kappe, yaṃ pattamadadiṃ tadā;</p>

<p rend="gathalast">Duggatiṃ nābhijānāmi, pattadānassidaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Chaḷabhiñño <pb ed="P" n="2.0019" /> pana hutvā attanā paṭiladdhasampattiyā kāraṇabhūtaṃ garūpanissayaṃ vivekavāsañca kittento –</p>

<p rend="hangnum" n="141"><hi rend="paranum">141</hi><hi rend="dot">.</hi></p>

<p rend="gatha1"> ‘‘Sussūsā sutavaddhanī, sutaṃ paññāya vaddhanaṃ;</p>

<p rend="gathalast">Paññāya atthaṃ jānāti, ñāto attho sukhāvaho.</p>

<p rend="hangnum" n="142"><hi rend="paranum">142</hi><hi rend="dot">.</hi></p>

<p rend="gatha1"> ‘‘Sevetha <pb ed="M" n="1.0333" /> pantāni senāsanāni, careyya saṃyojanavippamokkhaṃ;</p>

<p rend="gathalast">Sace ratiṃ nādhigaccheyya tattha, saṅghe vase rakkhitatto satīmā’’ti. –</p>

<p rend="unindented">Gāthādvayaṃ abhāsi.</p>

<p rend="bodytext">Tattha <hi rend="bold">sussūsā</hi>ti sotabbayuttassa sabbasutassa sotumicchā, garusannivāsopi. Diṭṭhadhammikādibhedañhi atthaṃ sotumicchantena kalyāṇamitte upasaṅkamitvā vattakaraṇena payirupāsitvā yadā te payirupāsanāya ārādhitacittā kañci upanisīditukāmā honti, atha ne upanisīditvā adhigatāya sotumicchāya ohitasotena sotabbaṃ hotīti garusannivāsopi sussūsāhetutāya ‘‘sussūsā’’ti vuccati. Sā panāyaṃ sussūsā saccapaṭiccasamuppādādipaṭisaṃyuttaṃ sutaṃ taṃsamaṅgino puggalassa vaḍḍheti brūhetīti <hi rend="bold">sutavaddhanī,</hi> bāhusaccakārīti attho. <hi rend="bold">Sutaṃ paññāya vaddhana</hi>nti yaṃ taṃ ‘‘sutadharo sutasannicayo’’ti (ma. ni. 1.339; a. ni. 4.22) ‘‘idhekaccassa bahukaṃ sutaṃ hoti suttaṃ geyyaṃ veyyākaraṇa’’nti (a. ni. 4.6) ca evamādinā nayena vuttaṃ bāhusaccaṃ, taṃ akusalappahānakusalādhigamanahetubhūtaṃ paññaṃ vaddhetīti sutaṃ paññāya vaddhanaṃ, vuttañhetaṃ bhagavatā –</p>

<p rend="indent">‘‘Sutāvudho kho, bhikkhave, ariyasāvako akusalaṃ pajahati, kusalaṃ bhāveti, sāvajjaṃ pajahati, anavajjaṃ bhāveti, suddhaṃ attānaṃ pariharatī’’ti (a. ni. 7.67).</p>

<p rend="bodytext"><hi rend="bold">Paññāya atthaṃ jānātī</hi>ti bahussuto sutamayañāṇe ṭhito taṃ paṭipattiṃ paṭipajjanto sutānusārena atthūpaparikkhāya dhammanijjhānena bhāvanāya ca lokiyalokuttarabhedaṃ diṭṭhadhammādivibhāgaṃ <pb ed="V" n="1.0285" /> dukkhādivibhāgañca atthaṃ yathābhūtaṃ pajānāti ca paṭivijjhati ca, tenāha bhagavā –</p>

<p rend="indent">‘‘Sutassa yathāpariyattassa atthamaññāya dhammamaññāya dhammānudhammappaṭipanno hotī’’ti (a. ni. 4.6).</p>

<p rend="indent">‘‘Dhatānaṃ <pb ed="M" n="1.0334" /> dhammānaṃ atthaṃ upaparikkhati, atthaṃ upaparikkhato dhammā nijjhānaṃ khamanti, dhammanijjhānakkhantiyā sati chando jāyati, chandajāto ussahati, ussahitvā tuleti, tulayitvā padahati, pahitatto samāno <pb ed="P" n="2.0020" /> kāyena ceva paramasaccaṃ sacchikaroti, paññāya ca naṃ ativijjha passatī’’ti (ma. ni. 2.432) ca.</p>

<p rend="bodytext"><hi rend="bold">Ñāto attho sukhāvaho</hi>ti yathāvutto diṭṭhadhammikādiattho ceva dukkhādiattho ca yāthāvato ñāto adhigato lokiyalokuttarabhedaṃ sukhaṃ āvahati nipphādetīti attho.</p>

<p rend="bodytext">Ṭhitāya bhāvanāpaññāya sutamatteneva na sijjhatīti tassā paṭipajjanavidhiṃ dassento <hi rend="bold">‘‘sevetha…pe…vippamokkha’’</hi>nti āha. Tattha <hi rend="bold">sevetha pantāni senāsanānī</hi>ti kāyavivekamāha. Tena saṃyojanappahānassa ca vakkhamānattā vivekārahasseva vivekavāsoti sīlasaṃvarādayo idha avuttasiddhā veditabbā. <hi rend="bold">Careyya saṃyojanavippamokkha</hi>nti yathā saṃyojanehi cittaṃ vippamuccati, tathā vipassanābhāvanaṃ maggabhāvanañca careyya paṭipajjeyyāti attho. <hi rend="bold">Sace ratiṃ nādhigaccheyya tatthā</hi>ti tesu pantasenāsanesu yathāladdhesu adhikusaladhammesu ca ratiṃ pubbenāparaṃ visesassa alābhato abhiratiṃ na labheyya, <hi rend="bold">saṅghe</hi> bhikkhusamūhe <hi rend="bold">rakkhitatto</hi> kammaṭṭhānaparigaṇhanato rakkhitacitto chasu dvāresu satiārakkhāya upaṭṭhapanena <hi rend="bold">satimā vaseyya</hi> vihareyya, evaṃ viharantassa ca api nāma saṃyojanavippamokkho bhaveyyāti adhippāyo.</p>

<p rend="centre">Mahācundattheragāthāvaṇṇanā niṭṭhitā.</p>

<p rend="subhead">2. Jotidāsattheragāthāvaṇṇanā</p>

<p rend="bodytext"><hi rend="bold">Ye kho te</hi>ti āyasmato jotidāsattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto sikhissa bhagavato kāle kulagehe nibbattitvā <pb ed="V" n="1.0286" /> viññutaṃ patto ekadivasaṃ satthāraṃ piṇḍāya gacchantaṃ disvā pasannacitto kāsumārikaphalaṃ adāsi. So tena puññakammena devamanussesu saṃsaranto imasmiṃ <pb ed="M" n="1.0335" /> buddhuppāde pādiyatthajanapade vibhavasampannassa brāhmaṇassa putto hutvā nibbatti, <hi rend="bold">jotidāso</hi>tissa nāmaṃ ahosi. So viññutaṃ patvā gharamāvasanto ekadivasaṃ mahākassapattheraṃ attano gāme piṇḍāya carantaṃ disvā pasannacitto bhojetvā therassa santike dhammaṃ sutvā attano gāmasamīpe pabbate mahantaṃ vihāraṃ kāretvā theraṃ tattha vāsetvā catūhi paccayehi upaṭṭhahanto therassa dhammadesanāya paṭiladdhasaṃvego pabbajitvā <pb ed="P" n="2.0021" /> vipassanāya kammaṃ karonto nacirasseva chaḷabhiñño ahosi. Tena vuttaṃ <hi rend="bold">apadāne</hi> (apa. thera 2.51.51-56) –</p>

<p rend="gatha1">‘‘Kaṇikāraṃva jotantaṃ, nisinnaṃ pabbatantare;</p>

<p rend="gathalast">Addasaṃ virajaṃ buddhaṃ, lokajeṭṭhaṃ narāsabhaṃ.</p>

<p rend="gatha1">‘‘Pasannacitto sumano, sire katvāna añjaliṃ;</p>

<p rend="gathalast">Kāsumārikamādāya, buddhaseṭṭhassadāsahaṃ.</p>

<p rend="gatha1">‘‘Ekatiṃse ito kappe, yaṃ phalaṃ adadiṃ tadā;</p>

<p rend="gathalast">Duggatiṃ nābhijānāmi, phaladānassidaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Chaḷabhiñño pana hutvā tīṇi piṭakāni uggahetvā visesato vinayapiṭake sukusalabhāvaṃ patvā dasavassiko parisupaṭṭhāko ca hutvā bahūhi bhikkhūhi saddhiṃ bhagavantaṃ vandituṃ sāvatthiṃ gacchanto antarāmagge addhānaparissamavinodanatthaṃ titthiyānaṃ ārāmaṃ pavisitvā ekamantaṃ nisinno ekaṃ pañcatapaṃ tapantaṃ brāhmaṇaṃ disvā, ‘‘kiṃ, brāhmaṇa, aññasmiṃ tapanīye aññaṃ tapatī’’ti āha. Taṃ sutvā brāhmaṇo kupito, ‘‘bho, muṇḍaka, kiṃ aññaṃ tapanīya’’nti āha. Thero tassa –</p>

<p rend="gatha1">‘‘Kopo ca issā paraheṭhanā ca, māno ca sārambhamado pamādo;</p>

<p rend="gathalast">Taṇhā avijjā bhavasaṅgatī ca, te tappanīyā na hi rūpakhandho’’ti. –</p>

<p rend="unindented">Gāthāya dhammaṃ desesi. Taṃ sutvā so brāhmaṇo tasmiṃ titthiyārāme sabbe aññatitthiyā ca therassa santike pabbajiṃsu. Thero tehi <pb ed="M" n="1.0336" /> saddhiṃ sāvatthiṃ gantvā bhagavantaṃ vanditvā katipāhaṃ tattha vasitvā attano jātibhūmiṃyeva gato dassanatthaṃ upagatesu ñātakesu nānāladdhike yaññasuddhike ovadanto –</p>

<p rend="hangnum" n="143"><hi rend="paranum">143</hi><hi rend="dot">.</hi></p>

<p rend="gatha1"> ‘‘Ye <pb ed="V" n="1.0287" /> kho te veṭhamissena, nānattena ca kammunā;</p>

<p rend="gatha2">Manusse uparundhanti, pharusūpakkamā janā;</p>

<p rend="gathalast">Tepi tattheva kīranti, na hi kammaṃ panassati.</p>

<p rend="hangnum" n="144"><hi rend="paranum">144</hi><hi rend="dot">.</hi></p>

<p rend="gatha1"> ‘‘Yaṃ karoti naro kammaṃ, kalyāṇaṃ yadi pāpakaṃ;</p>

<p rend="gathalast">Tassa tasseva dāyādo, yaṃ yaṃ kammaṃ pakubbatī’’ti. – gāthādvayaṃ abhāsi;</p>

<p rend="bodytext">Tattha <hi rend="bold">ye</hi>ti aniyamuddeso. <hi rend="bold">Te</hi>ti aniyamato eva paṭiniddeso. Padadvayassāpi ‘‘janā’’ti iminā sambandho. <hi rend="bold">Kho</hi>ti nipātamattaṃ. <hi rend="bold">Veṭhamissenā</hi>ti varattakhaṇḍādinā sīsādīsu veṭhadānena. ‘‘Vedhamissenā’’tipi pāḷi, so evattho. <hi rend="bold">Nānattena ca kammunā</hi>ti hananaghātanahatthapādādicchedanena khuddakaseḷadānādinā <pb ed="P" n="2.0022" /> ca nānāvidhena parūpaghātakammena. <hi rend="bold">Manusse</hi>ti nidassanamattaṃ, tasmā ye keci satteti adhippāyo. <hi rend="bold">Uparundhantī</hi>ti vibādhenti. <hi rend="bold">Pharusūpakkamā</hi>ti dāruṇapayogā, kurūrakammantāti attho. <hi rend="bold">Janā</hi>ti sattā. <hi rend="bold">Tepi tattheva kīrantī</hi>ti te vuttappakārā puggalā yāhi kammakāraṇāhi aññe bādhiṃsu. <hi rend="bold">Tattheva</hi> tāsuyeva kāraṇāsu sayampi kīranti pakkhipīyanti, tathārūpaṃyeva dukkhaṃ anubhavantīti attho. ‘‘Tatheva kīrantī’’ti ca pāṭho, yathā sayaṃ aññesaṃ dukkhaṃ akaṃsu, tatheva aññehi karīyanti, dukkhaṃ pāpīyantīti attho, kasmā? <hi rend="bold">Na hi kammaṃ panassati</hi> kammañhi ekantaṃ upacitaṃ vipākaṃ adatvā na vigacchati, avasesapaccayasamavāye vipaccatevāti adhippāyo.</p>

<p rend="bodytext">Idāni ‘‘na hi kammaṃ panassatī’’ti saṅkhepato vuttamatthaṃ vibhajitvā sattānaṃ kammassakataṃ vibhāvetuṃ <hi rend="bold">‘‘yaṃ karotī’’</hi>ti gāthaṃ abhāsi. Tassattho <hi rend="bold">yaṃ kammaṃ kalyāṇaṃ</hi> kusalaṃ, <hi rend="bold">yadi</hi> vā <hi rend="bold">pāpakaṃ</hi> akusalaṃ satto <pb ed="M" n="1.0337" /><hi rend="bold">karoti,</hi> karonto ca tattha <hi rend="bold">yaṃ kammaṃ</hi> yathā phaladānasamatthaṃ hoti, tathā <hi rend="bold">pakubbati</hi> upacinoti. <hi rend="bold">Tassa tasseva dāyādo</hi>ti tassa tasseva kammaphalassa gaṇhanato tena tena kammena dātabbavipākassa bhāgī hotīti attho. Tenāha bhagavā – ‘‘kammassakā, māṇava, sattā kammadāyādā’’tiādi (ma. ni. 3.289). Imā gāthā sutvā therassa ñātakā kammassakatāyaṃ patiṭṭhahiṃsūti.</p>

<p rend="centre">Jotidāsattheragāthāvaṇṇanā niṭṭhitā.</p>

<p rend="subhead">3. Heraññakānittheragāthāvaṇṇanā</p>

<p rend="bodytext"><hi rend="bold">Accayanti</hi><pb ed="V" n="1.0288" /><hi rend="bold">ahorattā</hi>ti āyasmato heraññakānittherassa gāthā. Kā uppatti? Ayaṃ kira padumuttarassa bhagavato kāle haṃsavatīnagare kulagehe nibbattitvā viññutaṃ patto paresaṃ bhatako hutvā jīvanto ekadivasaṃ sujātassa nāma satthusāvakassa paṃsukūlaṃ pariyesantassa upaḍḍhadussaṃ pariccaji. So tena puññakammena tāvatiṃsesu nibbattitvā aparāparaṃ devamanussesu saṃsaranto imasmiṃ buddhuppāde kosalarañño gāmabhojakassa coravosāsakassa putto hutvā <pb ed="P" n="2.0023" /> nibbatti, <hi rend="bold">heraññakānī</hi>tissa nāmaṃ ahosi. So vayappatto pitu accayena raññā tasmiṃyeva gāmabhojakaṭṭhāne ṭhapito jetavanapaṭiggahaṇe buddhānubhāvaṃ disvā paṭiladdhasaddho attano kaniṭṭhassa taṃ ṭhānantaraṃ dāpetvā rājānaṃ āpucchitvā pabbajitvā vipassanaṃ paṭṭhapetvā nacirasseva arahattaṃ pāpuṇi. Tena vuttaṃ <hi rend="bold">apadāne</hi> (apa. thera 2.50.31-40) –</p>

<p rend="gatha1">‘‘Padumuttarabhagavato, sujāto nāma sāvako;</p>

<p rend="gathalast">Paṃsukūlaṃ gavesanto, saṅkāre carate tadā.</p>

<p rend="gatha1">‘‘Nagare haṃsavatiyā, paresaṃ bhatako ahaṃ;</p>

<p rend="gathalast">Upaḍḍhadussaṃ datvāna, sirasā abhivādayiṃ.</p>

<p rend="gatha1">‘‘Tena kammena sukatena, cetanāpaṇidhīhi ca;</p>

<p rend="gathalast">Jahitvā mānusaṃ dehaṃ, tāvatiṃsamagacchahaṃ.</p>

<p rend="gatha1">‘‘Tettiṃsakkhattuṃ <pb ed="M" n="1.0338" /> devindo, devarajjamakārayiṃ;</p>

<p rend="gathalast">Sattasattatikkhattuñca, cakkavattī ahosahaṃ.</p>

<p rend="gatha1">‘‘Padesarajjaṃ vipulaṃ, gaṇanāto asaṅkhiyaṃ;</p>

<p rend="gathalast">Upaḍḍhadussadānena, modāmi akutobhayo.</p>

<p rend="gatha1">‘‘Icchamāno cahaṃ ajja, sakānanaṃ sapabbataṃ;</p>

<p rend="gathalast">Khomadussehi chādeyyaṃ, aḍḍhadussassidaṃ phalaṃ.</p>

<p rend="gatha1">‘‘Satasahassito kappe, yaṃ dānamadadiṃ tadā;</p>

<p rend="gathalast">Duggatiṃ nābhijānāmi, aḍḍhadussassidaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Arahattaṃ pana patvā attano kaniṭṭhabhātaraṃ tato kammato nivattetukāmo tasmiṃyeva kamme abhirataṃ disvā taṃ codento –</p>

<p rend="hangnum" n="145"><hi rend="paranum">145</hi><hi rend="dot">.</hi></p>

<p rend="gatha1"> ‘‘Accayanti <pb ed="V" n="1.0289" /> ahorattā, jīvitaṃ uparujjhati;</p>

<p rend="gathalast">Āyu khīyati maccānaṃ, kunnadīnaṃva odakaṃ.</p>

<p rend="hangnum" n="146"><hi rend="paranum">146</hi><hi rend="dot">.</hi></p>

<p rend="gatha1"> ‘‘Atha pāpāni kammāni, karaṃ bālo na bujjhati;</p>

<p rend="gathalast">Pacchāssa kaṭukaṃ hoti, vipāko hissa pāpako’’ti. –</p>

<p rend="unindented">Gāthādvayaṃ abhāsi.</p>

<p rend="bodytext">Tattha <hi rend="bold">accayantī</hi>ti atikkamanti, lahuṃ lahuṃ apagacchantīti attho. <hi rend="bold">Ahorattā</hi>ti rattindivā. <hi rend="bold">Jīvitaṃ uparujjhatī</hi>ti jīvitindriyañca khaṇikanirodhavasena nirujjhati. Vuttañhi ‘‘khaṇe khaṇe, tvaṃ bhikkhu, jāyasi ca jiyyasi ca miyyasi ca cavasi ca upapajjasi cā’’ti. <hi rend="bold">Āyu khīyati maccāna</hi>nti maritabbasabhāvattā <hi rend="bold">maccā</hi>ti laddhanāmānaṃ imesaṃ sattānaṃ <hi rend="bold">āyu</hi> ‘‘yo ciraṃ jīvati, so vassasataṃ appaṃ vā bhiyyo’’ti (dī. ni. 2.91; saṃ. ni. 2.143; a. ni. 7.74) evaṃ paricchinnakālaparamāyu <hi rend="bold">khīyati</hi> khayañca sambhedañca gacchati, yathā kiṃ? <hi rend="bold">Kunnadīnaṃva odakaṃ</hi> yathā nāma kunnadīnaṃ pabbateyyānaṃ khuddakanadīnaṃ udakaṃ ciraṃ na tiṭṭhati, lahutaraṃ khīyati, āgatamattaṃyeva vigacchati, evaṃ sattānaṃ āyu lahutaraṃ khīyati khayaṃ gacchati. Ettha ca udakameva ‘‘odaka’’nti vuttaṃ, yathā manoyeva mānasanti.</p>

<p rend="bodytext"><hi rend="bold">Atha</hi><pb ed="M" n="1.0339" /><hi rend="bold">pāpāni kammāni, karaṃ bālo na bujjhatī</hi>ti evaṃ saṃsāre aniccepi samāne bālo lobhavasena vā kodhavasena vā pāpāni kammāni karoti, karontopi na bujjhati, pāpaṃ karonto ca ‘‘pāpaṃ karomī’’ti abujjhanako nāma natthi, ‘‘imassa kammassa evarūpo dukkho vipāko’’ti pana ajānanato ‘‘na bujjhatī’’ti vuttaṃ. <hi rend="bold">Pacchāssa kaṭukaṃ hotī</hi>ti yadipi pāpassa kammassa āyūhanakkhaṇe ‘‘imassa kammassa evarūpo vipāko’’ti na bujjhati, tato pacchā pana nirayādīsu nibbattassa <pb ed="P" n="2.0024" /> assa bālassa kaṭukaṃ aniṭṭhaṃ dukkhameva hoti. <hi rend="bold">Vipāko hissa pāpako</hi> yasmā assa pāpakammassa nāma vipāko pāpako nihīno aniṭṭho evāti. Imaṃ pana ovādaṃ sutvā therassa kaniṭṭhabhātā rājānaṃ āpucchitvā pabbajitvā nacirasseva sadatthaṃ nipphādesi.</p>

<p rend="centre">Heraññakānittheragāthāvaṇṇanā niṭṭhitā.</p>

<p rend="subhead">4. Somamittattheragāthāvaṇṇanā</p>

<p rend="bodytext"><hi rend="bold">Parittaṃ</hi><pb ed="V" n="1.0290" /><hi rend="bold">dāru</hi>nti āyasmato somamittattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto sikhissa bhagavato kāle kulagehe nibbattitvā viññutaṃ patto buddhaguṇe sutvā pasannamānaso ekadivasaṃ kiṃsukarukkhaṃ pupphitaṃ disvā pupphāni gahetvā satthāraṃ uddissa ākāse khipitvā pūjesi. So tena puññakammena devamanussesu saṃsaranto imasmiṃ buddhuppāde bārāṇasiyaṃ brāhmaṇakule nibbattitvā <hi rend="bold">somamitto</hi>ti laddhanāmo tiṇṇaṃ vedānaṃ pāragū hutvā vimalena nāma therena kataparicayattā abhiṇhaṃ tassa santikaṃ gacchanto dhammaṃ sutvā sāsane laddhappasādo pabbajitvā laddhūpasampado vattapaṭivattaṃ pūrento vicarati. Vimalatthero pana kusīto middhabahulo rattindivaṃ vītināmeti. Somamitto ‘‘kusītaṃ nāma nissāya ko guṇo’’ti taṃ pahāya mahākassapattheraṃ upasaṅkamitvā tassa ovāde ṭhatvā vipassanaṃ paṭṭhapetvā nacirasseva arahatte patiṭṭhāsi. Tena vuttaṃ <hi rend="bold">apadāne</hi> (apa. thera 2.50.25-30) –</p>

<p rend="gatha1">‘‘Kiṃsukaṃ <pb ed="M" n="1.0340" /> pupphitaṃ disvā, paggahetvāna añjaliṃ;</p>

<p rend="gathalast">Buddhaseṭṭhaṃ saritvāna, ākāse abhipūjayiṃ.</p>

<p rend="gatha1">‘‘Tena kammena sukatena, cetanāpaṇidhīhi ca;</p>

<p rend="gathalast">Jahitvā mānusaṃ dehaṃ, tāvatiṃsamagacchahaṃ.</p>

<p rend="gatha1">‘‘Ekatiṃse ito kappe, yaṃ kammamakariṃ tadā;</p>

<p rend="gathalast">Duggatiṃ nābhijānāmi, buddhapūjāyidaṃ phalaṃ.</p>

<p rend="gatha1">‘‘Kilesā jhāpitā mayhaṃ, bhavā sabbe samūhatā;</p>

<p rend="gathalast">Nāgova bandhanaṃ chetvā, viharāmi anāsavo.</p>

<p rend="gatha1">‘‘Svāgataṃ vata me āsi, mama buddhassa santike;</p>

<p rend="gathalast">Tisso vijjā anuppattā, kataṃ buddhassa sāsana’’nti.</p>

<p rend="bodytext">Arahattaṃ pana patvā vimalattheraṃ ovādena tajjento –</p>

<p rend="hangnum" n="147"><hi rend="paranum">147</hi><hi rend="dot">.</hi></p>

<p rend="gatha1"> ‘‘Parittaṃ dārumāruyha, yathā sīde mahaṇṇave;</p>

<p rend="gatha2">Evaṃ kusītamāgamma, sādhujīvīpi sīdati;</p>

<p rend="gathalast">Tasmā taṃ parivajjeyya, kusītaṃ hīnavīriyaṃ.</p>

<p rend="hangnum" n="148"><hi rend="paranum">148</hi><hi rend="dot">.</hi></p>

<p rend="gatha1"> ‘‘Pavivittehi ariyehi, pahitattehi jhāyibhi;</p>

<p rend="gathalast">Niccaṃ āraddhavīriyehi, paṇḍitehi sahāvase’’ti. – gāthādvayaṃ abhāsi;</p>

<p rend="bodytext">Tattha <pb ed="V" n="1.0291" /><hi rend="bold">parittaṃ dārumāruyha, yathā sīde mahaṇṇave</hi>ti pesalopi kulaputto kusītaṃ alasapuggalaṃ nissāya sīdati saṃsāre patati, na tassa pāraṃ nibbānaṃ gacchati. Yasmā <pb ed="P" n="2.0025" /> etadevaṃ, <hi rend="bold">tasmā taṃ</hi> adhikusaladhammavasena sīsaṃ anukkhipitvā kucchitaṃ sīdanato <hi rend="bold">kusītaṃ</hi> vīriyārambhābhāvato <hi rend="bold">hīnavīriyaṃ</hi> puggalaṃ sabbathā vajjeyya, na tassa diṭṭhānugatiṃ āpajjeyyāti attho.</p>

<p rend="bodytext">Evaṃ puggalādhiṭṭhānāya gāthāya kosajje ādīnavaṃ dassetvā idāni vīriyārambhe ānisaṃse dassetuṃ <hi rend="bold">‘‘pavivittehī’’</hi>tiādi vuttaṃ. Tassattho <pb ed="M" n="1.0341" /> – ye pana kāyavivekasambhavena <hi rend="bold">pavivittā,</hi> tato eva kilesehi ārakattā <hi rend="bold">ariyā,</hi> nibbānaṃ patipesitattatāya <hi rend="bold">pahitattā</hi> ārammaṇūpanijjhānavasena lakkhaṇūpanijjhānavasena ca <hi rend="bold">jhāyino,</hi> sabbakālaṃ paggahitavīriyatāya <hi rend="bold">āraddhavīriyā,</hi> lokiyalokuttarabhedāya paññāya samannāgatattā <hi rend="bold">paṇḍitā,</hi> tehiyeva <hi rend="bold">saha</hi> āvaseyya sadatthaṃ nipphādetukāmo saṃvaseyyāti. Taṃ sutvā vimalatthero saṃviggamānaso vipassanaṃ paṭṭhapetvā sadatthaṃ ārādhesi. Svāyamattho parato āgamissati.</p>

<p rend="centre">Somamittattheragāthāvaṇṇanā niṭṭhitā.</p>

<p rend="subhead">5. Sabbamittattheragāthāvaṇṇanā</p>

<p rend="bodytext"><hi rend="bold">Jano janamhi sambaddho</hi>ti āyasmato sabbamittattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto ito dvānavute kappe tissassa bhagavato kāle nesādakule nibbattitvā vanacāriko hutvā vane mige vadhitvā maṃsaṃ khādanto jīvati. Athassa bhagavā anuggaṇhanatthaṃ vasanaṭṭhānasamīpe tīṇi padacetiyāni dassetvā pakkāmi. So atītakāle sammāsambuddhesu kataparicayattā cakkaṅkitāni disvā pasannamānaso koraṇḍapupphehi pūjaṃ katvā tena puññakammena tāvatiṃsabhavane nibbattitvā aparāparaṃ sugatīsuyeva saṃsaranto imasmiṃ buddhuppāde sāvatthinagare brāhmaṇakule nibbatti, <hi rend="bold">sabbamitto</hi>tissa nāmaṃ ahosi. So viññutaṃ patto jetavanapaṭiggahaṇe buddhānubhāvaṃ disvā paṭiladdhasaddho pabbajitvā kammaṭṭhānaṃ gahetvā araññe viharanto vassaṃ upagantvā vuṭṭhavasso bhagavantaṃ vandituṃ sāvatthiṃ gacchanto antarāmagge māgavikehi oḍḍite pāse migapotakaṃ baddhaṃ addasa. Mātā panassa migī pāsaṃ appaviṭṭhāpi puttasinehena dūraṃ na gacchati, maraṇabhayena pāsasamīpampi na upagacchati migapotako ca bhīto ito cito ca parivattento karuṇaṃ vilapati, taṃ disvā thero <pb ed="V" n="1.0292" />, ‘‘aho sattānaṃ snehahetukaṃ dukkha’’nti gacchanto tato paraṃ sambahule core ekaṃ <pb ed="M" n="1.0342" /> purisaṃ jīvagāhaṃ gahetvā <pb ed="P" n="2.0026" /> palālaveṇiyā sarīraṃ veṭhetvā jhāpente, tañca mahāviravaṃ viravantaṃ disvā tadubhayaṃ nissāya sañjātasaṃvego tesaṃ corānaṃ suṇantānaṃyeva –</p>

<p rend="hangnum" n="149"><hi rend="paranum">149</hi><hi rend="dot">.</hi></p>

<p rend="gatha1"> ‘‘Jano janamhi sambaddho, janamevassito jano;</p>

<p rend="gathalast">Jano janena heṭhīyati, heṭheti ca jano janaṃ.</p>

<p rend="hangnum" n="150"><hi rend="paranum">150</hi><hi rend="dot">.</hi></p>

<p rend="gatha1"> ‘‘Ko hi tassa janenattho, janena janitena vā;</p>

<p rend="gathalast">Janaṃ ohāya gacchaṃ taṃ, heṭhayitvā bahuṃ jana’’nti. – gāthādvayaṃ abhāsi;</p>

<p rend="bodytext">Tattha <hi rend="bold">jano</hi>ti andhabālajano. <hi rend="bold">Janamhī</hi>ti aññe jane. <hi rend="bold">Sambaddho</hi>ti taṇhābandhanena baddho. ‘‘Ayaṃ me putto, mātā’’tiādinā paṭibaddho. Ayameva vā pāṭho, ‘‘ime maṃ posenti, ahaṃ ime nissāya jīvāmī’’ti paṭibaddhacittoti attho. <hi rend="bold">Janamevassito jano</hi>ti ‘‘ayaṃ me putto, dhītā’’tiādinā aññameva janaṃ añño jano assito taṇhāya allīno pariggayha ṭhito. <hi rend="bold">Jano janena heṭhīyati, heṭheti ca jano jana</hi>nti kammassakatāya yathābhūtāvabodhassa ca abhāvato ajjhupekkhanaṃ akatvā lobhavasena yathā jano janaṃ assito, evaṃ dosavasena jano janena heṭhīyati vibādhīyati. ‘‘Tayidaṃ mayhaṃva upari heṭhanaphalavasena paripatissatī’’ti ajānanto heṭheti ca jano janaṃ.</p>

<p rend="bodytext"><hi rend="bold">Ko hi tassa janenattho</hi>ti tassa aññajanassa aññena janena taṇhāvasena assitena dosavasena heṭhitena vā ko attho. <hi rend="bold">Janena janitena vā</hi>ti mātāpitā hutvā tena aññena janena janitena vā ko attho. <hi rend="bold">Janaṃ ohāya gacchaṃ taṃ, heṭhayitvā bahuṃ jana</hi>nti yasmā saṃsāre carato janassa ayamevānurūpā paṭipatti, tasmā taṃ janaṃ, tassa ca bādhikā yā sā taṇhā ca, yo ca so doso eva bahuṃ janaṃ bādhayitvā ṭhito, tañca ohāya sabbaso pahāya pariccajitvā <pb ed="M" n="1.0343" /> gacchaṃ, tehi anupaddutaṃ ṭhānaṃ gaccheyyaṃ pāpuṇeyyanti attho. Evaṃ <pb ed="P" n="2.0027" /> pana vatvā thero tāvadeva vipassanaṃ ussukkāpetvā arahattamapāpuṇi. Tena vuttaṃ <hi rend="bold">apadāne</hi> (apa. thera 2.50.15-24) –</p>

<p rend="gatha1">‘‘Vanakammiko pure āsiṃ, pitumātumatenahaṃ;</p>

<p rend="gathalast">Pasumārena jīvāmi, kusalaṃ me na vijjati.</p>

<p rend="gatha1">‘‘Mama <pb ed="V" n="1.0293" /> āsayasāmantā, tisso lokagganāyako;</p>

<p rend="gathalast">Padāni tīṇi dassesi, anukampāya cakkhumā.</p>

<p rend="gatha1">‘‘Akkante ca pade disvā, tissanāmassa satthuno;</p>

<p rend="gathalast">Haṭṭho haṭṭhena cittena, pade cittaṃ pasādayiṃ.</p>

<p rend="gatha1">‘‘Koraṇḍaṃ pupphitaṃ disvā, pādapaṃ dharaṇīruhaṃ;</p>

<p rend="gathalast">Sakosakaṃ gahetvāna, padaseṭṭhamapūjayiṃ.</p>

<p rend="gatha1">‘‘Tena kammena sukatena, cetanāpaṇidhīhi ca;</p>

<p rend="gathalast">Jahitvā mānusaṃ dehaṃ, tāvatiṃsamagacchahaṃ.</p>

<p rend="gatha1">‘‘Yaṃ yaṃ yonupapajjāmi, devattaṃ atha mānusaṃ;</p>

<p rend="gathalast">Koraṇḍakachavi homi, suppabhāso bhavāmahaṃ.</p>

<p rend="gatha1">‘‘Dvenavute ito kappe, yaṃ kammamakariṃ tadā;</p>

<p rend="gathalast">Duggatiṃ nābhijānāmi, padapūjāyidaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Te pana corā therassa santike dhammaṃ sutvā saṃvegajātā pabbajitvā dhammānudhammaṃ paṭipajjiṃsūti.</p>

<p rend="centre">Sabbamittattheragāthāvaṇṇanā niṭṭhitā.</p>

<p rend="subhead">6. Mahākāḷattheragāthāvaṇṇanā</p>

<p rend="bodytext"><hi rend="bold">Kāḷī</hi><pb ed="M" n="1.0344" /><hi rend="bold">itthī</hi>ti āyasmato mahākāḷattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto ito ekanavute kappe kulagehe nibbattitvā viññutaṃ patto kenacideva karaṇīyena araññaṃ gato tattha aññatarassa rukkhassa sākhāya olambamānaṃ paṃsukūlacīvaraṃ disvā ‘‘ariyaddhajo olambatī’’ti pasannacitto kiṅkaṇipupphāni gahetvā paṃsukūlaṃ pūjesi. So tena puññakammena devamanussesu saṃsaranto imasmiṃ buddhuppāde setabyanagare satthavāhakule nibbattitvā <hi rend="bold">mahākāḷo</hi>ti laddhanāmo viññutaṃ patvā gharāvāsaṃ vasanto pañcahi sakaṭasatehi bhaṇḍaṃ gahetvā vāṇijjavasena sāvatthiṃ gato ekamantaṃ sakaṭasatthaṃ nivesetvā addhānaparissamaṃ vinodetvā attano parisāya saddhiṃ nisinno sāyanhasamayaṃ gandhamālādihatthe upāsake jetavanaṃ gacchante disvā sayampi tehi saddhiṃ vihāraṃ gantvā satthu santike dhammaṃ sutvā paṭiladdhasaddho pabbajitvā sosānikaṅgaṃ adhiṭṭhāya susāne vasati. Athekadivasaṃ <hi rend="bold">kāḷī</hi> nāma ekā itthī chavaḍāhikā therassa kammaṭṭhānatthāya aciramatasarīraṃ ubho satthī <pb ed="V" n="1.0294" /> bhinditvā ubho ca bāhū bhinditvā sīsañca dadhithālakaṃ viya bhinditvā sabbaṃ aṅgapaccaṅgaṃ sambandhameva katvā therassa oloketuṃ yogyaṭṭhāne ṭhapetvā ekamantaṃ nisīdi. Thero taṃ disvā attānaṃ ovadanto –</p>

<p rend="hangnum" n="151"><hi rend="paranum">151</hi><hi rend="dot">.</hi></p>

<p rend="gatha1"> ‘‘Kāḷī itthī brahatī dhaṅkarūpā, satthiñca bhetvā aparañca satthiṃ;</p>

<p rend="gatha2">Bāhañca bhetvā aparañca bāhaṃ, sīsañca bhetvā dadhithālakaṃva;</p>

<p rend="gathalast">Esā nisinnā abhisandahitvā.</p>

<p rend="hangnum" n="152"><hi rend="paranum">152</hi><hi rend="dot">.</hi></p>

<p rend="gatha1"> ‘‘Yo <pb ed="M" n="1.0345" /><pb ed="P" n="2.0028" /> ve avidvā upadhiṃ karoti, punappunaṃ dukkhamupeti mando;</p>

<p rend="gathalast">Tasmā pajānaṃ upadhiṃ na kayirā, māhaṃ puna bhinnasiro sayissa’’nti. –</p>

<p rend="unindented">Gāthādvayaṃ abhāsi.</p>

<p rend="bodytext">Tattha <hi rend="bold">kāḷī</hi>ti tassā nāmaṃ, kāḷavaṇṇattā vā evaṃ vuttaṃ. <hi rend="bold">Brahatī</hi>ti mahāsarīrā ārohapariṇāhavatī. <hi rend="bold">Dhaṅkarūpā</hi>ti kāḷavaṇṇattā eva kākasadisarūpā. <hi rend="bold">Satthiñca bhetvā</hi>ti matasarīrassa satthiṃ jaṇṇubhedanena bhañjitvā. <hi rend="bold">Aparañca satthi</hi>nti itarañca satthiṃ bhañjitvā. <hi rend="bold">Bāhañca bhetvā</hi>ti bāhaṭṭhiñca aggabāhaṭṭhāneyeva bhañjitvā. <hi rend="bold">Sīsañca bhetvā dadhithālakaṃvā</hi>ti matasarīrassa sīsaṃ bhinditvā bhinnattā eva leḍḍudaṇḍādīhi paggharantaṃ dadhithālakaṃ viya, paggharantaṃ matthaluṅgaṃ katvāti attho. <hi rend="bold">Esā nisinnā abhisandahitvā</hi>ti chinnabhinnāvayavaṃ matasarīraṃ te avayave yathāṭhāneyeva ṭhapanena sandahitvā sahitaṃ katvā maṃsāpaṇaṃ pasārentī viya esā nisinnā.</p>

<p rend="bodytext"><hi rend="bold">Yo ve avidvā upadhiṃ karotī</hi>ti yo imāya upaṭṭhāpitaṃ kammaṭṭhānaṃ disvāpi avidvā akusalo kammaṭṭhānaṃ chaḍḍetvā ayonisomanasikārena kilesūpadhiṃ uppādeti, so <hi rend="bold">mando</hi> mandapañño saṃsārassa anativattanato <hi rend="bold">punappunaṃ</hi> aparāparaṃ nirayādīsu <hi rend="bold">dukkhaṃ upeti</hi>. <hi rend="bold">Tasmā pajānaṃ upadhiṃ na kayirā</hi>ti <hi rend="bold">tasmā</hi>ti yasmā cetadevaṃ, tasmā. <hi rend="bold">Pajānaṃ upadhi</hi>nti ‘‘idha yaṃ dukkhaṃ sambhotī’’ti pajānanto yoniso manasikaronto kilesūpadhiṃ na kayirā na uppādeyya. Kasmā? <hi rend="bold">Māhaṃ puna bhinnasiro sayissa</hi>nti yathayidaṃ matasarīraṃ bhinnasarīraṃ sayati, evaṃ kilesūpadhīhi saṃsāre punappunaṃ uppattiyā kaṭasivaḍḍhako hutvā bhinnasiro ahaṃ mā sayissanti. Evaṃ vadanto eva thero vipassanaṃ ussukkāpetvā arahattaṃ pāpuṇi. Tena vuttaṃ <hi rend="bold">apadāne</hi> (apa. thera 2.50.8-14) –</p>

<p rend="gatha1">‘‘Himavantassāvidūre <pb ed="M" n="1.0346" /><pb ed="V" n="1.0295" />, udaṅgaṇo nāma pabbato;</p>

<p rend="gathalast">Tatthaddasaṃ paṃsukūlaṃ, dumaggamhi vilambitaṃ.</p>

<p rend="gatha1">‘‘Tīṇi kiṅkaṇipupphāni, ocinitvānahaṃ tadā;</p>

<p rend="gathalast">Haṭṭho haṭṭhena cittena, paṃsukūlamapūjayiṃ.</p>

<p rend="gatha1">‘‘Tena kammena sukatena, cetanāpaṇidhīhi ca;</p>

<p rend="gathalast">Jahitvā mānusaṃ dehaṃ, tāvatiṃsamagacchahaṃ.</p>

<p rend="gatha1">‘‘Ekanavutito kappe, yaṃ kammamakariṃ tadā;</p>

<p rend="gathalast">Duggatiṃ nābhijānāmi, pūjitvā arahaddhajaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="centre">Mahākāḷattheragāthāvaṇṇanā niṭṭhitā.</p>

<p rend="subhead">7. Tissattheragāthāvaṇṇanā</p>

<p rend="bodytext"><hi rend="bold">Bahū</hi><pb ed="P" n="2.0029" /><hi rend="bold">sapatte labhatī</hi>ti āyasmato tissattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ puññaṃ upacinanto piyadassissa bhagavato kāle brāhmaṇakule nibbattitvā viññutaṃ patto sippesu nipphattiṃ gantvā kāmesu ādīnavaṃ disvā gharāvāsaṃ pahāya tāpasapabbajjaṃ pabbajitvā araññāyatane sālavane assamaṃ kāretvā vasati. Bhagavā tassa anuggaṇhanatthaṃ assamassa avidūre sālavane nirodhaṃ samāpajjitvā nisīdi. So assamato nikkhamitvā phalāphalatthāya gacchanto bhagavantaṃ disvā pasannamānaso cattāro daṇḍe ṭhapetvā bhagavato upari pupphitāhi sālasākhāhi sākhāmaṇḍapaṃ katvā sattāhaṃ navanavehi sālapupphehi bhagavantaṃ pūjento aṭṭhāsi buddhārammaṇaṃ pītiṃ avijahanto. Satthā sattāhassa accayena nirodhato vuṭṭhahitvā bhikkhusaṅghaṃ cintesi. Tāvadeva satasahassamattā khīṇāsavā satthāraṃ parivāresuṃ. Bhagavā tassa bhāviniṃ sampattiṃ vibhāvento anumodanaṃ vatvā pakkāmi. So tena puññakammena devaloke nibbattitvā aparāparaṃ sugatīsuyeva saṃsaranto imasmiṃ buddhuppāde <pb ed="M" n="1.0347" /> rājagahe brāhmaṇakule nibbattitvā <hi rend="bold">tisso</hi>ti laddhanāmo vayappatto tiṇṇaṃ vedānaṃ pāragū hutvā pañcamattāni māṇavakasatāni mante vācento lābhaggayasaggappatto hutvā satthu rājagahagamane buddhānubhāvaṃ disvā paṭiladdhasaddho pabbajitvā vipassanaṃ paṭṭhapetvā nacirasseva arahattaṃ pāpuṇi. Tena vuttaṃ <hi rend="bold">apadāne</hi> (apa. thera 2.49.190-220) –</p>

<p rend="gatha1">‘‘Ajjhogāhetvā <pb ed="V" n="1.0296" /> sālavanaṃ, sukato assamo mama;</p>

<p rend="gathalast">Sālapupphehi sañchanno, vasāmi vipine tadā.</p>

<p rend="gatha1">‘‘Piyadassī ca bhagavā, sayambhū aggapuggalo;</p>

<p rend="gathalast">Vivekakāmo sambuddho, sālavanamupāgami.</p>

<p rend="gatha1">‘‘Assamā abhinikkhamma, pavanaṃ agamāsahaṃ;</p>

<p rend="gathalast">Mūlaphalaṃ gavesanto, āhiṇḍāmi vane tadā.</p>

<p rend="gatha1">‘‘Tatthaddasāsiṃ sambuddhaṃ, piyadassiṃ mahāyasaṃ;</p>

<p rend="gathalast">Sunisinnaṃ samāpannaṃ, virocantaṃ mahāvane.</p>

<p rend="gatha1">‘‘Catudaṇḍe ṭhapetvāna, buddhassa uparī ahaṃ;</p>

<p rend="gathalast">Maṇḍapaṃ sukataṃ katvā, sālapupphehi chādayiṃ.</p>

<p rend="gatha1">‘‘Sattāhaṃ dhārayitvāna, maṇḍapaṃ sālachāditaṃ;</p>

<p rend="gathalast">Tattha cittaṃ pasādetvā, buddhaseṭṭhamavandahaṃ.</p>

<p rend="gatha1">‘‘Bhagavā tamhi samaye, vuṭṭhahitvā samādhito;</p>

<p rend="gathalast">Yugamattaṃ pekkhamāno, nisīdi purisuttamo.</p>

<p rend="gatha1">‘‘Sāvako varuṇo nāma, piyadassissa satthuno;</p>

<p rend="gathalast">Vasīsatasahassehi, upagacchi vināyakaṃ.</p>

<p rend="gatha1">‘‘Piyadassī ca bhagavā, lokajeṭṭho narāsabho;</p>

<p rend="gathalast">Bhikkhusaṅghe nisīditvāna, sitaṃ pātukarī jino.</p>

<p rend="gatha1">‘‘Anuruddho upaṭṭhāko, piyadassissa satthuno;</p>

<p rend="gathalast">Ekaṃsaṃ cīvaraṃ katvā, apucchittha mahāmuniṃ.</p>

<p rend="gatha1">‘‘Ko nu kho bhagavā hetu, sitakammassa satthuno;</p>

<p rend="gathalast">Kāraṇe vijjamānamhi, satthā pātukare sitaṃ.</p>

<p rend="gatha1">‘‘Sattāhaṃ <pb ed="M" n="1.0348" /> sālacchadanaṃ, yo me dhāresi māṇavo;</p>

<p rend="gathalast">Tassa kammaṃ saritvāna, sitaṃ pātukariṃ ahaṃ.</p>

<p rend="gatha1">‘‘Anokāsaṃ na passāmi, yattha puññaṃ vipaccati;</p>

<p rend="gathalast">Devaloke manusse vā, okāsova na sammati.</p>

<p rend="gatha1">‘‘Devaloke vasantassa, puññakammasamaṅgino;</p>

<p rend="gathalast">Yāvatā parisā tassa, sālacchannā bhavissati.</p>

<p rend="gatha1">‘‘Tattha dibbehi naccehi, gītehi vāditehi ca;</p>

<p rend="gathalast">Ramissati sadā santo, puññakammasamāhito.</p>

<p rend="gatha1">‘‘Yāvatā parisā tassa, gandhagandhī bhavissati;</p>

<p rend="gathalast">Sālassa pupphavasso ca, pavassissati tāvade.</p>

<p rend="gatha1">‘‘Tato <pb ed="V" n="1.0297" /> cutoyaṃ manujo, mānusaṃ āgamissati;</p>

<p rend="gathalast">Idhāpi sālacchadanaṃ, sabbakālaṃ dharissati.</p>

<p rend="gatha1">‘‘Idha naccañca gītañca, sammatāḷasamāhitaṃ;</p>

<p rend="gathalast">Parivāressanti maṃ niccaṃ, buddhapūjāyidaṃ phalaṃ.</p>

<p rend="gatha1">‘‘Uggacchante ca sūriye, sālavassaṃ pavassati;</p>

<p rend="gathalast">Puññakammena saṃyuttaṃ, vassate sabbakālikaṃ.</p>

<p rend="gatha1">‘‘Aṭṭhārase kappasate, okkākakulasambhavo;</p>

<p rend="gathalast">Gotamo nāma gottena, satthā loke bhavissati.</p>

<p rend="gatha1">‘‘Tassa dhammesu dāyādo, oraso dhammanimmito;</p>

<p rend="gathalast">Sabbāsave pariññāya, nibbāyissatināsavo.</p>

<p rend="gatha1">‘‘Dhammaṃ abhisamentassa, sālacchannaṃ bhavissati;</p>

<p rend="gathalast">Citake jhāyamānassa, chadanaṃ tattha hessati.</p>

<p rend="gatha1">‘‘Vipākaṃ kittayitvāna, piyadassī mahāmuni;</p>

<p rend="gathalast">Parisāya dhammaṃ desesi, tappento dhammavuṭṭhiyā.</p>

<p rend="gatha1">‘‘Tiṃsakappāni devesu, devarajjamakārayiṃ;</p>

<p rend="gathalast">Saṭṭhi ca sattakkhattuñca, cakkavattī ahosahaṃ.</p>

<p rend="gatha1">‘‘Devalokā <pb ed="M" n="1.0349" /> idhāgantvā, labhāmi vipulaṃ sukhaṃ;</p>

<p rend="gathalast">Idhāpi sālacchadanaṃ, maṇḍapassa idaṃ phalaṃ.</p>

<p rend="gatha1">‘‘Ayaṃ pacchimako mayhaṃ, carimo vattate bhavo;</p>

<p rend="gathalast">Idhāpi sālacchadanaṃ, hessati sabbakālikaṃ.</p>

<p rend="gatha1">‘‘Mahāmuniṃ tosayitvā, gotamaṃ sakyapuṅgavaṃ;</p>

<p rend="gathalast">Pattomhi acalaṃ ṭhānaṃ, hitvā jayaparājayaṃ.</p>

<p rend="gatha1">‘‘Aṭṭhārase kappasate, yaṃ buddhamabhipūjayiṃ;</p>

<p rend="gathalast">Duggatiṃ nābhijānāmi, buddhapūjāyidaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">So arahattaṃ pana patvā visesato lābhaggayasaggappatto ahosi. Tattha keci puthujjanabhikkhū therassa lābhasakkāraṃ disvā bālabhāvena asahanākāraṃ pavedesuṃ. Thero taṃ ñatvā lābhasakkāre ādīnavaṃ tattha attano alaggabhāvañca pakāsento –</p>

<p rend="hangnum" n="153"><hi rend="paranum">153</hi><hi rend="dot">.</hi></p>

<p rend="gatha1"> ‘‘Bahū sapatte labhati, muṇḍo saṅghāṭipāruto;</p>

<p rend="gathalast">Lābhī annassa pānassa, vatthassa sayanassa ca.</p>

<p rend="hangnum" n="154"><hi rend="paranum">154</hi><hi rend="dot">.</hi></p>

<p rend="gatha1"> ‘‘Etamādīnavaṃ <pb ed="V" n="1.0298" /> ñatvā, sakkāresu mahabbhayaṃ;</p>

<p rend="gathalast">Appalābho anavassuto, sato bhikkhu paribbaje’’ti. –</p>

<p rend="unindented">Gāthādvayaṃ abhāsi.</p>

<p rend="bodytext">Tassattho <pb ed="P" n="2.0030" /> – sikhampi asesetvā muṇḍitakesatāya <hi rend="bold">muṇḍo,</hi> chinditvā saṅghāṭitakāsāvadhāritāya <hi rend="bold">saṅghāṭipāruto,</hi> evaṃ vevaṇṇiyaṃ ajjhupagato parāyattavuttiko pabbajito sace annapānādīnaṃ <hi rend="bold">lābhī</hi> hoti, sopi <hi rend="bold">bahū sapatte labhati,</hi> tassa usūyantā bahū sambhavanti. Tasmā <hi rend="bold">etaṃ</hi> evarūpaṃ lābha<hi rend="bold">sakkāresu</hi><hi rend="bold">mahabbhayaṃ</hi> vipulabhayaṃ <hi rend="bold">ādīnavaṃ</hi> dosaṃ viditvā appicchataṃ santosañca hadaye ṭhapetvā anavajjuppādassāpi uppannassa lābhassa parivajjanena <hi rend="bold">appalābho,</hi> tato eva tattha taṇhāvassutābhāvena <hi rend="bold">anavassuto,</hi> saṃsāre bhayassa ikkhanato bhinnakilesatāya vā <hi rend="bold">bhikkhu</hi> santuṭṭhiṭṭhānīyassa satisampajaññassa <pb ed="M" n="1.0350" /> vasena <hi rend="bold">sato</hi> hutvā <hi rend="bold">paribbaje</hi> careyya vihareyyāti. Taṃ sutvā te bhikkhū tāvadeva theraṃ khamāpesuṃ.</p>

<p rend="centre">Tissattheragāthāvaṇṇanā niṭṭhitā.</p>

<p rend="subhead">8. Kimilattheragāthāvaṇṇanā</p>

<p rend="bodytext"><hi rend="bold">Pācīnavaṃsadāyamhī</hi>tiādikā āyasmato kimilattherassa gāthā. Kā uppatti? Tassa pubbayogo saṃveguppatti pabbajjā ca ekakanipāte ‘‘abhisatto’’ti gāthāya saṃvaṇṇanāyaṃ vuttāyeva. Tāya ca gāthāya therena attano visesādhigamassa kāraṇaṃ dassitaṃ. Idha pana adhigatavisesassa attano āyasmatā ca anuruddhena āyasmatā ca nandiyena saha samaggavāso dassitoti veditabbaṃ. Samaggavāsaṃ pana vasantā te yathā ca vasiṃsu, taṃ dassento –</p>

<p rend="hangnum" n="155"><hi rend="paranum">155</hi><hi rend="dot">.</hi></p>

<p rend="gatha1"> ‘‘Pācīnavaṃsadāyamhi, sakyaputtā sahāyakā;</p>

<p rend="gathalast">Pahāyānappake bhoge, uñche pattāgate ratā.</p>

<p rend="hangnum" n="156"><hi rend="paranum">156</hi><hi rend="dot">.</hi></p>

<p rend="gatha1"> ‘‘Āraddhavīriyā pahitattā, niccaṃ daḷhaparakkamā;</p>

<p rend="gathalast">Ramanti dhammaratiyā, hitvāna lokiyaṃ rati’’nti. – gāthādvayaṃ abhāsi;</p>

<p rend="bodytext">Tattha <hi rend="bold">pācīnavaṃsadāyamhī</hi>ti pācīnavaṃsanāmake rakkhitagopite sahaparicchede vane. Tañhi vanaṃ <pb ed="V" n="1.0299" /> gāmassa pācīnadisāyaṃ ṭhitattā vaṃsagumbaparikkhittattā ca ‘‘pācīnavaṃsadāyo’’ti vutto, vaṃsavanabhāvena vāti. <hi rend="bold">Sakyaputtā</hi>ti <pb ed="P" n="2.0031" /> anuruddhattherādayo sakyarājakumārā. <hi rend="bold">Sahāyakā</hi>ti saṃveguppattipabbajjāsamaṇadhammakaraṇasaṃvāsehi saha ayanato pavattanato sahāyakā. <hi rend="bold">Pahāyānappake bhoge</hi>ti uḷārena puññānubhāvena adhigate kulaparamparāgate ca mahante bhogakkhandhe chaḍḍetvā. ‘‘Sahāyānappake’’tipi pāḷi. <hi rend="bold">Uñche pattāgate ratā</hi>ti uñchācariyāya ābhatattā <pb ed="M" n="1.0351" /> uñche patte āgatattā pattāgate pattapariyāpanne ratā abhiratā, saṅghabhattādiatirekalābhaṃ paṭikkhipitvā jaṅghabalaṃ nissāya bhikkhācariyāya laddhena missakabhatteneva santuṭṭhāti attho.</p>

<p rend="bodytext"><hi rend="bold">Āraddhavīriyā</hi>ti uttamatthassa adhigamāya āditova pageva sampāditavīriyā. <hi rend="bold">Pahitattā</hi>ti ninnapoṇapabbhārabhāvena kālena kālaṃ samāpajjanena ca nibbānaṃ patipesitacittā. <hi rend="bold">Niccaṃ daḷhaparakkamā</hi>ti vattapaṭipattīsu diṭṭhadhammasukhavihārānuyogena sabbakālaṃ asithilaparakkamā. <hi rend="bold">Ramanti dhammaratiyā, hitvāna lokiyaṃ rati</hi>nti loke viditatāya lokapariyāpannatāya ca lokiyaṃ rūpārammaṇādiratiṃ pahāya maggapaññāya pajahitvā lokuttaradhammaratiyā aggaphalanibbānābhiratiyā ca ramanti abhiramantīti.</p>

<p rend="centre">Kimilattheragāthāvaṇṇanā niṭṭhitā.</p>

<p rend="subhead">9. Nandattheragāthāvaṇṇanā</p>

<p rend="bodytext"><hi rend="bold">Ayoniso manasikārā</hi>ti āyasmato nandattherassa gāthā. Kā uppatti? Ayaṃ kira padumuttarassa bhagavato kāle haṃsavatīnagare kulagehe nibbattitvā viññutaṃ patto bhagavato santike dhammaṃ suṇanto satthāraṃ ekaṃ bhikkhuṃ indriyesu guttadvārānaṃ aggaṭṭhāne ṭhapentaṃ disvā sayampi taṃ ṭhānantaraṃ patthento bhagavato bhikkhusaṅghassa ca pūjāsakkārabahulaṃ mahādānaṃ pavattetvā, ‘‘ahampi anāgate tumhādisassa buddhassa evarūpo sāvako bhaveyya’’nti paṇidhānaṃ katvā tato paṭṭhāya devamanussesu saṃsaranto atthadassissa bhagavato kāle vinatāya nāma nadiyā mahanto kacchapo hutvā nibbatto ekadivasaṃ satthāraṃ nadiyā pāraṃ gantuṃ tīre ṭhitaṃ disvā sayaṃ bhagavantaṃ tāretukāmo satthu pādamūle nipajji <pb ed="P" n="2.0032" />. Satthā tassa ajjhāsayaṃ oloketvā piṭṭhiṃ abhiruhi. So haṭṭhatuṭṭho vegena sotaṃ chindanto sīghataraṃ paratīrameva pāpesi. Bhagavā tassa anumodanaṃ vadanto bhāviniṃ sampattiṃ kathetvā pakkāmi.</p>

<p rend="bodytext">So <pb ed="M" n="1.0352" /><pb ed="V" n="1.0300" /> tena puññakammena sugatīsuyeva saṃsaranto imasmiṃ buddhuppāde kapilavatthusmiṃ suddhodanamahārājassa putto hutvā mahāpajāpatiyā gotamiyā kucchimhi nibbatti. Tassa nāmaggahaṇadivase ñātisaṅghaṃ nandento jātoti <hi rend="bold">nando</hi>tveva nāmaṃ akaṃsu. Tassa vayappattakāle satthā pavattavaradhammacakko lokānuggahaṃ karonto kapilavatthuṃ gantvā ñātisamāgame pokkharavassaṃ aṭṭhuppattiṃ katvā <hi rend="bold">vessantarajātakaṃ</hi> (jā. 2.22.1655 ādayo) kathetvā dutiyadivase piṇḍāya paviṭṭho ‘‘uttiṭṭhe nappamajjeyyā’’ti (dha. pa. 168) gāthāya pitaraṃ sotāpattiphale patiṭṭhāpetvā nivesanaṃ gantvā ‘‘dhammaṃ care sucarita’’nti (dha. pa. 169) gāthāya mahāpajāpatiṃ sotāpattiphale rājānaṃ sakadāgāmiphale patiṭṭhāpetvā tatiye divase nandakumārassa abhisekanivesanappavesanavivāhamaṅgalesu vattamānesu piṇḍāya pavisitvā nandakumārassa hatthe pattaṃ datvā maṅgalaṃ vatvā tassa hatthato pattaṃ agahetvāva vihāraṃ gato taṃ pattahatthaṃ vihāraṃ āgataṃ anicchamānaṃyeva pabbājetvā tathā pabbajitattāyeva anabhiratiyā pīḷitaṃ ñatvā upāyena tassa taṃ anabhiratiṃ vinodesi. So yoniso paṭisaṅkhāya vipassanaṃ paṭṭhapetvā nacirasseva arahattaṃ pāpuṇi. Tena vuttaṃ <hi rend="bold">apadāne</hi> (apa. thera 2.49.148-163) –</p>

<p rend="gatha1">‘‘Atthadassī tu bhagavā, sayambhū lokanāyako;</p>

<p rend="gathalast">Vinatānadiyā tīraṃ, upāgacchi tathāgato.</p>

<p rend="gatha1">‘‘Udakā abhinikkhamma, kacchapo vārigocaro;</p>

<p rend="gathalast">Buddhaṃ tāretukāmohaṃ, upesiṃ lokanāyakaṃ.</p>

<p rend="gatha1">‘‘Abhirūhatu maṃ buddho, atthadassī mahāmuni;</p>

<p rend="gathalast">Ahaṃ taṃ tārayissāmi, dukkhassantakaro tuvaṃ.</p>

<p rend="gatha1">‘‘Mama saṅkappamaññāya, atthadassī mahāyaso;</p>

<p rend="gathalast">Abhirūhitvā me piṭṭhiṃ, aṭṭhāsi lokanāyako.</p>

<p rend="gatha1">‘‘Yato sarāmi attānaṃ, yato pattosmi viññutaṃ;</p>

<p rend="gathalast">Sukhaṃ me tādisaṃ natthi, phuṭṭhe pādatale yathā.</p>

<p rend="gatha1">‘‘Uttaritvāna sambuddho, atthadassī mahāyaso;</p>

<p rend="gathalast">Naditīramhi ṭhatvāna, imā gāthā abhāsatha.</p>

<p rend="gatha1">‘‘Yāvatā <pb ed="M" n="1.0353" /> vattate cittaṃ, gaṅgāsotaṃ tarāmahaṃ;</p>

<p rend="gathalast">Ayañca kacchapo rājā, tāresi mama paññavā.</p>

<p rend="gatha1">‘‘Iminā buddhataraṇena, mettacittavatāya ca;</p>

<p rend="gathalast">Aṭṭhārase kappasate, devaloke ramissati.</p>

<p rend="gatha1">‘‘Devalokā <pb ed="V" n="1.0301" /> idhāgantvā, sukkamūlena codito;</p>

<p rend="gathalast">Ekāsane nisīditvā, kaṅkhāsotaṃ tarissati.</p>

<p rend="gatha1">‘‘Yathāpi bhaddake khette, bījaṃ appampi ropitaṃ;</p>

<p rend="gathalast">Sammādhāraṃ pavecchante, phalaṃ toseti kassakaṃ.</p>

<p rend="gatha1">‘‘Tathevidaṃ buddhakhettaṃ, sammāsambuddhadesitaṃ;</p>

<p rend="gathalast">Sammādhāraṃ pavecchante, phalaṃ maṃ tosayissati.</p>

<p rend="gatha1">‘‘Padhānapahitattomhi, upasanto nirūpadhi;</p>

<p rend="gathalast">Sabbāsave pariññāya, viharāmi anāsavo.</p>

<p rend="gatha1">‘‘Aṭṭhārase kappasate, yaṃ kammamakariṃ tadā;</p>

<p rend="gathalast">Duggatiṃ nābhijānāmi, taraṇāya idaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Arahattaṃ pana patvā vimuttisukhaṃ anubhavanto ‘‘aho satthu upāyakosallaṃ, yenāhaṃ bhavapaṅkato uddharitvā nibbānathale patiṭṭhāpito’’ti attano pahīnasaṃkilesaṃ paṭiladdhañca sukhaṃ paccavekkhitvā sañjātasomanasso udānavasena –</p>

<p rend="hangnum" n="157"><hi rend="paranum">157</hi><hi rend="dot">.</hi></p>

<p rend="gatha1"> ‘‘Ayoniso manasikārā, maṇḍanaṃ anuyuñjisaṃ;</p>

<p rend="gathalast">Uddhato capalo cāsiṃ, kāmarāgena aṭṭito.</p>

<p rend="hangnum" n="158"><hi rend="paranum">158</hi><hi rend="dot">.</hi></p>

<p rend="gatha1"> ‘‘Upāyakusalenāhaṃ, buddhenādiccabandhunā;</p>

<p rend="gathalast">Yoniso paṭipajjitvā, bhave cittaṃ udabbahi’’nti. – gāthādvayaṃ abhāsi;</p>

<p rend="bodytext">Tattha <pb ed="P" n="2.0033" /><hi rend="bold">ayoniso manasikārā</hi>ti anupāyamanasikārato asubhaṃ kāyaṃ subhato manasi karitvā subhato manasikārahetu, asubhaṃ <pb ed="M" n="1.0354" /> kāyaṃ subhasaññāyāti attho. <hi rend="bold">Maṇḍana</hi>nti hatthūpagādiābharaṇehi ceva mālāgandhādīhi ca attabhāvassa alaṅkaraṇaṃ. <hi rend="bold">Anuyuñjisa</hi>nti anuyuñjiṃ, sarīrassa vibhūsanappasuto ahosinti attho. <hi rend="bold">Uddhato</hi>ti jātigottarūpayobbanamadādīhi uddhato avūpasantacitto. <hi rend="bold">Capalo</hi>ti vanamakkaṭo viya anavaṭṭhitacittatāya lolo, kāyamaṇḍanavatthamaṇḍanādicāpalye yuttatāya vā capalo <hi rend="bold">ca. Āsi</hi>nti ahosiṃ. <hi rend="bold">Kāmarāgenā</hi>ti vatthukāmesu chandarāgena <hi rend="bold">aṭṭito</hi> pīḷito vibādhito āsinti yojanā.</p>

<p rend="bodytext"><hi rend="bold">Upāyakusalenā</hi>ti <pb ed="V" n="1.0302" /> vineyyānaṃ damanūpāyacchekena kovidena <hi rend="bold">buddhena</hi> bhagavatā hetubhūtena. Hetuatthe hi etaṃ karaṇavacanaṃ. Paluṭṭhamakkaṭīdevaccharādassanena hi upakkitavādacodanāya attano kāmarāgāpanayanaṃ sandhāya vadati. Bhagavā hi āyasmantaṃ nandattheraṃ paṭhamaṃ janapadakalyāṇiṃ upādāya ‘‘yathāyaṃ makkaṭī, evaṃ kakuṭapādiniyo upādāya janapadakalyāṇī’’ti mahatiyā āṇiyā khuddakaṃ āṇiṃ nīharanto chaḍḍako viya, sinehapānena sarīraṃ kiledetvā vamanavirecanehi dosaṃ nīharanto bhisakko viya ca kakuṭapādinidassanena janapadakalyāṇiyaṃ virattacittaṃ kāretvā puna upakkitavādena kakuṭapādinīsupi cittaṃ virājetvā sammadeva samathavipassanānuyogena ariyamagge patiṭṭhāpesi. Tena vuttaṃ <hi rend="bold">‘‘yoniso paṭipajjitvā, bhave cittaṃ udabbahi’’</hi>nti. Upāyena ñāyena sammadeva samathavipassanāya visuddhipaṭipadaṃ paṭipajjitvā bhave saṃsārapaṅke nimuggañca me cittaṃ ariyamaggena hatthena uttāriṃ, nibbānathale patiṭṭhāpesinti attho.</p>

<p rend="bodytext">Imaṃ udānaṃ udānetvā thero punadivase bhagavantaṃ upasaṅkamitvā evamāha – ‘‘yaṃ me, bhante, bhagavā pāṭibhogo pañcannaṃ accharāsatānaṃ paṭilābhāya kakuṭapādānaṃ, muñcāmahaṃ, bhante, bhagavantaṃ etasmā paṭissavā’’ti (udā. 22). Bhagavāpi, ‘‘yadeva kho te, nanda, anupādāya āsavehi cittaṃ vimuttaṃ, athāhaṃ mutto etasmā paṭissavā’’ti (udā. 22) āha. Athassa <pb ed="P" n="2.0034" /> bhagavā savisesaṃ <pb ed="M" n="1.0355" /> indriyesu guttadvārataṃ ñatvā taṃ guṇaṃ vibhāvento, ‘‘etadaggaṃ, bhikkhave, mama sāvakānaṃ bhikkhūnaṃ indriyesu guttadvārānaṃ yadidaṃ nando’’ti (a. ni. 1.219, 230) indriyesu guttadvārabhāvena aggaṭṭhāne ṭhapesi. Thero hi ‘‘yamevāhaṃ indriyānaṃ asaṃvaraṃ nissāya imaṃ vippakāraṃ patto, tamevāhaṃ suṭṭhu niggahessāmī’’ti ussāhajāto balavahirottappo tattha ca katādhikārattā indriyasaṃvare ukkaṃsapāramiṃ agamāsīti.</p>

<p rend="centre">Nandattheragāthāvaṇṇanā niṭṭhitā.</p>

<p rend="subhead">10. Sirimattheragāthāvaṇṇanā</p>

<p rend="bodytext"><hi rend="bold">Pare ca naṃ pasaṃsantī</hi>ti āyasmato sirimattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto padumuttarassa bhagavato pāramiyo pūretvā tusitabhavane ṭhitakāle brāhmaṇakule nibbattitvā viññutaṃ patto tiṇṇaṃ vedānaṃ <pb ed="V" n="1.0303" /> pāragū sanighaṇḍukeṭubhānaṃ sakkharappabhedānaṃ itihāsapañcamānaṃ padako veyyākaraṇo lokāyatamahāpurisalakkhaṇesu anavayo nekkhammajjhāsayatāya kāme pahāya tāpasapabbajjaṃ pabbajitvā caturāsītisahassaparimāṇena tāpasagaṇena parivuto himavantappadese devatābhinimmite assame jhānābhiññāyo nibbattetvā vasanto purimabuddhesu katādhikāratāya lakkhaṇamantesu āgataniyāmena ca buddhaguṇe anussaritvā atīte buddhe uddissa aññatarasmiṃ nadīnivattane pulinacetiyaṃ katvā pūjāsakkārābhirato ahosi. Taṃ disvā tāpasā, ‘‘kaṃ uddissa ayaṃ pūjāsakkāro karīyatī’’ti pucchiṃsu. So tesaṃ lakkhaṇamante āharitvā tattha āgatāni mahāpurisalakkhaṇāni vibhajitvā tadanusārena attano bale ṭhatvā buddhaguṇe kittesi. Taṃ sutvā tepi tāpasā pasannamānasā tato paṭṭhāya sammāsambuddhaṃ uddissa thūpapūjaṃ karontā viharanti.</p>

<p rend="bodytext">Tena ca samayena padumuttarabodhisatto tusitakāyā cavitvā mātukucchiṃ okkanto hoti. Carimabhave dvattiṃsa pubbanimittāni pāturahesuṃ <pb ed="M" n="1.0356" />, sabbe ca acchariyabbhūtadhammā. Tāpaso tāni antevāsikānaṃ dassetvā bhiyyosomattāya sammāsambuddhesu tesaṃ pasādaṃ vaḍḍhetvā kālaṃ katvā brahmaloke nibbattitvā tehi attano sarīrassa pūjāya karīyamānāya dissamānarūpo āgantvā, ‘‘ahaṃ tumhākaṃ ācariyo brahmaloke nibbatto, tumhe appamattā pulinacetiyapūjamanuyuñjatha, bhāvanāya <pb ed="P" n="2.0035" /> ca yuttappayuttā hothā’’ti vatvā brahmalokameva gato.</p>

<p rend="bodytext">Evaṃ so devamanussesu saṃsaranto imasmiṃ buddhuppāde sāvatthiyaṃ gahapatikule nibbatti, tassa jātadivasato paṭṭhāya tasmiṃ kule sirisampattiyā vaḍḍhamānattā <hi rend="bold">sirimā</hi>tveva nāmaṃ akaṃsu. Tassa padasā gamanakāle kaniṭṭhabhātā nibbatti, tassa ‘‘ayaṃ siriṃ vaḍḍhento jāto’’ti <hi rend="bold">sirivaḍḍho</hi>ti nāmaṃ akaṃsu. Te ubhopi jetavanappaṭiggahaṇe buddhānubhāvaṃ disvā paṭiladdhasaddhā pabbajiṃsu. Tesu sirivaḍḍho na tāva uttarimanussadhammassa lābhī ahosi, catunnaṃ paccayānaṃ lābhī, gahaṭṭhapabbajitānaṃ sakkato garukato, sirimatthero pana pabbajitakālato paṭṭhāya tādisena kammacchiddena appalābhī ahosi bahujanāsambhāvito, samathavipassanāsu kammaṃ karonto nacirasseva chaḷabhiñño ahosi. Tena vuttaṃ <hi rend="bold">apadāne</hi> (apa. thera 2.49.111-147) –</p>

<p rend="gatha1">‘‘Pabbate himavantamhi, devalo nāma tāpaso;</p>

<p rend="gathalast">Tattha me caṅkamo āsi, amanussehi māpito.</p>

<p rend="gatha1">‘‘Jaṭābhārena <pb ed="V" n="1.0304" /> bharito, kamaṇḍaludharo sadā;</p>

<p rend="gathalast">Uttamatthaṃ gavesanto, vipinā nikkhamiṃ tadā.</p>

<p rend="gatha1">‘‘Cullāsītisahassāni, sissā mayhaṃ upaṭṭhahuṃ;</p>

<p rend="gathalast">Sakakammābhipasutā, vasanti vipine tadā.</p>

<p rend="gatha1">‘‘Assamā abhinikkhamma, akaṃ pulinacetiyaṃ;</p>

<p rend="gathalast">Nānāpupphaṃ samānetvā, taṃ cetiyamapūjayiṃ.</p>

<p rend="gatha1">‘‘Tattha cittaṃ pasādetvā, assamaṃ pavisāmahaṃ;</p>

<p rend="gathalast">Sabbe sissā samāgantvā, etamatthaṃ pucchiṃsu maṃ.</p>

<p rend="gatha1">‘‘Pulinena <pb ed="M" n="1.0357" /> kato thūpo, yaṃ tvaṃ deva namassasi;</p>

<p rend="gathalast">Mayampi ñātumicchāma, puṭṭho ācikkha no tuvaṃ.</p>

<p rend="gatha1">‘‘Niddiṭṭhā nu mantapade, cakkhumanto mahāyasā;</p>

<p rend="gathalast">Te kho ahaṃ namassāmi, buddhaseṭṭhe mahāyase.</p>

<p rend="gatha1">‘‘Kīdisā te mahāvīrā, sabbaññū lokanāyakā;</p>

<p rend="gathalast">Kathaṃvaṇṇā kathaṃsīlā, kīdisā te mahāyasā.</p>

<p rend="gatha1">‘‘Bāttiṃsalakkhaṇā buddhā, cattālīsadijāpi ca;</p>

<p rend="gathalast">Nettā gopakhumā tesaṃ, jiñjukā phalasannibhā.</p>

<p rend="gatha1">‘‘Gacchamānā ca te buddhā, yugamattañca pekkhare;</p>

<p rend="gathalast">Na tesaṃ jāṇu nadati, sandhisaddo na suyyati.</p>

<p rend="gatha1">‘‘Gacchamānā ca sugatā, uddharantāva gacchare;</p>

<p rend="gathalast">Paṭhamaṃ dakkhiṇaṃ pādaṃ, buddhānaṃ esa dhammatā.</p>

<p rend="gatha1">‘‘Asambhītā ca te buddhā, migarājāva kesarī;</p>

<p rend="gathalast">Nevukkaṃsenti attānaṃ, no ca vambhenti pāṇinaṃ.</p>

<p rend="gatha1">‘‘Mānāvamānato muttā, samā sabbesu pāṇisu;</p>

<p rend="gathalast">Anattukkaṃsakā buddhā, buddhānaṃ esa dhammatā.</p>

<p rend="gatha1">‘‘Uppajjantā ca sambuddhā, ālokaṃ dassayanti te;</p>

<p rend="gathalast">Chappakāraṃ pakampenti, kevalaṃ vasudhaṃ imaṃ.</p>

<p rend="gatha1">‘‘Passanti nirayañcete, nibbāti nirayo tadā;</p>

<p rend="gathalast">Pavassati mahāmegho, buddhānaṃ esa dhammatā.</p>

<p rend="gatha1">‘‘Īdisā te mahānāgā, atulā ca mahāyasā;</p>

<p rend="gathalast">Vaṇṇato anatikkantā, appameyyā tathāgatā.</p>

<p rend="gatha1">‘‘Anumodiṃsu me vākyaṃ, sabbe sissā sagāravā;</p>

<p rend="gathalast">Tathā ca paṭipajjiṃsu, yathāsatti yathābalaṃ.</p>

<p rend="gatha1">‘‘Paṭipūjenti <pb ed="V" n="1.0305" /> pulinaṃ, sakakammābhilāsino;</p>

<p rend="gathalast">Saddahantā mama vākyaṃ, buddhasakkatamānasā.</p>

<p rend="gatha1">‘‘Tadā <pb ed="M" n="1.0358" /> cavitvā tusitā, devaputto mahāyaso;</p>

<p rend="gathalast">Uppajji mātukucchimhi, dasasahassi kampatha.</p>

<p rend="gatha1">‘‘Assamassāvidūramhi, caṅkamamhi ṭhito ahaṃ;</p>

<p rend="gathalast">Sabbe sissā samāgantvā, āgacchuṃ mama santike.</p>

<p rend="gatha1">‘‘Usabhova mahī nadati, migarājāva kūjati;</p>

<p rend="gathalast">Susumārova saḷati, kiṃ vipāko bhavissati.</p>

<p rend="gatha1">‘‘Yaṃ pakittemi sambuddhaṃ, sikatāthūpasantike;</p>

<p rend="gathalast">So dāni bhagavā satthā, mātukucchimupāgami.</p>

<p rend="gatha1">‘‘Tesaṃ dhammakathaṃ vatvā, kittayitvā mahāmuniṃ;</p>

<p rend="gathalast">Uyyojetvā sake sisse, pallaṅkamābhujiṃ ahaṃ.</p>

<p rend="gatha1">‘‘Balañca vata me khīṇaṃ, byādhinā paramena taṃ;</p>

<p rend="gathalast">Buddhaseṭṭhaṃ saritvāna, tattha kālaṅkato ahaṃ.</p>

<p rend="gatha1">‘‘Sabbe sissā samāgantvā, akaṃsu citakaṃ tadā;</p>

<p rend="gathalast">Kaḷevarañca me gayha, citakaṃ abhiropayuṃ.</p>

<p rend="gatha1">‘‘Citakaṃ parivāretvā, sīse katvāna añjaliṃ;</p>

<p rend="gathalast">Sokasallaparetā te, vikkandiṃsu samāgatā.</p>

<p rend="gatha1">‘‘Tesaṃ lālappamānānaṃ, agamaṃ citakaṃ tadā;</p>

<p rend="gathalast">Ahaṃ ācariyo tumhaṃ, mā socittha sumedhasā.</p>

<p rend="gatha1">‘‘Sadatthe vāyameyyātha, rattindivamatanditā;</p>

<p rend="gathalast">Mā vo pamattā ahuttha, khaṇo vo paṭipādito.</p>

<p rend="gatha1">‘‘Sake sissenusāsitvā, devalokaṃ punāgamiṃ;</p>

<p rend="gathalast">Aṭṭhārasa ca kappāni, devaloke ramāmahaṃ.</p>

<p rend="gatha1">‘‘Satānaṃ pañcakkhattuñca, cakkavattī ahosahaṃ;</p>

<p rend="gathalast">Anekasatakkhattuñca, devarajjamakārayiṃ.</p>

<p rend="gatha1">‘‘Avasesesu kappesu, vokiṇṇo saṃsariṃ ahaṃ;</p>

<p rend="gathalast">Duggatiṃ nābhijānāmi, uppādassa idaṃ phalaṃ.</p>

<p rend="gatha1">‘‘Yathā <pb ed="M" n="1.0359" /> komudike māse, bahū pupphanti pādapā;</p>

<p rend="gathalast">Tathevāhampi samaye, pupphitomhi mahesinā.</p>

<p rend="gatha1">‘‘Vīriyaṃ me dhuradhorayhaṃ, yogakkhemādhivāhanaṃ;</p>

<p rend="gathalast">Nāgova bandhanaṃ chetvā, viharāmi anāsavo.</p>

<p rend="gatha1">‘‘Satasahassito <pb ed="V" n="1.0306" /> kappe, yaṃ buddhamabhikittayiṃ;</p>

<p rend="gathalast">Duggatiṃ nābhijānāmi, kittanāya idaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Chaḷabhiññañhi samānaṃ āyasmantaṃ sirimattheraṃ ‘‘ariyo’’ti ajānantā puthujjanā bhikkhū sāmaṇerā ca appalābhitāya lokassa anabhigatabhāvena asambhāventā yaṃkiñci kathetvā garahanti. Sirivaḍḍhattheraṃ pana paccayānaṃ lābhibhāvena lokassa sakkatagarukatabhāvato sambhāventā pasaṃsanti. Thero ‘‘avaṇṇārahassa nāma vaṇṇabhaṇanaṃ, vaṇṇārahassa ca avaṇṇabhaṇanaṃ assa puthujjanabhāvassa doso’’ti puthujjanabhāvañca garahanto –</p>

<p rend="hangnum" n="159"><hi rend="paranum">159</hi><hi rend="dot">.</hi></p>

<p rend="gatha1"> ‘‘Pare ca naṃ pasaṃsanti, attā ce asamāhito;</p>

<p rend="gathalast">Moghaṃ pare pasaṃsanti, attā hi asamāhito.</p>

<p rend="hangnum" n="160"><hi rend="paranum">160</hi><hi rend="dot">.</hi></p>

<p rend="gatha1"> ‘‘Pare ca naṃ garahanti, attā ce susamāhito;</p>

<p rend="gathalast">Moghaṃ pare garahanti, attā hi susamāhito’’ti.</p>

<p rend="bodytext">– Gāthādvayamabhāsi.</p>

<p rend="bodytext">Tattha <hi rend="bold">pare</hi>ti attato aññe pare nāma, idha pana paṇḍitehi aññe bālā pareti adhippetā. Tesañhi ajānitvā apariyogāhetvā bhāsanato garahā viya pasaṃsāpi appamāṇabhūtā. <hi rend="bold">Na</hi>nti naṃ puggalaṃ. <hi rend="bold">Pasaṃsantī</hi>ti aviddasubhāvena taṇhāvipannatāya vā, atha vā abhūtaṃyeva <pb ed="P" n="2.0036" /> puggalaṃ ‘‘asuko bhikkhu jhānalābhī, ariyo’’ti vā abhūtaguṇaropanena kittenti abhitthavanti. Yo panettha <hi rend="bold">ca</hi>-saddo, so <pb ed="M" n="1.0360" /> attūpanayattho. Tena pare naṃ puggalaṃ pasaṃsanti ca, tañca kho tesaṃ pasaṃsanamattaṃ, na pana tasmiṃ pasaṃsāya vatthu atthīti imamatthaṃ dasseti. <hi rend="bold">Attā ce asamāhito</hi>ti yaṃ puggalaṃ pare pasaṃsanti, so ce sayaṃ asamāhito maggasamādhinā phalasamādhinā upacārappanāsamādhimatteneva vā na samāhito, samādhānassa paṭipakkhabhūtānaṃ kilesānaṃ appahīnattā vikkhitto vibbhantacitto hoti ceti attho. ‘‘Asamāhito’’ti ca etena samādhinimittānaṃ guṇānaṃ abhāvaṃ dasseti. <hi rend="bold">Mogha</hi>nti bhāvanapuṃsakaniddeso ‘‘visamaṃ candimasūriyā parivattantī’’tiādīsu viya. <hi rend="bold">Pare pasaṃsantī</hi>ti ye taṃ asamāhitaṃ puggalaṃ pasaṃsanti, te moghaṃ mudhā amūlakaṃ pasaṃsanti. Kasmā? <hi rend="bold">Attā hi asamāhito</hi> yasmā tassa puggalassa cittaṃ asamāhitaṃ, tasmāti attho.</p>

<p rend="bodytext">Dutiyagāthāyaṃ <hi rend="bold">garahantī</hi>ti attano aviddasubhāvena dosantarāya vā ariyaṃ jhānalābhiñca samānaṃ <pb ed="V" n="1.0307" /> ‘‘asuko bhikkhu jāgariyaṃ nānuyuñjati antamaso goduhanamattampi kālaṃ kevalaṃ kāyadaḷhibahulo niddārāmo bhassārāmo saṅgaṇikārāmo viharatī’’tiādinā appaṭipajjamānatāvibhāvanena vā guṇaparidhaṃsanena vā garahanti nindanti, upakkosanti vāti attho. Sesaṃ paṭhamagāthāya vuttapariyāyena veditabbaṃ. Evaṃ therena imāhi gāthāhi attano nikkilesabhāve sirivaḍḍhassa ca sakilesabhāve pakāsite taṃ sutvā sirivaḍḍho saṃvegajāto vipassanaṃ paṭṭhapetvā nacirasseva sadatthaṃ paripūresi, garahakapuggalā ca theraṃ khamāpesuṃ.</p>

<p rend="centre">Sirimattheragāthāvaṇṇanā niṭṭhitā.</p>

<p rend="centre">Dutiyavaggavaṇṇanā niṭṭhitā.</p>

<p rend="title">3. Tatiyavaggo</p>

<p rend="subhead">1. Uttarattheragāthāvaṇṇanā</p>

<p rend="bodytext"><hi rend="bold">Khandhā</hi><pb ed="M" n="1.0361" /><pb ed="V" n="1.0308" /><hi rend="bold">mayā pariññātā</hi>ti āyasmato uttarattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ kusalaṃ upacinanto ito catunavute kappe siddhatthassa bhagavato <pb ed="P" n="2.0037" /> kāle kulagehe nibbattitvā viññutaṃ patto sāsane laddhappasādo hutvā upāsakattaṃ paṭivedesi. So satthari parinibbute attano ñātake sannipātetvā bahuṃ pūjāsakkāraṃ sambharitvā dhātupūjaṃ akāsi. So tena puññakammena devamanussesu saṃsaranto imasmiṃ buddhuppāde sākete brāhmaṇakule nibbattitvā <hi rend="bold">uttaro</hi>ti laddhanāmo vayappatto kenacideva karaṇīyena sāvatthiṃ gato kaṇḍambamūle kataṃ yamakapāṭihāriyaṃ disvā pasīditvā puna <hi rend="bold">kāḷakārāmasutta</hi>desanāya (a. ni. 4.24) abhivaḍḍhamānasaddho pabbajitvā satthārā saddhiṃ rājagahaṃ gantvā upasampajjitvā tattheva vasanto vipassanaṃ paṭṭhapetvā nacirasseva chaḷabhiñño ahosi. Tena vuttaṃ <hi rend="bold">apadāne</hi> (apa. thera 2.49.106-110) –</p>

<p rend="gatha1">‘‘Nibbute lokanāthamhi, siddhatthe lokanāyake;</p>

<p rend="gathalast">Mama ñātī samānetvā, dhātupūjaṃ akāsahaṃ.</p>

<p rend="gatha1">‘‘Catunnavutito kappe, yaṃ dhātumabhipūjayiṃ;</p>

<p rend="gathalast">Duggatiṃ nābhijānāmi, dhātupūjāyidaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Chaḷabhiñño pana hutvā satthari sāvatthiyaṃ viharante buddhupaṭṭhānatthaṃ rājagahato sāvatthiṃ upagato bhikkhūhi ‘‘kiṃ, āvuso, pabbajjākiccaṃ tayā matthakaṃ pāpita’’nti puṭṭho aññaṃ byākaronto –</p>

<p rend="hangnum" n="161"><hi rend="paranum">161</hi><hi rend="dot">.</hi></p>

<p rend="gatha1"> ‘‘Khandhā mayā pariññātā, taṇhā me susamūhatā;</p>

<p rend="gathalast">Bhāvitā mama bojjhaṅgā, patto me āsavakkhayo.</p>

<p rend="hangnum" n="162"><hi rend="paranum">162</hi><hi rend="dot">.</hi></p>

<p rend="gatha1"> ‘‘Sohaṃ <pb ed="M" n="1.0362" /><pb ed="V" n="1.0309" /> khandhe pariññāya, abbahitvāna jāliniṃ;</p>

<p rend="gathalast">Bhāvayitvāna bojjhaṅge, nibbāyissaṃ anāsavo’’ti. – gāthādvayaṃ abhāsi;</p>

<p rend="bodytext">Tattha <hi rend="bold">khandhā</hi>ti pañcupādānakkhandhā. <hi rend="bold">Pariññātā</hi>ti ‘‘idaṃ dukkhaṃ, na ito bhiyyo’’ti paricchijja ñātā bhāvitā. Tena dukkhassa ariyasaccassa pariññābhisamayamāha. <hi rend="bold">Taṇhā</hi>ti tasati paritasatīti taṇhā. <hi rend="bold">Susamūhatā</hi>ti samugghāṭitā. Etena samudayasaccassa pahānābhisamayaṃ vadati. <hi rend="bold">Bhāvitā mama bojjhaṅgā</hi>ti bodhisaṅkhātāya satiādidhammasāmaggiyā, taṃsamaṅgino vā bodhisaṅkhātassa ariyapuggalassa aṅgāti bojjhaṅgā. Satidhammavicayavīriyapītipassaddhisamādhiupekkhāsaṅkhātā maggapariyāpannā dhammā mayā bhāvitā uppāditā vaḍḍhitā. Bojjhaṅgaggahaṇeneva cettha taṃsahacaritatāya sabbe maggadhammā, sabbe ca bodhipakkhiyadhammā gahitāti daṭṭhabbā. Eteneva maggasaccassa bhāvanābhisamayaṃ dasseti. <hi rend="bold">Patto me āsavakkhayo</hi>ti kāmāsavādayo āsavā khīyanti etthāti āsavakkhayoti laddhanāmo asaṅkhatadhammo mayā <pb ed="P" n="2.0038" /> patto adhigato. Etena nirodhasaccassa sacchikiriyābhisamayaṃ katheti. Ettāvatā attano saupādisesanibbānasampattiṃ dasseti.</p>

<p rend="bodytext">Idāni pana anupādisesanibbānasampattiṃ dassento <hi rend="bold">‘‘soha’’</hi>ntiādinā dutiyaṃ gāthamāha. Tassattho – sohaṃ evaṃ vuttanayena <hi rend="bold">khandhe pariññāya</hi> parijānitvā, tathā parijānanto eva sakaattabhāvaparaattabhāvesu ajjhattikabāhirāyatanesu atītādibhedabhinnesu saṃsibbanākāraṃ punappunaṃ pavattisaṅkhātaṃ jālaṃ etassa atthīti <hi rend="bold">jālinī</hi>ti laddhanāmaṃ taṇhaṃ <hi rend="bold">abbahitvāna</hi> mama cittasantānato uddharitvā, tathā naṃ uddharantoyeva vuttappabhede <hi rend="bold">bojjhaṅge bhāvayitvāna</hi> te bhāvanāpāripūriṃ pāpetvā tato eva <hi rend="bold">anāsavo</hi> hutvā ṭhito idāni carimakacittanirodhena anupādāno viya jātavedo <hi rend="bold">nibbāyissaṃ</hi> parinibbāyissāmīti.</p>

<p rend="centre">Uttarattheragāthāvaṇṇanā niṭṭhitā.</p>

<p rend="subhead">2. Bhaddajittheragāthāvaṇṇanā</p>

<p rend="bodytext"><hi rend="bold">Panādo</hi><pb ed="M" n="1.0363" /><hi rend="bold">nāma so rājā</hi>ti āyasmato bhaddajittherassa gāthā. Kā uppatti? Ayaṃ kira padumuttarassa bhagavato kāle brāhmaṇakule nibbattitvā viññutaṃ patto brāhmaṇānaṃ vijjāsippesu pāraṃ gantvā kāme pahāya tāpasapabbajjaṃ pabbajitvā araññāyatane assamaṃ kāretvā vasanto ekadivasaṃ <pb ed="V" n="1.0310" /> satthāraṃ ākāsena gacchantaṃ disvā pasannamānaso añjaliṃ paggayha aṭṭhāsi. Satthā tassa ajjhāsayaṃ ñatvā ākāsato otari. Otiṇṇassa pana bhagavato madhuñca bhisamuḷālañca sappiñca khīrañca upanāmesi, tassa taṃ bhagavā anukampaṃ upādāya paṭiggahetvā anumodanaṃ vatvā pakkāmi. So tena puññakammena tusite nibbatto tattha yāvatāyukaṃ ṭhatvā tato aparāparaṃ sugatīsuyeva saṃsaranto vipassissa bhagavato kāle mahaddhano seṭṭhi hutvā aṭṭhasaṭṭhibhikkhusahassaṃ bhojetvā ticīvarena acchādesi.</p>

<p rend="bodytext">Evaṃ bahuṃ kusalaṃ katvā devaloke nibbattitvā tattha yāvatāyukaṃ ṭhatvā tato cavitvā manussesu uppanno buddhasuññe loke pañca paccekabuddhasatāni catūhi paccayehi upaṭṭhahitvā tato cuto rājakule nibbattitvā rajjaṃ anusāsanto puttaṃ paccekabodhiṃ adhigantvā ṭhitaṃ upaṭṭhahitvā tassa parinibbutassa dhātuyo gahetvā cetiyaṃ katvā pūjesi. Evaṃ tattha tattha tāni puññāni katvā imasmiṃ buddhuppāde bhaddiyanagare asītikoṭivibhavassa bhaddiyaseṭṭhissa ekaputtako hutvā nibbatti, <hi rend="bold">bhaddajī</hi>tissa nāmaṃ ahosi. Tassa kira issariyabhogaparivārādisampatti carimabhave <pb ed="P" n="2.0039" /> bodhisattassa viya ahosi.</p>

<p rend="bodytext">Tadā satthā sāvatthiyaṃ vassaṃ vasitvā bhaddajikumāraṃ saṅgaṇhituṃ mahatā bhikkhusaṅghena saddhiṃ bhaddiyanagaraṃ gantvā jātiyāvane vasi tassa ñāṇaparipākaṃ āgamayamāno. Sopi upari pāsāde nisinno sīhapañjaraṃ vivaritvā olokento bhagavato santike dhammaṃ sotuṃ gacchantaṃ mahājanaṃ disvā ‘‘katthāyaṃ mahājano gacchatī’’ti pucchitvā taṃ kāraṇaṃ sutvā sayampi mahatā parivārena satthu santikaṃ gantvā dhammaṃ suṇanto <pb ed="M" n="1.0364" /> sabbābharaṇapaṭimaṇḍitova sabbakilese khepetvā arahattaṃ pāpuṇi. Tena vuttaṃ <hi rend="bold">apadāne</hi> (apa. thera 2.56.98-116) –</p>

<p rend="gatha1">‘‘Oggayha yaṃ pokkharaṇiṃ, nānākuñjarasevitaṃ;</p>

<p rend="gathalast">Uddharāmi bhisaṃ tattha, ghāsahetu ahaṃ tadā.</p>

<p rend="gatha1">‘‘Bhagavā tamhi samaye, padumuttarasavhayo;</p>

<p rend="gathalast">Rattambaradharo buddho, gacchate anilañjase.</p>

<p rend="gatha1">‘‘Dhunanto paṃsukūlāni, saddaṃ assosahaṃ tadā;</p>

<p rend="gathalast">Uddhaṃ nijjhāyamānohaṃ, addasaṃ lokanāyakaṃ.</p>

<p rend="gatha1">‘‘Tattheva ṭhitako santo, āyāciṃ lokanāyakaṃ;</p>

<p rend="gathalast">Madhuṃ bhisehi sahitaṃ, khīraṃ sappiṃ muḷālikaṃ.</p>

<p rend="gatha1">‘‘Paṭiggaṇhātu <pb ed="V" n="1.0311" /> me buddho, anukampāya cakkhumā;</p>

<p rend="gathalast">Tato kāruṇiko satthā, orohitvā mahāyaso.</p>

<p rend="gatha1">‘‘Paṭiggaṇhi mamaṃ bhikkhaṃ, anukampāya cakkhumā;</p>

<p rend="gathalast">Paṭiggahetvā sambuddho, akā me anumodanaṃ.</p>

<p rend="gatha1">‘‘Sukhī hotu mahāpuñña, gati tuyhaṃ samijjhatu;</p>

<p rend="gathalast">Iminā bhisadānena, labhassu vipulaṃ sukhaṃ.</p>

<p rend="gatha1">‘‘Idaṃ vatvāna sambuddho, jalajuttamanāmako;</p>

<p rend="gathalast">Bhikkhamādāya sambuddho, ākāsenāgamā jino.</p>

<p rend="gatha1">‘‘Tato bhisaṃ gahetvāna, āgacchiṃ mama assamaṃ;</p>

<p rend="gathalast">Bhisaṃ rukkhe laggetvāna, mama dānaṃ anussariṃ.</p>

<p rend="gatha1">‘‘Mahāvāto uṭṭhahitvā, sañcālesi vanaṃ tadā;</p>

<p rend="gathalast">Ākāso abhinādittha, asanī ca phalī tadā.</p>

<p rend="gatha1">‘‘Tato me asanīpāto, matthake nipatī tadā;</p>

<p rend="gathalast">Sohaṃ nisinnako santo, tattha kālaṅkato ahaṃ.</p>

<p rend="gatha1">‘‘Puññakammena saññutto, tusitaṃ upapajjahaṃ;</p>

<p rend="gathalast">Kaḷevaraṃ me patitaṃ, devaloke ramāmahaṃ.</p>

<p rend="gatha1">‘‘Chaḷasītisahassāni <pb ed="M" n="1.0365" />, nāriyo samalaṅkatā;</p>

<p rend="gathalast">Sāyaṃ pātaṃ upaṭṭhanti, bhisadānassidaṃ phalaṃ.</p>

<p rend="gatha1">‘‘Manussayonimāgantvā, sukhito homahaṃ tadā;</p>

<p rend="gathalast">Bhoge me ūnatā natthi, bhisadānassidaṃ phalaṃ.</p>

<p rend="gatha1">‘‘Anukampitako tena, devadevena tādinā;</p>

<p rend="gathalast">Sabbāsavā parikkhīṇā, natthi dāni punabbhavo.</p>

<p rend="gatha1">‘‘Satasahassito kappe, yaṃ bhisaṃ adadiṃ tadā;</p>

<p rend="gathalast">Duggatiṃ nābhijānāmi, bhisadānassidaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Arahatte pana tena adhigate satthā bhaddiyaseṭṭhiṃ āmantesi – ‘‘tava putto alaṅkatapaṭiyatto dhammaṃ suṇanto arahatte patiṭṭhāsi, tenassa idāneva pabbajituṃ yuttaṃ, no ce pabbajati, parinibbāyissatī’’ti. Seṭṭhi ‘‘na mayhaṃ puttassa daharasseva sato parinibbānena kiccaṃ atthi, pabbājetha na’’nti āha. Taṃ satthā pabbājetvā upasampādetvā tattha sattāhaṃ vasitvā koṭigāmaṃ pāpuṇi, so ca gāmo gaṅgātīre. Koṭigāmavāsino buddhappamukhassa bhikkhusaṅghassa mahādānaṃ pavattesuṃ. Bhaddajitthero satthārā anumodanāya āraddhamattāya bahigāmaṃ gantvā <pb ed="V" n="1.0312" /> ‘‘gaṅgātīre maggasamīpe satthu āgatakāle vuṭṭhahissāmī’’ti samāpattiṃ samāpajjitvā nisīdi. Mahātheresu āgacchantesupi avuṭṭhahitvā satthu āgatakāleyeva vuṭṭhahi. Puthujjanabhikkhū, ‘‘ayaṃ adhunā pabbajito mahātheresu āgacchantesu mānatthaddho hutvā na vuṭṭhāsī’’ti ujjhāyiṃsu. Koṭigāmavāsino satthu bhikkhusaṅghassa ca bahū nāvāsaṅghāṭe bandhiṃsu, satthā ‘‘handassa ānubhāvaṃ pakāsemī’’ti nāvāsaṅghāṭe ṭhatvā, ‘‘kahaṃ, bhaddajī’’ti pucchi. Bhaddajitthero ‘‘esohaṃ, bhante’’ti satthāraṃ upasaṅkamitvā añjaliṃ katvā aṭṭhāsi. Satthā, ‘‘ehi, bhaddaji, amhehi saddhiṃ ekanāvaṃ abhiruhā’’ti. So uppatitvā satthu ṭhitanāvāyaṃ aṭṭhāsi. Satthā gaṅgāmajjhaṃ gatakāle, ‘‘bhaddaji, tayā mahāpanādarājakāle ajjhāvuṭṭharatanapāsādo kaha’’nti āha. ‘‘Imasmiṃ ṭhāne nimuggo’’ti. ‘‘Tena hi, bhaddaji, sabrahmacārīnaṃ kaṅkhaṃ chindā’’ti. Tasmiṃ khaṇe thero <pb ed="M" n="1.0366" /> satthāraṃ vanditvā iddhibalena gantvā pāsādathūpikaṃ pādaṅgulantarena sannirumbhitvā pañcavīsatiyojanaṃ pāsādaṃ <pb ed="P" n="2.0040" /> gahetvā ākāse uppati, uppatanto ca paññāsa yojanāni pāsādaṃ udakato ukkhipi. Athassa purimabhave ñātakā pāsādagatena lobhena macchakacchapamaṇḍūkā hutvā tasmiṃ pāsāde uṭṭhahante parivattitvā udake patiṃsu. Satthā te patante disvā ‘‘ñātakā te, bhaddaji, kilamantī’’ti āha. Thero satthu vacanena pāsādaṃ vissajjesi. Pāsādo yathāṭhāne eva patiṭṭhahi. Satthā pāraṅgato bhikkhūhi ‘‘kadā, bhante, bhaddajittherena ayaṃ pāsādo ajjhāvuṭṭho’’ti puṭṭho <hi rend="bold">mahāpanādajātakaṃ</hi> (jā. 1.3.40-41) kathetvā mahājanaṃ dhammāmataṃ pāyesi. Thero pana attano ajjhāvuṭṭhapubbaṃ suvaṇṇapāsādaṃ dassetvā –</p>

<p rend="hangnum" n="163"><hi rend="paranum">163</hi><hi rend="dot">.</hi></p>

<p rend="gatha1"> ‘‘Panādo nāma so rājā, yassa yūpo suvaṇṇayo;</p>

<p rend="gathalast">Tiriyaṃ soḷasubbedho, ubbhamāhu sahassadhā.</p>

<p rend="hangnum" n="164"><hi rend="paranum">164</hi><hi rend="dot">.</hi></p>

<p rend="gatha1"> ‘‘Sahassakaṇḍo satageṇḍu, dhajālu haritāmayo;</p>

<p rend="gathalast">Anaccuṃ tattha gandhabbā, cha sahassāni sattadhā’’ti. –</p>

<p rend="unindented">Dvīhi gāthāhi vaṇṇento aññaṃ byākāsi.</p>

<p rend="bodytext">Tattha <hi rend="bold">panādo nāma so rājā</hi>ti atīte panādo nāma so rājā ahosīti attabhāvaantarahitatāya attānaṃ paraṃ viya niddisati. So eva hi rajje ṭhitakālato paṭṭhāya sadā ussāhasampattiādinā mahatā rājānubhāvena mahatā ca kittisaddena samannāgatattā ‘‘rājā mahāpanādo’’ti paññāyittha. <hi rend="bold">Yassa yūpo suvaṇṇayo</hi>ti yassa rañño ayaṃ yūpo pāsādo suvaṇṇamayo. <hi rend="bold">Tiriyaṃ soḷasubbedho</hi>ti vitthārato soḷasakaṇḍapātappamāṇo. So pana aḍḍhayojanamatto <pb ed="V" n="1.0313" /> hoti. <hi rend="bold">Ubbhāmāhu sahassadhā</hi>ti ubbhaṃ uccaṃ evamassa pāsādassa sahassadhā sahassakaṇḍappamāṇamāhu. So pana <pb ed="M" n="1.0367" /> yojanato pañcavīsatiyojanappamāṇo hoti. Keci panettha gāthāsukhatthaṃ ‘‘āhū’’ti dīghaṃ kataṃ. Āhu ahosīti atthaṃ vadanti.</p>

<p rend="bodytext"><hi rend="bold">Sahassakaṇḍo</hi>ti sahassabhūmiko. <hi rend="bold">Satageṇḍū</hi>ti anekasataniyyūhako. <hi rend="bold">Dhajālū</hi>ti tattha tattha niyyūhasikharādīsu patiṭṭhāpitehi yaṭṭhidhajapaṭākadhajādidhajehi sampanno. <hi rend="bold">Haritāmayo</hi>ti cāmīkarasuvaṇṇamayo. Keci pana ‘‘haritajātimaṇisarikkhako’’ti vadanti <pb ed="P" n="2.0041" />. <hi rend="bold">Gandhabbā</hi>ti naṭā. <hi rend="bold">Cha sahassāni sattadhā</hi>ti chamattāni gandhabbasahassāni sattadhā tassa pāsādassa sattasu ṭhānesu rañño abhiramāpanatthaṃ nacciṃsūti attho. Te evaṃ naccantāpi rājānaṃ hāsetuṃ nāsakkhiṃsu. Atha sakko devarājā devanaṭe pesetvā samajjaṃ kāresi, tadā rājā hasīti.</p>

<p rend="centre">Bhaddajittheragāthāvaṇṇanā niṭṭhitā.</p>

<p rend="subhead">3. Sobhitattheragāthāvaṇṇanā</p>

<p rend="bodytext"><hi rend="bold">Satimā paññavā</hi>ti āyasmato sobhitattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto padumuttarassa bhagavato kāle haṃsavatīnagare kulagehe nibbattitvā vayappatto satthu dhammadesanaṃ suṇanto satthāraṃ ekaṃ bhikkhuṃ pubbenivāsañāṇalābhīnaṃ bhikkhūnaṃ aggaṭṭhāne ṭhapentaṃ disvā sayampi taṃ ṭhānantaraṃ uddissa patthanaṃ katvā puññāni katvā sugatīsuyeva saṃsaranto sumedhassa bhagavato kāle brāhmaṇakule nibbattitvā viññutaṃ patto brāhmaṇānaṃ vijjāsippesu nipphattiṃ gantvā nekkhammādhimutto gharāvāsaṃ pahāya tāpasapabbajjaṃ pabbajitvā himavantassa samīpe araññāyatane assamaṃ kāretvā vanamūlaphalāphalena yāpento buddhuppādaṃ sutvā sabbattha ekarattivāseneva bhaddavatīnagare satthāraṃ upasaṅkamitvā pasannamānaso ‘‘tuvaṃ satthā ca ketu cā’’tiādīhi chahi gāthāhi abhitthavi <pb ed="M" n="1.0368" />, satthā cassa bhāviniṃ sampattiṃ pakāsesi. So tena puññakammena devamanussesu saṃsaranto imasmiṃ buddhuppāde sāvatthiyaṃ brāhmaṇakule nibbatti. <hi rend="bold">Sobhito</hi>tissa nāmaṃ akaṃsu. So aparena samayena satthu dhammadesanaṃ sutvā paṭiladdhasaddho pabbajitvā vipassanaṃ vaḍḍhetvā chaḷabhiñño ahosi. Pubbenivāsañāṇe ciṇṇavasī ca ahosi. Tena vuttaṃ <hi rend="bold">apadāne</hi> (apa. thera 2.49.46-74) –</p>

<p rend="gatha1">‘‘Dakkhiṇe <pb ed="V" n="1.0314" /> himavantassa, sukato assamo mama;</p>

<p rend="gathalast">Uttamatthaṃ gavesanto, vasāmi vipine tadā.</p>

<p rend="gatha1">‘‘Lābhālābhena santuṭṭho, mūlena ca phalena ca;</p>

<p rend="gathalast">Anvesanto ācariyaṃ, vasāmi ekako ahaṃ.</p>

<p rend="gatha1">‘‘Sumedho nāma sambuddho, loke uppajji tāvade;</p>

<p rend="gathalast">Catusaccaṃ pakāseti, uddharanto mahājanaṃ.</p>

<p rend="gatha1">‘‘Nāhaṃ suṇomi sambuddhaṃ, napi me koci saṃsati;</p>

<p rend="gathalast">Aṭṭhavasse atikkante, assosiṃ lokanāyakaṃ.</p>

<p rend="gatha1">‘‘Aggidāruṃ nīharitvā, sammajjitvāna assamaṃ;</p>

<p rend="gathalast">Khāribhāraṃ gahetvāna, nikkhamiṃ vipinā ahaṃ.</p>

<p rend="gatha1">‘‘Ekarattiṃ vasantohaṃ, gāmesu nigamesu ca;</p>

<p rend="gathalast">Anupubbena candavatiṃ, tadāhaṃ upasaṅkamiṃ.</p>

<p rend="gatha1">‘‘Bhagavā tamhi samaye, sumedho lokanāyako;</p>

<p rend="gathalast">Uddharanto bahū satte, deseti amataṃ padaṃ.</p>

<p rend="gatha1">‘‘Janakāyamatikkamma, vanditvā jinasāgaraṃ;</p>

<p rend="gathalast">Ekaṃsaṃ ajinaṃ katvā, santhaviṃ lokanāyakaṃ.</p>

<p rend="gatha1">‘‘Tuvaṃ satthā ca ketu ca, dhajo yūpo ca pāṇinaṃ;</p>

<p rend="gathalast">Parāyano patiṭṭhā ca, dīpo ca dvipaduttamo.</p>

<p rend="gatha1">‘‘Nepuñño dassane vīro, tāresi janataṃ tuvaṃ;</p>

<p rend="gathalast">Natthañño tārako loke, tavuttaritaro mune.</p>

<p rend="gatha1">‘‘Sakkā <pb ed="M" n="1.0369" /> theve kusaggena, pametuṃ sāgaruttame;</p>

<p rend="gathalast">Na tveva tava sabbaññu, ñāṇaṃ sakkā pametave.</p>

<p rend="gatha1">‘‘Tuladaṇḍe ṭhapetvāna, mahiṃ sakkā dharetave;</p>

<p rend="gathalast">Natveva tava paññāya, pamāṇamatthi cakkhuma.</p>

<p rend="gatha1">‘‘Ākāso minituṃ sakkā, rajjuyā aṅgulena vā;</p>

<p rend="gathalast">Natveva tava sabbaññu, sīlaṃ sakkā pametave.</p>

<p rend="gatha1">‘‘Mahāsamudde udakaṃ, ākāso ca vasundharā;</p>

<p rend="gathalast">Parimeyyāni etāni, appameyyosi cakkhuma.</p>

<p rend="gatha1">‘‘Chahi gāthāhi sabbaññuṃ, kittayitvā mahāyasaṃ;</p>

<p rend="gathalast">Añjaliṃ paggahetvāna, tuṇhī aṭṭhāsahaṃ tadā.</p>

<p rend="gatha1">‘‘Yaṃ vadanti sumedhoti, bhūripaññaṃ sumedhasaṃ;</p>

<p rend="gathalast">Bhikkhusaṅghe nisīditvā, imā gāthā abhāsatha.</p>

<p rend="gatha1">‘‘Yo <pb ed="V" n="1.0315" /> me ñāṇaṃ pakittesi, vippasannena cetasā;</p>

<p rend="gathalast">Tamahaṃ kittayissāmi, suṇātha mama bhāsato.</p>

<p rend="gatha1">‘‘Sattasattati kappāni, devaloke ramissati;</p>

<p rend="gathalast">Sahassakkhattuṃ devindo, devarajjaṃ karissati.</p>

<p rend="gatha1">‘‘Anekasatakkhattuñca, cakkavattī bhavissati;</p>

<p rend="gathalast">Padesarajjaṃ vipulaṃ, gaṇanāto asaṅkhiyaṃ.</p>

<p rend="gatha1">‘‘Devabhūto manusso vā, puññakammasamāhito;</p>

<p rend="gathalast">Anūnamanasaṅkappo, tikkhapañño bhavissati.</p>

<p rend="gatha1">‘‘Tiṃsakappasahassamhi, okkākakulasambhavo;</p>

<p rend="gathalast">Gotamo nāma gottena, satthā loke bhavissati.</p>

<p rend="gatha1">‘‘Agārā abhinikkhamma, pabbajissatikiñcano;</p>

<p rend="gathalast">Jātiyā sattavassena, arahattaṃ phusissati.</p>

<p rend="gatha1">‘‘Yato sarāmi attānaṃ, yato pattosmi sāsanaṃ;</p>

<p rend="gathalast">Etthantare na jānāmi, cetanaṃ amanoramaṃ.</p>

<p rend="gatha1">‘‘Saṃsaritvā <pb ed="M" n="1.0370" /> bhave sabbe, sampattānubhaviṃ ahaṃ;</p>

<p rend="gathalast">Bhoge me ūnatā natthi, phalaṃ ñāṇassa thomane.</p>

<p rend="gatha1">‘‘Tiyaggī nibbutā mayhaṃ, bhavā sabbe samūhatā;</p>

<p rend="gathalast">Sabbāsavā parikkhīṇā, natthi dāni punabbhavo.</p>

<p rend="gatha1">‘‘Tiṃsakappasahassamhi, yaṃ ñāṇamathaviṃ ahaṃ;</p>

<p rend="gathalast">Duggatiṃ nābhijānāmi, phalaṃ ñāṇassa thomane.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">So arahattaṃ pana patvā attano pubbenivāsaṃ anupaṭipāṭiyā anussaranto yāva asaññabhave acittakapaṭisandhi, tāva addasa. Tato pañca kappasatāni cittappavattiṃ adisvā avasāneva disvā ‘‘kimeta’’nti <pb ed="P" n="2.0042" /> āvajjento nayavasena ‘‘asaññabhavo bhavissatī’’ti niṭṭhaṃ agamāsi. Tenāha bhagavā – ‘‘atthi, bhikkhave, asaññasattā nāma dīghāyukā devā, tato cuto sobhito idhūpapanno, so etaṃ bhavaṃ jānāti, sobhito anussaratī’’ti (pārā. 232 atthato samānaṃ). Evaṃ nayavasena anussarantassa anussaraṇakosallaṃ disvā satthā theraṃ pubbenivāsaṃ anussarantānaṃ aggaṭṭhāne ṭhapesi. Tato eva cāyaṃ āyasmā savisesaṃ attano pubbenivāsānussatiñāṇaṃ <pb ed="V" n="1.0316" /> tassa ca paccayabhūtaṃ paṭipattiṃ paccavekkhitvā somanassajāto tadatthadīpanaṃ udānaṃ udānento –</p>

<p rend="hangnum" n="165"><hi rend="paranum">165</hi><hi rend="dot">.</hi></p>

<p rend="gatha1"> ‘‘Satimā paññavā bhikkhu, āraddhabalavīriyo;</p>

<p rend="gathalast">Pañca kappasatānāhaṃ, ekarattiṃ anussariṃ.</p>

<p rend="hangnum" n="166"><hi rend="paranum">166</hi><hi rend="dot">.</hi></p>

<p rend="gatha1"> ‘‘Cattāro satipaṭṭhāne, satta aṭṭha ca bhāvayaṃ;</p>

<p rend="gathalast">Pañca kappasatānāhaṃ, ekarattiṃ anussari’’nti. – gāthādvayaṃ abhāsi;</p>

<p rend="bodytext">Tattha <hi rend="bold">satimā</hi>ti sayaṃ samudāgamanasampannāya satipaṭṭhānabhāvanāpāripūriyā sativepullappattiyā ca satimā. <hi rend="bold">Paññavā</hi>ti chaḷabhiññāpāripūriyā paññāvepullappattiyā ca paññavā. Bhinnakilesatāya <hi rend="bold">bhikkhu</hi>. Saddhādibalānañceva <pb ed="M" n="1.0371" /> catubbidhasammappadhānavīriyassa ca saṃsiddhipāripūriyā <hi rend="bold">āraddhabalavīriyo</hi>. Saddhādīnañhettha balaggahaṇena gahaṇaṃ satipi satiādīnaṃ balabhāve, yathā ‘‘gobalibaddhā puññañāṇasambhārā’’ti. <hi rend="bold">Pañca kappasatānāhaṃ, ekarattiṃ anussari</hi>nti ekarattiṃ viya anussariṃ. Viya-saddo hi idha luttaniddiṭṭho, etena pubbenivāsānussatiñāṇe attano ñāṇavasībhāvaṃ dīpeti.</p>

<p rend="bodytext">Idāni yāya paṭipattiyā attano satimantādibhāvo sātisayaṃ pubbenivāsañāṇañca siddhaṃ, taṃ dassetuṃ <hi rend="bold">‘‘cattāro’’</hi>tiādinā dutiyaṃ gāthamāha. Tattha <hi rend="bold">cattāro satipaṭṭhāne</hi>ti kāyānupassanādike attano visayabhedena catubbidhe lokiyalokuttaramissake satisaṅkhāte satipaṭṭhāne. <hi rend="bold">Sattā</hi>ti satta bojjhaṅge. <hi rend="bold">Aṭṭhā</hi>ti aṭṭha maggaṅgāni. Satipaṭṭhānesu hi suppatiṭṭhitacittassa satta bojjhaṅgā bhāvanāpāripūriṃ gatā eva honti, tathā ariyo aṭṭhaṅgiko maggo. Tenāha dhammasenāpati – ‘‘catūsu satipaṭṭhānesu suppatiṭṭhitacittā satta bojjhaṅge yathābhūtaṃ bhāvetvā’’tiādīhi (dī. ni. 3.143) sattakoṭṭhāsikesu sattatiṃsāya <pb ed="P" n="2.0043" /> bodhipakkhiyadhammesu ekasmiṃ koṭṭhāse bhāvanāpāripūriṃ gacchante itare agacchantā nāma natthīti. <hi rend="bold">Bhāvaya</hi>nti bhāvanāhetu. Sesaṃ vuttanayameva.</p>

<p rend="centre">Sobhitattheragāthāvaṇṇanā niṭṭhitā.</p>

<p rend="subhead">4. Valliyattheragāthāvaṇṇanā</p>

<p rend="bodytext"><hi rend="bold">Yaṃ</hi><pb ed="V" n="1.0317" /><hi rend="bold">kiccaṃ daḷhavīriyenā</hi>tiādikā āyasmato valliyattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto sumedhassa bhagavato kāle brāhmaṇakule nibbattitvā viññutaṃ patto vijjāsippesu nipphattiṃ gato asītikoṭivibhavaṃ pahāya tāpasapabbajjaṃ pabbajitvā pabbatapāde araññāyatane ekissā nadiyā tīre assamaṃ kāretvā viharanto attano anuggaṇhanatthaṃ upagataṃ satthāraṃ disvā pasannamānaso ajinacammaṃ pattharitvā adāsi <pb ed="M" n="1.0372" />. Tattha nisinnaṃ bhagavantaṃ pupphehi ca candanena ca pūjetvā ambaphalāni datvā pañcapatiṭṭhitena vandi. Tassa bhagavā nisinnāsanasampattiṃ pakāsento anumodanaṃ vatvā pakkāmi. So tena puññakammena devamanussesu saṃsaranto imasmiṃ buddhuppāde vesāliyaṃ brāhmaṇakule nibbattitvā ‘‘kaṇhamitto’’ti laddhanāmo vayappatto satthu vesāligamane buddhānubhāvaṃ disvā paṭiladdhasaddho mahākaccānattherassa santike pabbaji. So mandapañño dandhaparakkamo ca hutvā ciraṃ kālaṃ viññuṃ sabrahmacāriṃ nissāyeva vasati. Bhikkhū ‘‘yathā nāma valli rukkhādīsu kiñci anissāya vaḍḍhituṃ na sakkoti, evamayampi kañci paṇḍitaṃ anissāya vaḍḍhituṃ na sakkotī’’ti <hi rend="bold">valliyo</hi>tveva samudācariṃsu. Aparabhāge pana veṇudattattheraṃ upasaṅkamitvā tassa ovāde ṭhatvā sato sampajāno hutvā viharanto ñāṇassa paripākaṃ gatattā paṭipattikkamaṃ theraṃ pucchanto –</p>

<p rend="hangnum" n="167"><hi rend="paranum">167</hi><hi rend="dot">.</hi></p>

<p rend="gatha1"> ‘‘Yaṃ kiccaṃ daḷhavīriyena, yaṃ kiccaṃ boddhumicchatā;</p>

<p rend="gathalast">Karissaṃ nāvarajjhissaṃ, passa vīriyaṃ parakkamaṃ.</p>

<p rend="hangnum" n="168"><hi rend="paranum">168</hi><hi rend="dot">.</hi></p>

<p rend="gatha1"> ‘‘Tvañca me maggamakkhāhi, añjasaṃ amatogadhaṃ;</p>

<p rend="gathalast">Ahaṃ monena monissaṃ, gaṅgāsotova sāgara’’nti. – gāthādvayaṃ abhāsi;</p>

<p rend="bodytext">Tattha <pb ed="P" n="2.0044" /><hi rend="bold">yaṃ kiccaṃ daḷhavīriyenā</hi>ti daḷhena vīriyena thirena parakkamena, daḷhavīriyena vā purisadhorayhena yaṃ kiccaṃ kātabbaṃ paṭipajjitabbaṃ. <hi rend="bold">Yaṃ kiccaṃ boddhumicchatā</hi>ti cattāri ariyasaccāni nibbānameva vā boddhuṃ bujjhituṃ icchantena paṭivijjhitukāmena yaṃ kiccaṃ karaṇīyaṃ. <hi rend="bold">Karissaṃ nāvarajjhissa</hi>nti tamahaṃ dāni karissaṃ na virādhessaṃ, yathānusiṭṭhaṃ paṭipajjissāmi. <hi rend="bold">Passa vīriyaṃ parakkama</hi>nti yathā paṭipajjamāne dhamme vidhinā īraṇato <hi rend="bold">‘‘vīriyaṃ’’,</hi> paraṃ paraṃ ṭhānaṃ akkamanato <hi rend="bold">‘‘parakkamo’’</hi>ti ca laddhanāmaṃ sammāvāyāmaṃ passa na saddhamevāti attano kattukāmataṃ dasseti.</p>

<p rend="bodytext"><hi rend="bold">Tvañcā</hi>ti <pb ed="M" n="1.0373" /><pb ed="V" n="1.0318" /> kammaṭṭhānadāyakaṃ kalyāṇamittaṃ ālapati. <hi rend="bold">Me</hi>ti mayhaṃ. <hi rend="bold">Maggamakkhāhī</hi>ti ariyamaggaṃ kathehi, lokuttaramaggasampāpakaṃ catusaccakammaṭṭhānaṃ kathehīti attho. <hi rend="bold">Añjasa</hi>nti ujukaṃ majjhimapaṭipadābhāvena antadvayassa anupagamanato. Amate nibbāne sampāpakabhāvena patiṭṭhitattā <hi rend="bold">amatogadhaṃ. Monenā</hi>ti ñāṇena maggapaññāya. <hi rend="bold">Monissa</hi>nti jānissaṃ nibbānaṃ paṭivijjhissaṃ pāpuṇissaṃ. <hi rend="bold">Gaṅgāsotova sāgara</hi>nti yathā gaṅgāya soto sāgaraṃ samuddaṃ avirajjhanto ekaṃsato ogāhati, evaṃ ‘‘ahaṃ kammaṭṭhānaṃ anuyuñjanto maggañāṇena nibbānaṃ adhigamissāmi, tasmā taṃ kammaṭṭhānaṃ me ācikkhathā’’ti theraṃ kammaṭṭhānaṃ yāci.</p>

<p rend="bodytext">Taṃ sutvā veṇudattatthero tassa kammaṭṭhānaṃ adāsi. Sopi kammaṭṭhānaṃ anuyuñjanto nacirasseva vipassanaṃ ussukkāpetvā arahattaṃ pāpuṇi. Tena vuttaṃ <hi rend="bold">apadāne</hi> (apa. thera 2.49.75-105) –</p>

<p rend="gatha1">‘‘Pañca kāmaguṇe hitvā, piyarūpe manorame;</p>

<p rend="gathalast">Asīti koṭiyo hitvā, pabbajiṃ anagāriyaṃ.</p>

<p rend="gatha1">‘‘Pabbajitvāna kāyena, pāpakammaṃ vivajjayiṃ;</p>

<p rend="gathalast">Vacīduccaritaṃ hitvā, nadīkūle vasāmahaṃ.</p>

<p rend="gatha1">‘‘Ekakaṃ maṃ viharantaṃ, buddhaseṭṭho upāgami;</p>

<p rend="gathalast">Nāhaṃ jānāmi buddhoti, akāsiṃ paṭisanthāraṃ.</p>

<p rend="gatha1">‘‘Karitvā paṭisanthāraṃ, nāmagottamapucchahaṃ;</p>

<p rend="gathalast">Devatānusi gandhabbo, adu sakko purindado.</p>

<p rend="gatha1">‘‘Ko vā tvaṃ kassa vā putto, mahābrahmā idhāgato;</p>

<p rend="gathalast">Virocesi disā sabbā, udayaṃ sūriyo yathā.</p>

<p rend="gatha1">‘‘Sahassārāni cakkāni, pāde dissanti mārisa;</p>

<p rend="gathalast">Ko vā tvaṃ kassa vā putto, kathaṃ jānemu taṃ mayaṃ.</p>

<p rend="gatha1">‘‘Nāmagottaṃ pavedehi, saṃsayaṃ apanehi me;</p>

<p rend="gathalast">Namhi devā na gandhabbo, namhi sakko purindado.</p>

<p rend="gatha1">‘‘Brahmabhāvo ca me natthi, etesaṃ uttamo ahaṃ;</p>

<p rend="gathalast">Atīto visayaṃ tesaṃ, dālayiṃ kāmabandhanaṃ.</p>

<p rend="gatha1">‘‘Sabbe <pb ed="M" n="1.0374" /> kilese jhāpetvā, patto sambodhimuttamaṃ;</p>

<p rend="gathalast">Tassa vācaṃ suṇitvāhaṃ, idaṃ vacanamabraviṃ.</p>

<p rend="gatha1">‘‘Yadi buddhosi sabbaññū, nisīda tvaṃ mahāmune;</p>

<p rend="gathalast">Tamahaṃ pūjayissāmi, dukkhassantakaro tuvaṃ.</p>

<p rend="gatha1">‘‘Pattharitvājinacammaṃ <pb ed="V" n="1.0319" />, adāsi satthuno ahaṃ;</p>

<p rend="gathalast">Nisīdi tattha bhagavā, sīhova girigabbhare.</p>

<p rend="gatha1">‘‘Khippaṃ pabbatamāruyha, ambassa phalamaggahiṃ;</p>

<p rend="gathalast">Sālakalyāṇikaṃ pupphaṃ, candanañca mahārahaṃ.</p>

<p rend="gatha1">‘‘Khippaṃ paggayha taṃ sabbaṃ, upetvā lokanāyakaṃ;</p>

<p rend="gathalast">Phalaṃ buddhassa datvāna, sālapupphamapūjayiṃ.</p>

<p rend="gatha1">‘‘Candanaṃ anulimpitvā, avandiṃ satthuno ahaṃ;</p>

<p rend="gathalast">Pasannacitto sumano, vipulāya ca pītiyā.</p>

<p rend="gatha1">‘‘Ajinamhi nisīditvā, sumedho lokanāyako;</p>

<p rend="gathalast">Mama kammaṃ pakittesi, hāsayanto mamaṃ tadā.</p>

<p rend="gatha1">‘‘Iminā phaladānena, gandhamālehi cūbhayaṃ;</p>

<p rend="gathalast">Pañcavīse kappasate, devaloke ramissati.</p>

<p rend="gatha1">‘‘Anūnamanasaṅkappo, vasavattī bhavissati;</p>

<p rend="gathalast">Chabbīsatikappasate, manussattaṃ gamissati.</p>

<p rend="gatha1">‘‘Bhavissati cakkavattī, cāturanto mahiddhiko;</p>

<p rend="gathalast">Vebhāraṃ nāma nagaraṃ, vissakammena māpitaṃ.</p>

<p rend="gatha1">‘‘Hessati sabbasovaṇṇaṃ, nānāratanabhūsitaṃ;</p>

<p rend="gathalast">Eteneva upāyena, saṃsarissati so bhave.</p>

<p rend="gatha1">‘‘Sabbattha pūjito hutvā, devatte atha mānuse;</p>

<p rend="gathalast">Pacchime bhave sampatte, brahmabandhu bhavissati.</p>

<p rend="gatha1">‘‘Agārā abhinikkhamma, anagārī bhavissati;</p>

<p rend="gathalast">Abhiññāpāragū hutvā, nibbāyissatināsavo.</p>

<p rend="gatha1">‘‘Idaṃ <pb ed="M" n="1.0375" /> vatvāna sambuddho, sumedho lokanāyako;</p>

<p rend="gathalast">Mama nijjhāyamānassa, pakkāmi anilañjase.</p>

<p rend="gatha1">‘‘Tena kammena sukatena, cetanāpaṇidhīhi ca;</p>

<p rend="gathalast">Jahitvā mānusaṃ dehaṃ, tāvatiṃsamagacchahaṃ.</p>

<p rend="gatha1">‘‘Tusitato cavitvāna, nibbattiṃ mātukucchiyaṃ;</p>

<p rend="gathalast">Bhoge me ūnatā natthi, yamhi gabbhe vasāmahaṃ.</p>

<p rend="gatha1">‘‘Mātukucchigate mayi, annapānañca bhojanaṃ;</p>

<p rend="gathalast">Mātuyā mama chandena, nibbattati yadicchakaṃ.</p>

<p rend="gatha1">‘‘Jātiyā pañcavassena, pabbajiṃ anagāriyaṃ;</p>

<p rend="gathalast">Oropitamhi kesamhi, arahattamapāpuṇiṃ.</p>

<p rend="gatha1">‘‘Pubbakammaṃ <pb ed="V" n="1.0320" /> gavesanto, orena nāddasaṃ ahaṃ;</p>

<p rend="gathalast">Tiṃsakappasahassamhi, mama kammamanussariṃ.</p>

<p rend="gatha1">‘‘Namo te purisājañña, namo te purisuttama;</p>

<p rend="gathalast">Tava sāsanamāgamma, pattomhi acalaṃ padaṃ.</p>

<p rend="gatha1">‘‘Tiṃsakappasahassamhi, yaṃ buddhamabhipūjayiṃ;</p>

<p rend="gathalast">Duggatiṃ nābhijānāmi, buddhapūjāyidaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Arahattaṃ pana patvā aññaṃ byākaronto thero imāyeva gāthā abhāsīti.</p>

<p rend="centre">Valliyattheragāthāvaṇṇanā niṭṭhitā.</p>

<p rend="subhead">5. Vītasokattheragāthāvaṇṇanā</p>

<p rend="bodytext"><hi rend="bold">Kese me olikhissantī</hi>tiādikā āyasmato vītasokattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto siddhatthassa bhagavato kāle brāhmaṇakule nibbattitvā brāhmaṇānaṃ <pb ed="P" n="2.0045" /> vijjāsippesu nipphattiṃ gato kāme pahāya <pb ed="M" n="1.0376" /> isipabbajjaṃ pabbajitvā mahatā isigaṇena parivuto araññe vasanto buddhuppādaṃ sutvā haṭṭhatuṭṭho ‘‘udumbarapupphasadisā dullabhadassanā buddhā bhagavanto, idāneva upagantabbā’’ti mahatiyā parisāya saddhiṃ satthāraṃ daṭṭhuṃ gacchanto diyaḍḍhayojane sese byādhiko hutvā buddhagatāya saññāya kālaṅkato devesu uppajjitvā aparāparaṃ devamanussesu saṃsaranto imasmiṃ buddhuppāde aṭṭhārasavassādhikānaṃ dvinnaṃ vassasatānaṃ matthake dhammāsokarañño kaniṭṭhabhātā hutvā nibbatti, tassa <hi rend="bold">vītasoko</hi>ti nāma ahosi. So vayappatto khattiyakumārehi sikkhitabbavijjāsippesu nipphattiṃ gato giridattattheraṃ nissāya gihibhūto suttantapiṭake abhidhammapiṭake ca visārado hutvā ekadivasaṃ massukammasamaye kappakassa hatthato ādāsaṃ gahetvā kāyaṃ olokento valitapalitādīni disvā sañjātasaṃvego vipassanāya cittaṃ otāretvā bhāvanaṃ ussukkāpetvā tasmiṃyeva āsane sotāpanno hutvā giridattattherassa santike pabbajitvā nacirasseva arahattaṃ pāpuṇi. Tena vuttaṃ <hi rend="bold">apadāne</hi> (apa. thera 2.49.9-26) –</p>

<p rend="gatha1">‘‘Ajjhāyako <pb ed="V" n="1.0321" /> mantadharo, tiṇṇaṃ vedāna pāragū;</p>

<p rend="gathalast">Lakkhaṇe itihāse ca, sanighaṇḍusakeṭubhe.</p>

<p rend="gatha1">‘‘Nadīsotapaṭibhāgā, sissā āyanti me tadā;</p>

<p rend="gathalast">Tesāhaṃ mante vācemi, rattindivamatandito.</p>

<p rend="gatha1">‘‘Siddhattho nāma sambuddho, loke uppajji tāvade;</p>

<p rend="gathalast">Tamandhakāraṃ nāsetvā, ñāṇālokaṃ pavattayi.</p>

<p rend="gatha1">‘‘Mama aññataro sisso, sissānaṃ so kathesi me;</p>

<p rend="gathalast">Sutvāna te etamatthaṃ, ārocesuṃ mamaṃ tadā.</p>

<p rend="gatha1">‘‘Buddho loke samuppanno, sabbaññū lokanāyako;</p>

<p rend="gathalast">Tassānuvattati jano, lābho amhaṃ na vijjati.</p>

<p rend="gatha1">‘‘Adhiccuppattikā buddhā, cakkhumanto mahāyasā;</p>

<p rend="gathalast">Yaṃnūnāhaṃ buddhaseṭṭhaṃ, passeyyaṃ lokanāyakaṃ.</p>

<p rend="gatha1">‘‘Ajinaṃ <pb ed="M" n="1.0377" /> me gahetvāna, vākacīraṃ kamaṇḍaluṃ;</p>

<p rend="gathalast">Assamā abhinikkhamma, sisse āmantayiṃ ahaṃ.</p>

<p rend="gatha1">‘‘Odumbarikapupphaṃva, candamhi sasakaṃ yathā;</p>

<p rend="gathalast">Vāyasānaṃ yathā khīraṃ, dullabho lokanāyako.</p>

<p rend="gatha1">‘‘Buddho lokamhi uppanno, manussattampi dullabhaṃ;</p>

<p rend="gathalast">Ubhosu vijjamānesu, savanañca sudullabhaṃ.</p>

<p rend="gatha1">‘‘Buddho loke samuppanno, cakkhuṃ lacchāma no bhavaṃ;</p>

<p rend="gathalast">Etha sabbe gamissāma, sammāsambuddhasantikaṃ.</p>

<p rend="gatha1">‘‘Kamaṇḍaludharā sabbe, kharājinanivāsino;</p>

<p rend="gathalast">Te jaṭābhārabharitā, nikkhamuṃ vipinā tadā.</p>

<p rend="gatha1">‘‘Yugamattaṃ pekkhamānā, uttamatthaṃ gavesino;</p>

<p rend="gathalast">Āsattidosarahitā, asambhītāva kesarī.</p>

<p rend="gatha1">‘‘Appakiccā aloluppā, nipakā santavuttino;</p>

<p rend="gathalast">Uñchāya caramānā te, buddhaseṭṭhamupāgamuṃ.</p>

<p rend="gatha1">‘‘Diyaḍḍhayojane sese, byādhi me upapajjatha;</p>

<p rend="gathalast">Buddhaseṭṭhaṃ saritvāna, tattha kālaṅkato ahaṃ.</p>

<p rend="gatha1">‘‘Catunnavutito kappe, yaṃ saññamalabhiṃ tadā;</p>

<p rend="gathalast">Duggatiṃ nābhijānāmi, buddhasaññāyidaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Arahattaṃ <pb ed="V" n="1.0322" /> pana patvā aññaṃ byākaronto –</p>

<p rend="hangnum" n="169"><hi rend="paranum">169</hi><hi rend="dot">.</hi></p>

<p rend="gatha1"> ‘‘Kese me olikhissanti, kappako upasaṅkami;</p>

<p rend="gathalast">Tato ādāsamādāya, sarīraṃ paccavekkhisaṃ.</p>

<p rend="hangnum" n="170"><hi rend="paranum">170</hi><hi rend="dot">.</hi></p>

<p rend="gatha1"> ‘‘Tuccho kāyo adissittha, andhakāre tamo byagā;</p>

<p rend="gathalast">Sabbe coḷā samucchinnā, natthi dāni punabbhavo’’ti. – gāthādvayaṃ abhāsi;</p>

<p rend="bodytext">Tattha <pb ed="M" n="1.0378" /><hi rend="bold">kese me olikhissanti, kappako upasaṅkamī</hi>ti gihikāle massukammasamaye ‘‘mama kese olikhissaṃ kappemī’’ti kesādīnaṃ chedanādivasena kappanato kappako nhāpito maṃ upagacchi. <hi rend="bold">Tato</hi>ti kappakato. <hi rend="bold">Sarīraṃ paccavekkhisa</hi>nti sabbakāyike ādāse palitavalitamukhanimittādidassanamukhena ‘‘abhibhūto vata jarāya me kāyo’’ti jarābhibhūtaṃ attano sarīraṃ paccavekkhiṃ. Evaṃ paccavekkhato ca <hi rend="bold">tuccho kāyo adissittha</hi> niccadhuvasukhasabhāvādīhi ritto hutvā me kāyo adissatha paññāyi. Kasmā? <hi rend="bold">Andhakāre tamo byagā</hi> yena ayonisomanasikārasaṅkhātena <pb ed="P" n="2.0046" /> tamasā attano kāye andhagatā vijjamānampi asubhādisabhāvaṃ apassantā avijjamānaṃ subhādiākāraṃ gaṇhanti, tasmiṃ andhakāre andhakaraṇaṭṭhāne kāye yonisomanasikārasaṅkhātena ñāṇālokena avijjātamo vigato, tato eva <hi rend="bold">sabbe coḷā samucchinnā</hi> corā viya kusalabhaṇḍacchedanato, sādhūhi alātabbato asaṅgahetabbato saṅkārakūṭādīsu chaḍḍitapilotikakhaṇḍaṃ viya issarajanena ariyajanena jigucchitabbatāya coḷā viyāti vā ‘‘coḷā’’ti laddhanāmā kilesā samucchinnā. Aggamaggena samugghāṭitattā eva ca nesaṃ <hi rend="bold">natthi dāni punabbhavo</hi> āyatiṃ punabbhavābhinibbatti natthīti.</p>

<p rend="centre">Vītasokattheragāthāvaṇṇanā niṭṭhitā.</p>

<p rend="subhead">6. Puṇṇamāsattheragāthāvaṇṇanā</p>

<p rend="bodytext"><hi rend="bold">Pañca nīvaraṇe hitvā</hi>tiādikā āyasmato puṇṇamāsattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto tissassa bhagavato kāle kulagehe nibbattitvā viññutaṃ patto ekadivasaṃ satthari araññe viharante paṃsukūlacīvaraṃ dumasākhāya laggetvā gandhakuṭiṃ paviṭṭhe dhanuhattho gahanaṃ paviṭṭho satthu paṃsukūlaṃ disvā pasannamānaso <pb ed="V" n="1.0323" /> dhanuṃ nikkhipitvā buddhaguṇe anussaritvā <pb ed="M" n="1.0379" /> paṃsukūlaṃ vandi. So tena puññakammena devamanussesu saṃsaranto imasmiṃ buddhuppāde sāvatthiyaṃ kuṭumbiyakule nibbatti. Tassa kira jātadivase tasmiṃ gehe sabbabhājanāni suvaṇṇaratanamayehi māsehi paripuṇṇāneva ahesuṃ. Tenassa <hi rend="bold">puṇṇamāso</hi>tveva nāmaṃ akaṃsu. So vayappatto dārapariggahaṃ katvā ekasmiṃ putte uppanne gharāvāsaṃ pahāya pabbajitvā gāmakāvāse vasanto ghaṭento vāyamanto chaḷabhiñño ahosi. Tena vuttaṃ <hi rend="bold">apadāne</hi> (apa. thera 2.49.1-8) –</p>

<p rend="gatha1">‘‘Tisso nāmāsi bhagavā, sayambhū aggapuggalo;</p>

<p rend="gathalast">Paṃsukūlaṃ ṭhapetvāna, vihāraṃ pāvisī jino.</p>

<p rend="gatha1">‘‘Vinataṃ dhanumādāya, bhakkhatthāya cariṃ ahaṃ;</p>

<p rend="gathalast">Maṇḍalaggaṃ gahetvāna, kānanaṃ pāvisiṃ ahaṃ.</p>

<p rend="gatha1">‘‘Tatthaddasaṃ paṃsukūlaṃ, dumagge laggitaṃ tadā;</p>

<p rend="gathalast">Cāpaṃ tattheva nikkhippa, sire katvāna añjaliṃ.</p>

<p rend="gatha1">‘‘Pasannacitto sumano, vipulāya ca pītiyā;</p>

<p rend="gathalast">Buddhaseṭṭhaṃ saritvāna, paṃsukūlaṃ avandahaṃ.</p>

<p rend="gatha1">‘‘Dvenavute ito kappe, paṃsukūlamavandahaṃ;</p>

<p rend="gathalast">Duggatiṃ nābhijānāmi, vandanāya idaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Chaḷabhiñño pana hutvā sāvatthiṃ upagantvā satthāraṃ vanditvā susāne vasati, tassa ca acirāgatasseva sato putto kālamakāsi. Dārakamātā therassa āgatabhāvaṃ sutvā, ‘‘mā idaṃ aputtakaṃ sāpateyyaṃ rājāno hareyyu’’nti taṃ uppabbājetukāmā mahatā parivārena <pb ed="P" n="2.0047" /> therassa santikaṃ gantvā paṭisanthāraṃ katvā palobhetuṃ ārabhi. Thero attano vītarāgabhāvajānāpanatthaṃ ākāse ṭhatvā attano paṭipattikittanamukhena tassā dhammaṃ desento –</p>

<p rend="hangnum" n="171"><hi rend="paranum">171</hi><hi rend="dot">.</hi></p>

<p rend="gatha1"> ‘‘Pañca nīvaraṇe hitvā, yogakkhemassa pattiyā;</p>

<p rend="gathalast">Dhammādāsaṃ gahetvāna, ñāṇadassanamattano.</p>

<p rend="hangnum" n="172"><hi rend="paranum">172</hi><hi rend="dot">.</hi></p>

<p rend="gatha1"> ‘‘Paccavekkhiṃ <pb ed="M" n="1.0380" /> imaṃ kāyaṃ, sabbaṃ santarabāhiraṃ;</p>

<p rend="gathalast">Ajjhattañca bahiddhā ca, tuccho kāyo adissathā’’ti. –</p>

<p rend="unindented">Gāthādvayaṃ abhāsi.</p>

<p rend="bodytext">Tattha <pb ed="V" n="1.0324" /><hi rend="bold">pañca nīvaraṇe hitvā</hi>ti kāmacchandādike pañca nīvaraṇe pahāya jhānādhigamena viddhaṃsetvā. <hi rend="bold">Yogakkhemassa pattiyā</hi>ti kāmayogādīhi catūhi yogehi khemassa anupaddutassa nibbānassa adhigamāya. <hi rend="bold">Dhammādāsa</hi>nti dhammabhūtaṃ ādāsaṃ. Yathā hi ādāso olokentassa rūpakāye guṇāguṇaṃ ādaṃseti, evaṃ vipassanāsaṅkhāto dhammānaṃ sāmaññavisesāvabodhanato ñāṇadassanabhūto dhammādāso vipassantassa vodānasaṃkilesadhammavibhāvanena tappahānasādhanena ca visesato nāmakāye guṇaṃ ādaṃseti. Tenāha –</p>

<p rend="gatha1"><hi rend="bold">‘‘Dhammādāsaṃ gahetvāna, ñāṇadassanamattano;</hi></p>

<p rend="gathalast"><hi rend="bold">Paccavekkhiṃ imaṃ kāyaṃ, sabbaṃ santarabāhira’’nti. –</hi></p>

<p rend="bodytext">Imaṃ kāyaṃ dhammasamūhaṃ mama attabhāvaṃ ajjhattikabāhirāyatanabhāvato santarabāhiraṃ sabbaṃ anavasesaṃ dhammādāsaṃ gahetvā ‘‘anicca’’ntipi ‘‘dukkha’’ntipi ‘‘anattā’’tipi patiavekkhiṃ ñāṇacakkhunā passiṃ. Evaṃ passatā ca mayā <hi rend="bold">ajjhattañca bahiddhā cā</hi>ti attano santāne parasantāne ca <hi rend="bold">tuccho kāyo adissatha</hi> niccasārādivirahito tuccho khandhapañcakasaṅkhāto attabhāvakāyo ñāṇacakkhunā yāthāvato apassittha. Sakalampi hi khandhapañcakaṃ ‘‘avijjānivutassa, bhikkhave, bālassa taṇhāsaṃyuttassa evamayaṃ kāyo samudāgato’’tiādīsu (saṃ. ni. 2.19) ‘‘kāyo’’ti vuccati. ‘‘Adissathā’’ti ca iminā yadeva kāye daṭṭhabbaṃ, taṃ diṭṭhaṃ, na dānissa kiñci mayā passitabbaṃ atthīti katakiccataṃ dassento aññaṃ byākāsi. Evaṃ thero imāhi gāthāhi purāṇadutiyikāya dhammaṃ desetvā taṃ saraṇesu ca sīlesu ca sampatiṭṭhāpetvā uyyojesi.</p>

<p rend="centre">Puṇṇamāsattheragāthāvaṇṇanā niṭṭhitā.</p>

<p rend="subhead">7. Nandakattheragāthāvaṇṇanā</p>

<p rend="bodytext"><hi rend="bold">Yathāpi</hi><pb ed="M" n="1.0381" /><hi rend="bold">bhaddo ājañño</hi>ti āyasmato nandakattherassa gāthā. Kā uppatti? Ayampi purimabuddhesu katādhikāro tattha tattha bhave puññāni karonto sikhissa bhagavato kāle paccantadese uppajjitvā viññutaṃ patto <pb ed="P" n="2.0048" /> vanacāriko hutvā vicaranto ekadivasaṃ satthu caṅkamanaṭṭhānaṃ disvā pasannacitto vālukā okiri. So tena puññakammena devamanussesu saṃsaranto imasmiṃ buddhuppāde campāyaṃ gahapatikule nibbatti, tassa <hi rend="bold">nandako</hi>ti nāmaṃ akaṃsu. Jeṭṭhakabhātā panassa bharato nāma. Tassa pubbayogo anantaravatthusmiṃ āvibhavissati. Te ubhopi <pb ed="V" n="1.0325" /> viññutaṃ patvā āyasmantaṃ soṇaṃ koḷivisaṃ pabbajitaṃ sutvā ‘‘soṇopi nāma tathāsukhumālo pabbaji, kimaṅgaṃ pana maya’’nti pabbajiṃsu. Tesu bharato nacirasseva vipassanaṃ vaḍḍhetvā chaḷabhiñño ahosi. Nandako pana kilesānaṃ balavabhāvena tāva vipassanaṃ ussukkāpetuṃ nāsakkhi, vipassanāya kammaṃ karoti eva. Athassa bharatatthero āsayaṃ ñatvā avassayo bhavitukāmo taṃ pacchāsamaṇaṃ katvā vihārato nikkhamitvā maggasamīpe nisinno vipassanākathaṃ kathesi.</p>

<p rend="bodytext">Tena ca samayena sakaṭasatthe gacchante eko sakaṭe yutto goṇo cikkhallaṭṭhāne sakaṭaṃ uddharituṃ asakkonto paripati. Tato naṃ satthavāho sakaṭā mocetvā tiṇañca pānīyañca datvā parissamaṃ apanetvā puna dhure yojesi. Tato goṇo vūpasantaparissamo laddhabalo taṃ sakaṭaṃ cikkhallaṭṭhānato uddharitvā thale patiṭṭhāpesi. Atha bharatatthero nandakassa ‘‘passasi no tvaṃ, āvuso nandaka, imassa kamma’’nti taṃ nidassetvā tena ‘‘passāmī’’ti vutte ‘‘imamatthaṃ suṭṭhu upadhārehī’’ti āha. Itaro ‘‘yathāyaṃ goṇo vūpasantaparissamo paṅkaṭṭhānato bhāraṃ ubbahati, evaṃ mayāpi saṃsārapaṅkato attā uddharitabbo’’ti tamevārammaṇaṃ katvā vipassanāya kammaṃ karonto nacirasseva arahattaṃ pāpuṇi. Tena vuttaṃ <hi rend="bold">apadāne</hi> (apa. thera 2.48.90-95) –</p>

<p rend="gatha1">‘‘Migaluddo <pb ed="M" n="1.0382" /> pure āsiṃ, araññe kānane ahaṃ;</p>

<p rend="gathalast">Vātamigaṃ gavesanto, caṅkamaṃ addasaṃ ahaṃ.</p>

<p rend="gatha1">‘‘Ucchaṅgena pulinaṃ gayha, caṅkame okiriṃ ahaṃ;</p>

<p rend="gathalast">Pasannacitto sumano, sugatassa sirīmato.</p>

<p rend="gatha1">‘‘Ekatiṃse ito kappe, pulinaṃ okiriṃ ahaṃ;</p>

<p rend="gathalast">Duggatiṃ nābhijānāmi, pulinassa idaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Arahattaṃ pana patvā attano jeṭṭhabhātikassa bharatattherassa santike aññaṃ byākaronto –</p>

<p rend="hangnum" n="173"><hi rend="paranum">173</hi><hi rend="dot">.</hi></p>

<p rend="gatha1"> ‘‘Yathāpi bhaddo ājañño, khalitvā patitiṭṭhati;</p>

<p rend="gathalast">Bhiyyo laddhāna saṃvegaṃ, adīno vahate dhuraṃ.</p>

<p rend="hangnum" n="174"><hi rend="paranum">174</hi><hi rend="dot">.</hi></p>

<p rend="gatha1"> ‘‘Evaṃ dassanasampannaṃ, sammāsambuddhasāvakaṃ;</p>

<p rend="gathalast">Ājānīyaṃ maṃ dhāretha, puttaṃ buddhassa orasa’’nti. – gāthādvayaṃ abhāsi;</p>

<p rend="bodytext">Tattha <pb ed="V" n="1.0326" /><pb ed="P" n="2.0049" /><hi rend="bold">bhiyyo laddhāna saṃvegaṃ, adīno vahate dhura</hi>nti ‘‘mayhaṃ jātibalavīriyānaṃ ananucchavikametaṃ yadidaṃ āgatassa bhārassa avahana’’nti saṃvegaṃ labhitvā adīno adīnamānaso alīnacitto. ‘‘Alīno’’ti vā pāṭho, so eva attho. Bhiyyo punappunaṃ bhiyyosomattāya attano dhuraṃ bhāraṃ vahate ubbahati. Sesaṃ heṭṭhā ramaṇīyavihārittherassa gāthāvaṇṇanāyaṃ vuttanayameva.</p>

<p rend="centre">Nandakattheragāthāvaṇṇanā niṭṭhitā.</p>

<p rend="subhead">8. Bharatattheragāthāvaṇṇanā</p>

<p rend="bodytext"><hi rend="bold">Ehi</hi><pb ed="M" n="1.0383" />, <hi rend="bold">nandaka, gacchāmā</hi>ti āyasmato bharatattherassa gāthā. Kā uppatti? Ayaṃ kira anomadassissa bhagavato kāle kulagehe nibbattitvā viññutaṃ patto ekadivasaṃ manuññadassanaṃ mudusukhasamphassaṃ upāhanadvayaṃ gahetvā gacchanto satthāraṃ caṅkamantaṃ disvā pasannamānaso upāhanā upanāmetvā, ‘‘abhiruhatu bhagavā upāhanā, yaṃ mama assa dīgharattaṃ hitāya sukhāyā’’ti āha. Abhiruhi bhagavā tassa anuggaṇhanatthaṃ upāhanā. So tena puññakammena devamanussesu saṃsaranto imasmiṃ buddhuppāde campānagare gahapatikule nibbatti, <hi rend="bold">bharato</hi>tissa nāmaṃ ahosi. So viññutaṃ patto soṇattherassa pabbajitabhāvaṃ sutvā ‘‘sopi nāma pabbajī’’ti sañjātasaṃvego pabbajitvā katapubbakicco vipassanāya kammaṃ karonto nacirasseva chaḷabhiñño ahosi. Tena vuttaṃ <hi rend="bold">apadāne</hi> (apa. thera 2.48.71-89) –</p>

<p rend="gatha1">‘‘Anomadassī bhagavā, lokajeṭṭho narāsabho;</p>

<p rend="gathalast">Divāvihārā nikkhamma, pathamāruhi cakkhumā.</p>

<p rend="gatha1">‘‘Pānadhiṃ sukataṃ gayha, addhānaṃ paṭipajjahaṃ;</p>

<p rend="gathalast">Tatthaddasāsiṃ sambuddhaṃ, pattikaṃ cārudassanaṃ.</p>

<p rend="gatha1">‘‘Sakaṃ cittaṃ pasādetvā, nīharitvāna pānadhiṃ;</p>

<p rend="gathalast">Pādamūle ṭhapetvāna, idaṃ vacanamabraviṃ.</p>

<p rend="gatha1">‘‘Abhirūha mahāvīra, sugatinda vināyaka;</p>

<p rend="gathalast">Ito phalaṃ labhissāmi, so me attho samijjhatu.</p>

<p rend="gatha1">‘‘Anomadassī bhagavā, lokajeṭṭho narāsabho;</p>

<p rend="gathalast">Pānadhiṃ abhirūhitvā, idaṃ vacanamabravi.</p>

<p rend="gatha1">‘‘Yo <pb ed="V" n="1.0327" /> pānadhiṃ me adāsi, pasanno sehi pāṇibhi;</p>

<p rend="gathalast">Tamahaṃ kittayissāmi, suṇātha mama bhāsato.</p>

<p rend="gatha1">‘‘Buddhassa giramaññāya, sabbe devā samāgatā;</p>

<p rend="gathalast">Udaggacittā sumanā, vedajātā katañjalī.</p>

<p rend="gatha1">‘‘Pānadhīnaṃ <pb ed="M" n="1.0384" /> padānena, sukhitoyaṃ bhavissati;</p>

<p rend="gathalast">Pañcapaññāsakkhattuñca, devarajjaṃ karissati.</p>

<p rend="gatha1">‘‘Sahassakkhattuṃ rājā ca, cakkavattī bhavissati;</p>

<p rend="gathalast">Padesarajjaṃ vipulaṃ, gaṇanāto asaṅkhiyaṃ.</p>

<p rend="gatha1">‘‘Aparimeyye ito kappe, okkākakulasambhavo;</p>

<p rend="gathalast">Gotamo nāma gottena, satthā loke bhavissati.</p>

<p rend="gatha1">‘‘Tassa dhammesu dāyādo, oraso dhammanimmito;</p>

<p rend="gathalast">Sabbāsave pariññāya, nibbāyissatināsavo.</p>

<p rend="gatha1">‘‘Devaloke manusse vā, nibbattissati puññavā;</p>

<p rend="gathalast">Devayānapaṭibhāgaṃ, yānaṃ paṭilabhissati.</p>

<p rend="gatha1">‘‘Pāsādā sivikā vayhaṃ, hatthino samalaṅkatā;</p>

<p rend="gathalast">Rathā vājaññasaṃyuttā, sadā pātubhavanti me.</p>

<p rend="gatha1">‘‘Agārā nikkhamantopi, rathena nikkhamiṃ ahaṃ;</p>

<p rend="gathalast">Kesesu chijjamānesu, arahattamapāpuṇiṃ.</p>

<p rend="gatha1">‘‘Lābhā mayhaṃ suladdhaṃ me, vāṇijjaṃ suppayojitaṃ;</p>

<p rend="gathalast">Datvāna pānadhiṃ ekaṃ, pattomhi acalaṃ padaṃ.</p>

<p rend="gatha1">‘‘Aparimeyye ito kappe, yaṃ pānadhimadāsahaṃ;</p>

<p rend="gathalast">Duggatiṃ nābhijānāmi, pānadhissa idaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Chaḷabhiñño pana hutvā attano kaniṭṭhabhātikena nandakattherena heṭṭhā vuttanayena aññābyākaraṇe kate ‘‘idāni nandakopi arahā jāto, handa mayaṃ ubhopi satthu santikaṃ gantvā vusitabrahmacariyataṃ nivedessāmāti uppannaṃ parivitakkaṃ nandakattherassa kathento –</p>

<p rend="hangnum" n="175"><hi rend="paranum">175</hi><hi rend="dot">.</hi></p>

<p rend="gatha1"> ‘‘Ehi nandaka gacchāma, upajjhāyassa santikaṃ;</p>

<p rend="gathalast">Sīhanādaṃ nadissāma, buddhaseṭṭhassa sammukhā.</p>

<p rend="hangnum" n="176"><hi rend="paranum">176</hi><hi rend="dot">.</hi></p>

<p rend="gatha1"> ‘‘Yāya <pb ed="M" n="1.0385" /> no anukampāya, amhe pabbājayī muni;</p>

<p rend="gathalast">So no attho anuppatto, sabbasaṃyojanakkhayo’’ti. – gāthādvayaṃ abhāsi;</p>

<p rend="bodytext">Tattha <pb ed="V" n="1.0328" /><pb ed="P" n="2.0050" /><hi rend="bold">nandakā</hi>ti ālapanaṃ. <hi rend="bold">Ehī</hi>ti tassa attano santikakaraṇaṃ. <hi rend="bold">Gacchāmā</hi>ti tena attanā ca ekajjhaṃ kātabbakiriyāvacanaṃ, <hi rend="bold">upajjhāyassā</hi>ti sammāsambuddhassa, sammāsambuddho hi samantacakkhunā buddhacakkhunā ca sattānaṃ āsayānusayacaritādīnaṃ yathābhūtavilokanena sadevakassa lokassa vajjāvajjaṃ upanijjhāyatīti visesato upajjhāyoti vattabbataṃ arahati. Yadatthaṃ gamanaṃ, taṃ dassetuṃ <hi rend="bold">‘‘sīhanādaṃ nadissāma, buddhaseṭṭhassa sammukhā’’</hi>ti āha. Yathābhuccaguṇābhibyāhāratāya abhītanādabhāvato sīhanādaṃ buddhassa sammāsambuddhassa tato eva sabbasattuttamatāya seṭṭhassa, buddhānaṃ vā sāvakabuddhādīnaṃ seṭṭhassa sammukhā purato nadissāmāti attho.</p>

<p rend="bodytext">Yathā pana sīhanādaṃ naditukāmo, taṃ dassento <hi rend="bold">‘‘yāyā’’</hi>ti gāthamāha. Tattha <hi rend="bold">yāyā</hi>ti yadatthaṃ, yāya yadatthānuppattiyāti attho. <hi rend="bold">No</hi>ti amhākaṃ. <hi rend="bold">Anukampāyā</hi>ti anuggaṇhanena amhe dvepi <hi rend="bold">pabbājayi</hi> pabbājesi. <hi rend="bold">Munī</hi>ti bhagavā. <hi rend="bold">So no attho anuppatto</hi>ti so attho sabbesaṃ saṃyojanānaṃ khayabhūtaṃ arahattaphalaṃ no amhehi anuppatto, adhigatoti attho.</p>

<p rend="centre">Bharatattheragāthāvaṇṇanā niṭṭhitā.</p>

<p rend="subhead">9. Bhāradvājattheragāthāvaṇṇanā</p>

<p rend="bodytext"><hi rend="bold">Nadanti evaṃ sappaññā</hi>ti āyasmato bhāradvājattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto ito ekatiṃse kappe kulagehe nibbattitvā viññutaṃ patto ekadivasaṃ sumanaṃ nāma paccekabuddhaṃ piṇḍāya carantaṃ disvā pasannamānaso <pb ed="M" n="1.0386" /> paripakkaṃ vallikāraphalaṃ adāsi. So tena puññakammena devamanussesu saṃsaranto imasmiṃ buddhuppāde rājagahe brāhmaṇakule nibbattitvā gottanāmena <hi rend="bold">bhāradvājo</hi>tveva paññāyittha. So vayappatto gharāvāsaṃ vasanto ekaputtaṃ labhi. Tassa ‘‘kaṇhadinno’’ti nāmaṃ akāsi. Tassa viññutaṃ pattakāle ‘‘tāta, asukassa nāma ācariyassa santike sippaṃ sikkhitvā ehī’’ti taṃ takkasilaṃ pesesi. So gacchanto antarāmagge satthu sāvakaṃ aññataraṃ mahātheraṃ kalyāṇamittaṃ labhitvā tassa santike dhammaṃ sutvā paṭiladdhasaddho pabbajitvā katapubbakicco vipassanāya kammaṃ karonto nacirasseva arahattaṃ pāpuṇi. Tena vuttaṃ <hi rend="bold">apadāne</hi> (apa. thera 2.48.66-70) –</p>

<p rend="gatha1">‘‘Sumano <pb ed="V" n="1.0329" /> nāma sambuddho, takkarāyaṃ vasī tadā;</p>

<p rend="gathalast">Vallikāraphalaṃ gayha, sayambhussa adāsahaṃ.</p>

<p rend="gatha1">‘‘Ekatiṃse ito kappe, yaṃ phalaṃ adadiṃ tadā;</p>

<p rend="gathalast">Duggatiṃ nābhijānāmi, phaladānassidaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Athassa <pb ed="P" n="2.0051" /> pitā bhāradvājo veḷuvane viharantaṃ bhagavantaṃ upasaṅkamitvā dhammaṃ sutvā pabbajitvā nacirasseva arahattaṃ sacchākāsi. Atha putto satthāraṃ vandituṃ rājagahaṃ āgato satthu santike nisinnaṃ pitaraṃ disvā tuṭṭhacitto ‘‘pitāpi kho me pabbajito, kiṃ nu kho tena pabbajjākiccaṃ matthakaṃ pāpita’’nti vīmaṃsanto khīṇāsavabhāvaṃ ñatvā taṃ sīhanādaṃ nadāpetukāmo, ‘‘sādhu, kho tumhehi kataṃ pabbajantehi, pabbajjākiccaṃ pana matthakaṃ pāpita’’nti pucchi. Bhāradvājo puttassa adhigamaṃ dīpento –</p>

<p rend="hangnum" n="177"><hi rend="paranum">177</hi><hi rend="dot">.</hi></p>

<p rend="gatha1"> ‘‘Nadanti evaṃ sappaññā, sīhāva girigabbhare;</p>

<p rend="gathalast">Vīrā vijitasaṅgāmā, jetvā māraṃ savāhanaṃ.</p>

<p rend="hangnum" n="178"><hi rend="paranum">178</hi><hi rend="dot">.</hi></p>

<p rend="gatha1"> ‘‘Satthā ca pariciṇṇo me, dhammo saṅgho ca pūjito;</p>

<p rend="gathalast">Ahañca vitto sumano, puttaṃ disvā anāsava’’nti. – gāthādvayaṃ abhāsi;</p>

<p rend="bodytext">Tattha <pb ed="M" n="1.0387" /><hi rend="bold">nadantī</hi>ti yathābhuccaguṇābhibyāhāravasena abhītanādaṃ nadanti gajjanti. <hi rend="bold">Eva</hi>nti idāni vattabbākāradassanaṃ. <hi rend="bold">Sappaññā</hi>ti aggamaggapaññādhigamena sabbapaññādhigamena sabbapaññāvepullappattā. <hi rend="bold">Vīrā</hi>ti catubbidhasammappadhānavīriyasampannatāya vīrā, tato eva anavasesasaṃkilesapakkhanimmathanena <hi rend="bold">savāhanaṃ</hi> kilesa<hi rend="bold">māraṃ</hi> abhisaṅkhāra<hi rend="bold">māraṃ</hi> devaputta<hi rend="bold">mārañca jetvā</hi> sabbaso <hi rend="bold">vijitasaṅgāmā</hi> nadanti sappaññāti sambandho.</p>

<p rend="bodytext">Evaṃ vijetabbavijayena sīhanādaṃ dassetvā idāni ārādhetabbasamārādhanena icchitabbasiddhiyā ca taṃ dassetuṃ, <hi rend="bold">‘‘satthā ca pariciṇṇo me’’</hi>ti dutiyaṃ gāthamāha. Tattha <hi rend="bold">satthā ca pariciṇṇo me</hi>ti mama satthā sammāsambuddho yathānusiṭṭhaṃ ovādānusāsanīkaraṇena mayā pariciṇṇo upāsito, na dhammādhikaraṇaṃ visositoti adhippāyo. <hi rend="bold">Dhammo saṅgho ca pūjito</hi>ti navavidhopi lokuttaradhammo, yathāpaṭipattiyāgatamaggānuppattiyā sīladiṭṭhisāmaññagamanena ariyasaṅgho ca mayā pūjito mānito. <hi rend="bold">Ahañca vitto sumano, puttaṃ disvā anāsava</hi>nti mama puttaṃ <pb ed="V" n="1.0330" /> anāsavaṃ sabbaso khīṇāsavaṃ disvā dassanahetu ahampi vitto nirāmisāya pītiyā tuṭṭho, tatoyeva nirāmisena somanassena sumano jātoti attho.</p>

<p rend="centre">Bhāradvājattheragāthāvaṇṇanā niṭṭhitā.</p>

<p rend="subhead">10. Kaṇhadinnattheragāthāvaṇṇanā</p>

<p rend="bodytext"><hi rend="bold">Upāsitā</hi><pb ed="P" n="2.0052" /><hi rend="bold">sappurisā</hi>ti āyasmato kaṇhadinnattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto ito catunavute kappe kulagehe nibbattitvā viññutaṃ patto ekadivasaṃ sobhitaṃ nāma paccekabuddhaṃ disvā pasannacitto punnāgapupphehi pūjaṃ akāsi. So tena puññakammena devamanussesu saṃsaranto imasmiṃ buddhuppāde rājagahe brāhmaṇakule nibbattitvā <hi rend="bold">kaṇhadinno</hi>ti laddhanāmo vayappatto upanissayasampattiyā codiyamāno dhammasenāpatiṃ upasaṅkamitvā <pb ed="M" n="1.0388" /> dhammaṃ sutvā paṭiladdhasaddho pabbajitvā vipassanaṃ vaḍḍhetvā arahattaṃ pāpuṇi. Tena vuttaṃ <hi rend="bold">apadāne</hi> (apa. thera 2.48.61-65) –</p>

<p rend="gatha1">‘‘Sobhito nāma sambuddho, cittakūṭe vasī tadā;</p>

<p rend="gathalast">Gahetvā giripunnāgaṃ, sayambhuṃ abhipūjayiṃ.</p>

<p rend="gatha1">‘‘Catunnavutito kappe, yaṃ buddhamabhipūjayiṃ;</p>

<p rend="gathalast">Duggatiṃ nābhijānāmi, buddhapūjāyidaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Arahattaṃ pana patvā aññaṃ byākaronto –</p>

<p rend="hangnum" n="179"><hi rend="paranum">179</hi><hi rend="dot">.</hi></p>

<p rend="gatha1"> ‘‘Upāsitā sappurisā, sutā dhammā abhiṇhaso;</p>

<p rend="gathalast">Sutvāna paṭipajjissaṃ, añjasaṃ amatogadhaṃ.</p>

<p rend="hangnum" n="180"><hi rend="paranum">180</hi><hi rend="dot">.</hi></p>

<p rend="gatha1"> ‘‘Bhavarāgahatassa me sato, bhavarāgo puna me na vijjati;</p>

<p rend="gathalast">Na cāhu na ca me bhavissati, na ca me etarahi vijjatī’’ti. –</p>

<p rend="unindented">Gāthādvayaṃ abhāsi.</p>

<p rend="bodytext">Tattha <hi rend="bold">upāsitā</hi>ti paricaritā paṭipattipayirupāsanāya payirupāsitā. <hi rend="bold">Sappurisā</hi>ti santehi <pb ed="V" n="1.0331" /> sīlādiguṇehi samannāgatā purisā, ariyapuggalā sāriputtattherādayo. Etena purimacakkadvayasampattimattano dasseti. Na hi patirūpadesavāsena vinā sappurisūpanissayo sambhavati. <hi rend="bold">Sutā dhammā</hi>ti saccapaṭiccasamuppādādipaṭisaṃyuttadhammā sotadvārānusārena upadhāritā. Etena attano bāhusaccaṃ dassento pacchimacakkadvayasampattiṃ dasseti. <hi rend="bold">Abhiṇhaso</hi>ti bahuso na kālena kālaṃ. Idañca padaṃ ‘‘upāsitā sappurisā’’ti etthāpi yojetabbaṃ. <hi rend="bold">Sutvāna paṭipajjissaṃ, añjasaṃ amatogadha</hi>nti te dhamme sutvā tattha vuttarūpārūpadhamme salakkhaṇādito pariggahetvā anukkamena vipassanaṃ vaḍḍhetvā amatogadhaṃ nibbānapatiṭṭhaṃ taṃsampāpakaṃ añjasaṃ ariyaṃ aṭṭhaṅgikaṃ maggaṃ paṭipajjiṃ pāpuṇiṃ.</p>

<p rend="bodytext"><hi rend="bold">Bhavarāgahatassa</hi><pb ed="M" n="1.0389" /><hi rend="bold">me sato</hi>ti bhavarāgena bhavataṇhāya anādimati <pb ed="P" n="2.0053" /> saṃsāre hatassa upaddutassa mama sato samānassa, aggamaggena vā hatabhavarāgassa. <hi rend="bold">Bhavarāgo puna me na vijjatī</hi>ti tato eva puna idāni bhavarāgo me natthi. <hi rend="bold">Na cāhu na me bhavissati, na ca me etarahi vijjatī</hi>ti yadipi pubbe puthujjanakāle sekkhakāle ca me bhavarāgo ahosi, aggamaggappattito pana paṭṭhāya na cāhu na ca ahosi, āyatimpi na me bhavissati, etarahi adhunāpi na ca me vijjati na ca upalabbhati, pahīnoti attho. Bhavarāgavacaneneva cettha tadekaṭṭhatāya mānādīnampi abhāvo vuttoti sabbaso parikkhīṇabhavasaṃyojanataṃ dasseti.</p>

<p rend="centre">Kaṇhadinnattheragāthāvaṇṇanā niṭṭhitā.</p>

<p rend="centre">Tatiyavaggavaṇṇanā niṭṭhitā.</p>

<p rend="title">4. Catutthavaggo</p>

<p rend="subhead">1. Migasirattheragāthāvaṇṇanā</p>

<p rend="bodytext"><hi rend="bold">Yato</hi><pb ed="V" n="1.0332" /><hi rend="bold">ahaṃ pabbajito</hi>ti āyasmato migasirattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto kassapassa bhagavato kāle brāhmaṇakule nibbattitvā viññutaṃ patto ekadivasaṃ satthāraṃ disvā pasannacitto kusaṭṭhakaṃ adāsi. So tena puññakammena devamanussesu saṃsaranto imasmiṃ buddhuppāde kosalaraṭṭhe brāhmaṇakule paṭisandhiṃ gahetvā migasiranakkhattena jātattā <hi rend="bold">migasiro</hi>ti laddhanāmo vayappatto brāhmaṇānaṃ vijjāsippesu nipphattiṃ gato chavasīsamantaṃ nāma sikkhi, yaṃ parijappetvā tivassamatthake matānampi sīsaṃ nakhena ākoṭetvā ‘‘ayaṃ satto asukaṭṭhāne nibbatto’’ti jānāti.</p>

<p rend="bodytext">So gharāvāsaṃ anicchanto paribbājakapabbajjaṃ pabbajitvā taṃ vijjaṃ nissāya lokena sakkato garukato lābhī hutvā vicaranto sāvatthiṃ upagato <pb ed="M" n="1.0390" /> satthu santikaṃ gantvā attano ānubhāvaṃ pakāsento – ‘‘ahaṃ, bho gotama, matānaṃ nibbattaṭṭhānaṃ jānāmī’’ti vatvā, ‘‘kathaṃ pana tvaṃ jānāsī’’ti vutte, ‘‘chavasīsāni āharāpetvā mantaṃ parijappetvā nakhena sīsaṃ ākoṭento nirayādikaṃ tehi tehi nibbattaṭṭhānaṃ jānāmī’’ti kathesi. Athassa bhagavā parinibbutassa bhikkhuno sīsakapālaṃ āharāpetvā, ‘‘kathehi tāva tassa gatiṃ, yassidaṃ sīsakapāla’’nti āha. So taṃ kapālaṃ mantaṃ parijappetvā nakhena ākoṭetvā neva antaṃ na koṭiṃ passati. Atha satthārā, ‘‘na sakkosi paribbājakā’’ti vutte <pb ed="P" n="2.0054" />, ‘‘upaparikkhissāmi tāvā’’ti vatvā punappunaṃ parivattentopi na passateva. Bāhirakamantena hi khīṇāsavassa gatiṃ kathaṃ jānissati, athassa matthakato kacchehi ca sedo mucci. So lajjitvā tuṇhībhūto aṭṭhāsi. Satthā ‘‘kilamasi paribbājakā’’ti āha. So ‘‘āma, kilamāmi, na imassa gatiṃ jānāmi, tumhe pana jānāthā’’ti. ‘‘Ahaṃ etaṃ jānāmi, ito uttaritarampi jānāmī’’ti vatvā ‘‘nibbānaṃ gato so’’ti āha. Paribbājako ‘‘imaṃ vijjaṃ mayhaṃ dethā’’ti āha. ‘‘Tena hi pabbajā’’ti vatvā taṃ pabbājetvā paṭhamaṃ samathakammaṭṭhāne niyojetvā <pb ed="V" n="1.0333" /> jhānābhiññāsu patiṭṭhitassa vipassanāya kammaṃ upadisi. So vipassanāya kammaṃ karonto nacirasseva arahattaṃ pāpuṇi. Tena vuttaṃ <hi rend="bold">apadāne</hi> (apa. thera 2.48.56-60) –</p>

<p rend="gatha1">‘‘Kassapassa bhagavato, brāhmaṇassa vusīmato;</p>

<p rend="gathalast">Pasannacitto sumano, kusaṭṭhakamadāsahaṃ.</p>

<p rend="gatha1">‘‘Imasmiṃyeva kappasmiṃ, kusaṭṭhakamadāsahaṃ;</p>

<p rend="gathalast">Duggatiṃ nābhijānāmi, kusaṭṭhakassidaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Arahattaṃ pana patvā aññaṃ byākaronto –</p>

<p rend="hangnum" n="181"><hi rend="paranum">181</hi><hi rend="dot">.</hi></p>

<p rend="gatha1"> ‘‘Yato ahaṃ pabbajito, sammāsambuddhasāsane;</p>

<p rend="gathalast">Vimuccamāno uggacchiṃ, kāmadhātuṃ upaccagaṃ.</p>

<p rend="hangnum" n="182"><hi rend="paranum">182</hi><hi rend="dot">.</hi></p>

<p rend="gatha1"> ‘‘Brahmuno <pb ed="M" n="1.0391" /> pekkhamānassa, tato cittaṃ vimucci me;</p>

<p rend="gathalast">Akuppā me vimuttīti, sabbasaṃyojanakkhayā’’ti. – gāthādvayaṃ abhāsi;</p>

<p rend="bodytext">Tattha <hi rend="bold">yato ahaṃ pabbajito, sammāsambuddhasāsane</hi>ti yato pabhuti ahaṃ pabbajito buddhassa bhagavato sāsane, pabbajitakālato paṭṭhāya. <hi rend="bold">Vimuccamāno uggacchi</hi>nti saṃkilesapakkhato paṭhamaṃ tāva samathavipassanāhi vimuccamāno vodānadhammasavanena uṭṭhahiṃ. Evaṃ uggacchanto <hi rend="bold">kāmadhātuṃ upaccagaṃ</hi> anāgāmimaggena accantameva kāmadhātuṃ atikkamiṃ.</p>

<p rend="bodytext"><hi rend="bold">Brahmuno pekkhamānassa, tato cittaṃ vimucci me</hi>ti sadevakassa lokassa aggabhūtattā seṭṭhaṭṭhena brahmuno buddhassa bhagavato mahākaruṇāyogena ‘‘ayaṃ kulaputto mama sāsane pabbajitvā kathaṃ nu kho paṭipajjatī’’ti pekkhantassa tato anāgāmimaggādhigamato pacchā aggamaggādhigamena mama cittaṃ sabbasaṃkilesato accantameva mucci. <hi rend="bold">Akuppā</hi><pb ed="P" n="2.0055" /><hi rend="bold">me vimuttīti, sabbasaṃyojanakkhayā</hi>ti tathāvimuttacittattā eva sabbesaṃ saṃyojanānaṃ khayā parikkhayā iti evaṃ akuppā me vimuttīti aññaṃ byākāsi.</p>

<p rend="centre">Migasirattheragāthāvaṇṇanā niṭṭhitā.</p>

<p rend="subhead">2. Sivakattheragāthāvaṇṇanā</p>

<p rend="bodytext"><hi rend="bold">Aniccāni</hi><pb ed="V" n="1.0334" /><hi rend="bold">gahakānī</hi>ti āyasmato sivakattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto vipassissa bhagavato kāle kulagehe nibbattitvā viññutaṃ patto ekadivasaṃ bhagavantaṃ piṇḍāya carantaṃ passitvā pasannamānaso pattaṃ ādāya kummāsassa pūretvā adāsi. So tena puññakammena devamanussesu saṃsaranto imasmiṃ buddhuppāde rājagahe brāhmaṇakule nibbatti, <hi rend="bold">sivako</hi>tissa nāmaṃ ahosi. So vayappatto vijjāsippesu nipphattiṃ <pb ed="M" n="1.0392" /> gato nekkhammajjhāsayatāya kāme pahāya paribbājakapabbajjaṃ pabbajitvā vicaranto satthāraṃ upasaṅkamitvā dhammaṃ sutvā paṭiladdhasaddho pabbajitvā vipassanāya kammaṃ karonto nacirasseva arahattaṃ pāpuṇi. Tena vuttaṃ <hi rend="bold">apadāne</hi> (apa. thera 2.56.117-121) –</p>

<p rend="gatha1">‘‘Esanāya carantassa, vipassissa mahesino;</p>

<p rend="gathalast">Rittakaṃ pattaṃ disvāna, kummāsaṃ pūrayiṃ ahaṃ.</p>

<p rend="gatha1">‘‘Ekanavutito kappe, yaṃ bhikkhamadadiṃ tadā;</p>

<p rend="gathalast">Duggatiṃ nābhijānāmi, kummāsassa idaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Arahattaṃ pana patvā aññaṃ byākaronto –</p>

<p rend="hangnum" n="183"><hi rend="paranum">183</hi><hi rend="dot">.</hi></p>

<p rend="gatha1"> ‘‘Aniccāni gahakāni, tattha tattha punappunaṃ;</p>

<p rend="gathalast">Gahakāraṃ gavesanto, dukkhā jāti punappunaṃ.</p>

<p rend="hangnum" n="184"><hi rend="paranum">184</hi><hi rend="dot">.</hi></p>

<p rend="gatha1"> ‘‘Gahakāraka diṭṭhosi, puna gehaṃ na kāhasi;</p>

<p rend="gatha2">Sabbā te phāsukā bhaggā, thūṇikā ca vidālitā;</p>

<p rend="gathalast">Vimariyādikataṃ cittaṃ, idheva vidhamissatī’’ti. – gāthādvayaṃ abhāsi;</p>

<p rend="bodytext">Tattha <hi rend="bold">aniccāni gahakāni, tattha tattha punappuna</hi>nti tasmiṃ tasmiṃ bhave punappunaṃ nibbattamānāni gahakāni attabhāvagehāni na nibbāni anavaṭṭhitāni ittarāni parittakālāni. <hi rend="bold">Gahakāraṃ gavesanto</hi>ti imassa attabhāvagehassa kārakaṃ taṇhāvaḍḍhakiṃ pariyesanto ettakaṃ kālaṃ anuvicarinti adhippāyo. <hi rend="bold">Dukkhā jāti punappuna</hi>nti idaṃ gahakārakagavesanassa kāraṇavacanaṃ <pb ed="P" n="2.0056" />. Yasmā <pb ed="V" n="1.0335" /> jarābyādhimaraṇamissatāya jāti nāmesā punappunaṃ upagantuṃ dukkhā, na ca sā tasmiṃ adiṭṭhe nivattati, tasmā taṃ gavesanto vicarinti attho.</p>

<p rend="bodytext"><hi rend="bold">Gahakāraka</hi><pb ed="M" n="1.0393" /><hi rend="bold">diṭṭhosī</hi>ti idāni pana yena so sakkā daṭṭhuṃ, tena ariyamaggañāṇacakkhunā gahakāraka diṭṭho asi. <hi rend="bold">Puna geha</hi>nti puna imasmiṃ saṃsāravaṭṭe attabhāvasaṅkhātaṃ mama gehaṃ <hi rend="bold">na kāhasi</hi> na karissasi. <hi rend="bold">Sabbā te phāsukā bhaggā</hi>ti tava sabbā anavasesakilesaphāsukā mayā bhaggā. <hi rend="bold">Thūṇikā ca vidālitā</hi>ti idāni tayā kātabbassa attabhāvagehassa avijjāsaṅkhātā kaṇṇikā ca bhinnā. <hi rend="bold">Vimariyādikataṃ citta</hi>nti mama cittaṃ vigatantaṃ kataṃ, āyatiṃ anuppattidhammataṃ āpāditaṃ. Tato eva <hi rend="bold">idheva vidhamissati</hi> imasmiṃyeva bhave viddhaṃsissati, carimakacittanirodhena nirujjhissatīti attho.</p>

<p rend="centre">Sivakattheragāthāvaṇṇanā niṭṭhitā.</p>

<p rend="subhead">3. Upavāṇattheragāthāvaṇṇanā</p>

<p rend="bodytext"><hi rend="bold">Arahaṃ sugato</hi>ti āyasmato upavāṇattherassa gāthā. Kā uppatti? Ayaṃ kira padumuttarassa bhagavato kāle daliddakule nibbattitvā viññutaṃ patto bhagavati parinibbute tassa dhātuṃ gahetvā manussadevanāgagaruḷakumbhaṇḍayakkhagandhabbehi sattaratanamaye sattayojanike thūpe kate tattha sudhotaṃ attano uttarāsaṅgaṃ veḷagge ābandhitvā dhajaṃ katvā pūjaṃ akāsi. Taṃ gahetvā abhisammatako nāma yakkhasenāpati devehi cetiyapūjārakkhaṇatthaṃ ṭhapito adissamānakāyo ākāse dhārento cetiyaṃ tikkhattuṃ padakkhiṇaṃ akāsi. So taṃ disvā bhiyyosomattāya pasannamānaso ahosi. So tena puññakammena devamanussesu saṃsaranto imasmiṃ buddhuppāde sāvatthiyaṃ brāhmaṇakule nibbattitvā <hi rend="bold">upavāṇo</hi>ti laddhanāmo vayappatto jetavanapaṭiggahaṇe buddhānubhāvaṃ disvā paṭiladdhasaddho pabbajitvā vipassanāya kammaṃ karonto arahattaṃ patvā chaḷabhiñño ahosi. Tena vuttaṃ <hi rend="bold">apadāne</hi> (apa. thera 2.56.122-178) –</p>

<p rend="gatha1">‘‘Padumuttaro nāma jino, sabbadhammāna pāragū;</p>

<p rend="gathalast">Jalitvā aggikkhandhova, sambuddho parinibbuto.</p>

<p rend="gatha1">‘‘Mahājanā <pb ed="M" n="1.0394" /> samāgamma, pūjayitvā tathāgataṃ;</p>

<p rend="gathalast">Cittaṃ katvāna sugataṃ, sarīraṃ abhiropayuṃ.</p>

<p rend="gatha1">‘‘Sarīrakiccaṃ katvāna, dhātuṃ tattha samānayuṃ;</p>

<p rend="gathalast">Sadevamanussā sabbe, buddhathūpaṃ akaṃsu te.</p>

<p rend="gatha1">‘‘Paṭhamā <pb ed="V" n="1.0336" /> kañcanamayā, dutiyā ca maṇimayā;</p>

<p rend="gathalast">Tatiyā rūpiyamayā, catutthī phalikāmayā.</p>

<p rend="gatha1">‘‘Tattha pañcamikā ceva, lohitaṅkamayā ahu;</p>

<p rend="gathalast">Chaṭṭhā masāragallassa, sabbaṃ ratanamayūpari.</p>

<p rend="gatha1">‘‘Jaṅghā maṇimayā āsi, vedikā ratanāmayā;</p>

<p rend="gathalast">Sabbasoṇṇamayo thūpo, uddhaṃ yojanamuggato.</p>

<p rend="gatha1">‘‘Devā tattha samāgantvā, ekato mantayuṃ tadā;</p>

<p rend="gathalast">Mayampi thūpaṃ kassāma, lokanāthassa tādino.</p>

<p rend="gatha1">‘‘Dhātu āveṇikā natthi, sarīraṃ ekapiṇḍitaṃ;</p>

<p rend="gathalast">Imamhi buddhathūpamhi, kassāma kañcukaṃ mayaṃ.</p>

<p rend="gatha1">‘‘Devā sattahi ratnehi, aññaṃ vaḍḍhesuṃ yojanaṃ;</p>

<p rend="gathalast">Thūpo dviyojanubbedho, timiraṃ byapahanti so.</p>

<p rend="gatha1">‘‘Nāgā tattha samāgantvā, ekato mantayuṃ tadā;</p>

<p rend="gathalast">Manussā ceva devā ca, buddhathūpaṃ akaṃsu te.</p>

<p rend="gatha1">‘‘Mā no pamattā assumha, appamattā sadevakā;</p>

<p rend="gathalast">Mayampi thūpaṃ kassāma, lokanāthassa tādino.</p>

<p rend="gatha1">‘‘Indanīlaṃ mahānīlaṃ, atho jotirasaṃ maṇiṃ;</p>

<p rend="gathalast">Ekato sannipātetvā, buddhathūpaṃ achādayuṃ.</p>

<p rend="gatha1">‘‘Sabbaṃ maṇimayaṃ āsi, yāvatā buddhacetiyaṃ;</p>

<p rend="gathalast">Tiyojanasamubbedhaṃ, ālokakaraṇaṃ tadā.</p>

<p rend="gatha1">‘‘Garuḷā ca samāgantvā, ekato mantayuṃ tadā;</p>

<p rend="gathalast">Manussā devanāgā ca, buddhapūjaṃ akaṃsu te.</p>

<p rend="gatha1">‘‘Mā <pb ed="M" n="1.0395" /> no pamattā assumha, appamattā sadevakā;</p>

<p rend="gathalast">Mayampi thūpaṃ kassāma, lokanāthassa tādino.</p>

<p rend="gatha1">‘‘Sabbaṃ maṇimayaṃ thūpaṃ, akaruṃ te ca kañcukaṃ;</p>

<p rend="gathalast">Yojanaṃ tepi vaḍḍhesuṃ, āyataṃ buddhacetiyaṃ.</p>

<p rend="gatha1">‘‘Catuyojanamubbedho, buddhathūpo virocati;</p>

<p rend="gathalast">Obhāseti disā sabbā, sataraṃsīva uggato.</p>

<p rend="gatha1">‘‘Kumbhaṇḍā ca samāgantvā, ekato mantayuṃ tadā;</p>

<p rend="gathalast">Manussā ceva devā ca, nāgā ca garuḷā tathā.</p>

<p rend="gatha1">‘‘Paccekaṃ buddhaseṭṭhassa, akaṃsu thūpamuttamaṃ;</p>

<p rend="gathalast">Mā no pamattā assumha, appamattā sadevakā.</p>

<p rend="gatha1">‘‘Mayampi <pb ed="V" n="1.0337" /> thūpaṃ kassāma, lokanāthassa tādino;</p>

<p rend="gathalast">Ratanehi chādessāma, āyataṃ buddhacetiyaṃ.</p>

<p rend="gatha1">‘‘Yojanaṃ tepi vaḍḍhesuṃ, āyataṃ buddhacetiyaṃ;</p>

<p rend="gathalast">Pañcayojanamubbedho, thūpo obhāsate tadā.</p>

<p rend="gatha1">‘‘Yakkhā tattha samāgantvā, ekato mantayuṃ tadā;</p>

<p rend="gathalast">Manussā devanāgā ca, garuḷā ca kumbhaṇḍakā.</p>

<p rend="gatha1">‘‘Paccekaṃ buddhaseṭṭhassa, akaṃsu thūpamuttamaṃ;</p>

<p rend="gathalast">Mā no pamattā assumha, appamattā sadevakā.</p>

<p rend="gatha1">‘‘Mayampi thūpaṃ kassāma, lokanāthassa tādino;</p>

<p rend="gathalast">Phalikā chādayissāma, āyataṃ buddhacetiyaṃ.</p>

<p rend="gatha1">‘‘Yojanaṃ tepi vaḍḍhesuṃ, āyataṃ buddhacetiyaṃ;</p>

<p rend="gathalast">Chayojanikamubbedho, thūpo obhāsate tadā.</p>

<p rend="gatha1">‘‘Gandhabbā ca samāgantvā, ekato mantayuṃ tadā;</p>

<p rend="gathalast">Manujā devatā nāgā, kumbhaṇḍā garuḷā tathā.</p>

<p rend="gatha1">‘‘Sabbe akaṃsu buddhathūpaṃ, mayamettha akārakā;</p>

<p rend="gathalast">Mayampi thūpaṃ kassāma, lokanāthassa tādino.</p>

<p rend="gatha1">‘‘Vediyo <pb ed="M" n="1.0396" /> satta katvāna, dhajaṃ chattaṃ akaṃsu te;</p>

<p rend="gathalast">Sabbasoṇṇamayaṃ thūpaṃ, gandhabbā kārayuṃ tadā.</p>

<p rend="gatha1">‘‘Sattayojanamubbedho, thūpo obhāsate tadā;</p>

<p rend="gathalast">Rattindivā na ñāyanti, āloko hoti sabbadā.</p>

<p rend="gatha1">‘‘Abhibhonti na tassābhā, candasūrā satārakā;</p>

<p rend="gathalast">Samantā yojanasate, padīpopi na pajjali.</p>

<p rend="gatha1">‘‘Tena kālena ye keci, thūpaṃ pūjenti mānusā;</p>

<p rend="gathalast">Na te thūpaṃ āruhanti, ambare ukkhipanti te.</p>

<p rend="gatha1">‘‘Devehi ṭhapito yakkho, abhisammatanāmako;</p>

<p rend="gathalast">Dhajaṃ vā pupphadāmaṃ vā, abhiropeti uttariṃ.</p>

<p rend="gatha1">‘‘Na te passanti taṃ yakkhaṃ, dāmaṃ passanti gacchato;</p>

<p rend="gathalast">Evaṃ passitvā gacchantā, sabbe gacchanti suggatiṃ.</p>

<p rend="gatha1">‘‘Viruddhā ye pāvacane, pasannā ye ca sāsane;</p>

<p rend="gathalast">Pāṭihīraṃ daṭṭhukāmā, thūpaṃ pūjenti mānusā.</p>

<p rend="gatha1">‘‘Nagare haṃsavatiyā, ahosiṃ bhatako tadā;</p>

<p rend="gathalast">Āmoditaṃ janaṃ disvā, evaṃ cintesahaṃ tadā.</p>

<p rend="gatha1">‘‘Uḷāro <pb ed="V" n="1.0338" /> bhagavā neso, yassa dhātughare disaṃ;</p>

<p rend="gathalast">Imā ca janatā tuṭṭhā, kāraṃ kubbaṃ na tappare.</p>

<p rend="gatha1">‘‘Ahampi kāraṃ kassāmi, lokanāthassa tādino;</p>

<p rend="gathalast">Tassa dhammesu dāyādo, bhavissāmi anāgate.</p>

<p rend="gatha1">‘‘Sudhotaṃ rajakenāhaṃ, uttareyyaṃ paṭaṃ mama;</p>

<p rend="gathalast">Veḷagge ālaggetvāna, dhajaṃ ukkhipimambare.</p>

<p rend="gatha1">‘‘Abhisammatako gayha, ambare hāsi me dhajaṃ;</p>

<p rend="gathalast">Vāteritaṃ dhajaṃ disvā, bhiyyo hāsaṃ janesahaṃ.</p>

<p rend="gatha1">‘‘Tattha cittaṃ pasādetvā, samaṇaṃ upasaṅkamiṃ;</p>

<p rend="gathalast">Taṃ bhikkhuṃ abhivādetvā, vipākaṃ pucchahaṃ dhaje.</p>

<p rend="gatha1">‘‘So <pb ed="M" n="1.0397" /> me kathesi ānandī, pītisañjananaṃ mama;</p>

<p rend="gathalast">Tassa dhajassa vipākaṃ, anubhossasi sabbadā.</p>

<p rend="gatha1">‘‘Hatthiassarathāpattī, senā ca caturaṅginī;</p>

<p rend="gathalast">Parivāressanti taṃ niccaṃ, dhajadānassidaṃ phalaṃ.</p>

<p rend="gatha1">‘‘Saṭṭhitūriyasahassāni, bheriyo samalaṅkatā;</p>

<p rend="gathalast">Parivāressanti taṃ niccaṃ, dhajadānassidaṃ phalaṃ.</p>

<p rend="gatha1">‘‘Chaḷasīti sahassāni, nāriyo samalaṅkatā;</p>

<p rend="gathalast">Vicittavatthābharaṇā, āmukkamaṇikuṇḍalā.</p>

<p rend="gatha1">‘‘Aḷārapamhā hasulā, susaññā tanumajjhimā;</p>

<p rend="gathalast">Parivāressanti taṃ niccaṃ, dhajadānassidaṃ phalaṃ.</p>

<p rend="gatha1">‘‘Tiṃsakappasahassāni, devaloke ramissasi;</p>

<p rend="gathalast">Asītikkhattuṃ devindo, devarajjaṃ karissasi.</p>

<p rend="gatha1">‘‘Sahassakkhattuṃ rājā ca, cakkavattī bhavissati;</p>

<p rend="gathalast">Padesarajjaṃ vipulaṃ, gaṇanāto asaṅkhiyaṃ.</p>

<p rend="gatha1">‘‘Kappasatasahassamhi, okkākakulasambhavo;</p>

<p rend="gathalast">Gotamo nāma gottena, satthā loke bhavissati.</p>

<p rend="gatha1">‘‘Devalokā cavitvāna, sukkamūlena codito;</p>

<p rend="gathalast">Puññakammena saññutto, brahmabandhu bhavissasi.</p>

<p rend="gatha1">‘‘Asītikoṭiṃ chaḍḍetvā, dāse kammakare bahū;</p>

<p rend="gathalast">Gotamassa bhagavato, sāsane pabbajissasi.</p>

<p rend="gatha1">‘‘Ārādhayitvā sambuddhaṃ, gotamaṃ sakyapuṅgavaṃ;</p>

<p rend="gathalast">Upavāṇoti nāmena, hessasi satthu sāvako.</p>

<p rend="gatha1">‘‘Satasahasse <pb ed="V" n="1.0339" /> kataṃ kammaṃ, phalaṃ dassesi me idha;</p>

<p rend="gathalast">Sumutto saravegova, kilese jhāpayiṃ mama.</p>

<p rend="gatha1">‘‘Cakkavattissa santassa, cātuddīpissarassa me;</p>

<p rend="gathalast">Tīṇi yojanāni sāmantā, ussīyanti dhajā sadā.</p>

<p rend="gatha1">‘‘Satasahassito <pb ed="M" n="1.0398" /> kappe, yaṃ kammamakariṃ tadā;</p>

<p rend="gathalast">Duggatiṃ nābhijānāmi, dhajadānassidaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Athāyasmā <pb ed="P" n="2.0057" /> upavāṇo bhagavato upaṭṭhāko ahosi. Tena ca samayena bhagavato vātābādho uppajji. Therassa ca gihisahāyo devahito nāma brāhmaṇo sāvatthiyaṃ paṭivasati. So theraṃ catūhi paccayehi pavedesi. Athāyasmā upavāṇo nivāsetvā pattacīvaramādāya tassa brāhmaṇassa nivesanaṃ upagacchi. Brāhmaṇo ‘‘kenaci aññena payojanena thero āgato’’ti ñatvā, ‘‘vadeyyātha, bhante, kenattho’’ti āha. Thero tassa brāhmaṇassa payojanaṃ ācikkhanto –</p>

<p rend="hangnum" n="185"><hi rend="paranum">185</hi><hi rend="dot">.</hi></p>

<p rend="gatha1"> ‘‘Arahaṃ sugato loke, vātehābādhiko muni;</p>

<p rend="gathalast">Sace uṇhodakaṃ atthi, munino dehi brāhmaṇa.</p>

<p rend="hangnum" n="186"><hi rend="paranum">186</hi><hi rend="dot">.</hi></p>

<p rend="gatha1"> ‘‘Pūjito pūjaneyyānaṃ, sakkareyyāna sakkato;</p>

<p rend="gathalast">Apacitopaceyyānaṃ, tassa icchāmi hātave’’ti. – gāthādvayaṃ abhāsi;</p>

<p rend="bodytext">Tassattho – yo imasmiṃ <hi rend="bold">loke pūjaneyyānaṃ</hi> pūjetabbehi sakkādīhi devehi mahābrahmādīhi ca brahmehi <hi rend="bold">pūjito, sakkareyyānaṃ</hi> sakkātabbehi bimbisārakosalarājādīhi <hi rend="bold">sakkato, apaceyyānaṃ</hi> apacāyitabbehi mahesīhi khīṇāsavehi <hi rend="bold">apacito,</hi> kilesehi ārakattādinā <hi rend="bold">arahaṃ,</hi> sobhanagamanādinā <hi rend="bold">sugato</hi> sabbaññū <hi rend="bold">muni</hi> mayhaṃ satthā devadevo sakkānaṃ atisakko brahmānaṃ atibrahmā, so dāni <hi rend="bold">vātehi</hi> vātahetu vātakkhobhanimittaṃ <hi rend="bold">ābādhiko</hi> jāto. <hi rend="bold">Sace, brāhmaṇa, uṇhodakaṃ atthi, tassa</hi> vātābādhavūpasamanatthaṃ taṃ <hi rend="bold">hātave</hi> upanetuṃ <hi rend="bold">icchāmī</hi>ti. Taṃ sutvā brāhmaṇo uṇhodakaṃ tadanurūpaṃ vātārahañca <pb ed="M" n="1.0399" /> bhesajjaṃ bhagavato upanāmesi. Tena ca satthu rogo vūpasami. Tassa bhagavā anumodanaṃ akāsīti.</p>

<p rend="centre">Upavāṇattheragāthāvaṇṇanā niṭṭhitā.</p>

<p rend="subhead">4. Isidinnattheragāthāvaṇṇanā</p>

<p rend="bodytext"><hi rend="bold">Diṭṭhā</hi><pb ed="V" n="1.0340" /><hi rend="bold">mayā</hi>ti āyasmato isidinnattherassa gāthā. Kā uppatti? Ayampi purimabuddhesu katādhikāro tattha tattha bhave puññāni karonto vipassissa bhagavato kāle kulagehe nibbattitvā viññutaṃ patto bījaniṃ gahetvā bodhiyā pūjaṃ akāsi. So tena puññakammena devamanussesu saṃsaranto imasmiṃ buddhuppāde sunāparantajanapade seṭṭhikule nibbattitvā <hi rend="bold">isidinno</hi>ti laddhanāmo vayappatto satthu candanamāḷapaṭiggahaṇe pāṭihāriyaṃ disvā pasannamānaso satthāraṃ <pb ed="P" n="2.0058" /> upasaṅkamitvā dhammaṃ sutvā sotāpanno hutvā agāraṃ ajjhāvasati. Tassa hitānukampinī devatā taṃ codentī –</p>

<p rend="hangnum" n="187"><hi rend="paranum">187</hi><hi rend="dot">.</hi></p>

<p rend="gatha1"> ‘‘Diṭṭhā mayā dhammadharā upāsakā, kāmā aniccā iti bhāsamānā;</p>

<p rend="gathalast">Sārattarattā maṇikuṇḍalesu, puttesu dāresu ca te apekkhā.</p>

<p rend="hangnum" n="188"><hi rend="paranum">188</hi><hi rend="dot">.</hi></p>

<p rend="gatha1"> ‘‘Addhā na jānanti yatodha dhammaṃ, kāmā aniccā iti cāpi āhu;</p>

<p rend="gathalast">Rāgañca tesaṃ na balatthi chettuṃ, tasmā sitā puttadāraṃ dhanañcā’’ti. –</p>

<p rend="unindented">Gāthādvayamabhāsi.</p>

<p rend="bodytext">Tattha <hi rend="bold">diṭṭhā mayā dhammadharā upāsakā, kāmā aniccā iti bhāsamānā</hi>ti idhekacce pariyattidhammadharā upāsakā mayā diṭṭhā, pariyattidhammadharattā <pb ed="M" n="1.0400" /> eva ‘‘kāmā nāmete aniccā dukkhā vipariṇāmadhammā’’ti kāmesu ādīnavapaṭisaṃyuttaṃ dhammaṃ bhāsamānā, sayaṃ pana <hi rend="bold">sārattarattā maṇikuṇḍalesu, puttesu dāresu ca te apekkhā</hi>ti sārattā hutvā bahalarāgarattā maṇīsu kuṇḍalesu ca, maṇicitesu vā kuṇḍalesu, puttesu puttadhītāsu dāresu ca adhigatasnehā, aññaṃ bhaṇantā aññaṃ karontā diṭṭhā mayāti attho.</p>

<p rend="bodytext"><hi rend="bold">Yato</hi>ti yasmā te upāsakā sārattarattā maṇikuṇḍalesu puttesu dāresu ca apekkhavanto, tasmā <hi rend="bold">idha</hi> imasmiṃ buddhasāsane <hi rend="bold">dhammaṃ</hi> yāthāvato <hi rend="bold">addhā</hi> ekaṃsena <hi rend="bold">na jānanti</hi>. Evaṃ bhūtā ca <hi rend="bold">‘‘kāmā aniccā’’iti cāpi āhu</hi> ahosi, sattapakati vicittasabhāvāti adhippāyo. <hi rend="bold">Rāgañca tesaṃ na balatthi chettu</hi>nti tesaṃ upāsakānaṃ yasmā rāgaṃ chettuṃ samucchindituṃ tādisaṃ ñāṇabalaṃ natthi, <hi rend="bold">tasmā</hi> tena kāraṇena <hi rend="bold">sitā</hi> taṇhāvasena nissitā <hi rend="bold">puttadāraṃ dhanañca</hi> allīnā na vissajjentīti sabbametaṃ devatā taṃyeva upāsakaṃ uddissa aññāpadesena kathesi. Taṃ sutvā upāsako saṃvegajāto pabbajitvā nacirasseva arahattaṃ pāpuṇi. Tena vuttaṃ <hi rend="bold">apadāne</hi> (apa. thera 2.48.46-50) –</p>

<p rend="gatha1">‘‘Vipassino <pb ed="V" n="1.0341" /> bhagavato, bodhiyā pādaputtame;</p>

<p rend="gathalast">Sumano bījaniṃ gayha, abījiṃ bodhimuttamaṃ.</p>

<p rend="gatha1">‘‘Ekanavutito kappe, abījiṃ bodhimuttamaṃ;</p>

<p rend="gathalast">Duggatiṃ nābhijānāmi, bījanāya idaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Arahattaṃ pana patvā aññaṃ byākaronto imā eva gāthā abhāsīti.</p>

<p rend="centre">Isidinnattheragāthāvaṇṇanā niṭṭhitā.</p>

<p rend="subhead">5. Sambulakaccānattheragāthāvaṇṇanā</p>

<p rend="bodytext"><hi rend="bold">Devo</hi><pb ed="M" n="1.0401" /><pb ed="P" n="2.0059" /><hi rend="bold">cā</hi>ti āyasmato sambulakaccānattherassa gāthā. Kā uppatti? Ayampi purimabuddhesu katādhikāro tattha tattha bhave puññāni karonto ito catunavutikappamatthake kulagehe nibbattitvā viññutaṃ patto ekadivasaṃ sataraṃsiṃ nāma paccekabuddhaṃ nirodhā vuṭṭhahitvā piṇḍāya carantaṃ disvā pasannamānaso tālaphalaṃ adāsi. So tena puññakammena devamanussesu saṃsaranto imasmiṃ buddhuppāde magadharaṭṭhe gahapatikule nibbattitvā ‘‘sambulo’’ti laddhanāmo kaccānagottatāya <hi rend="bold">sambulakaccāno</hi>ti paññāyittha.</p>

<p rend="bodytext">So vayappatto satthu santike dhammaṃ sutvā paṭiladdhasaddho pabbajitvā himavantasamīpe bheravāya nāma pabbataguhāyaṃ vipassanāya kammaṃ karonto viharati. Athekadivasaṃ mahā akālamegho satapaṭalasahassapaṭalo thanento gajjanto vijjullatā nicchārento gaḷagaḷāyanto uṭṭhahitvā vassituṃ ārabhi, asaniyo phaliṃsu. Taṃ saddaṃ sutvā acchataracchuvanamahiṃsahatthiādayo bhītatasitā bhītaravaṃ viraviṃsu. Thero pana āraddhavipassanattā kāye jīvite ca nirapekkho vigatalomahaṃso taṃ acintento vipassanāyameva kammaṃ karonto ghammāpagamena utusappāyalābhena samāhitacitto tāvadeva vipassanaṃ ussukkāpetvā saha abhiññāhi arahattaṃ pāpuṇi. Tena vuttaṃ <hi rend="bold">apadāne</hi> (apa. thera 2.51.85-90) –</p>

<p rend="gatha1">‘‘Sataraṃsī nāma bhagavā, sayambhū aparājito;</p>

<p rend="gathalast">Vivekā vuṭṭhahitvāna, gocarāyābhinikkhami.</p>

<p rend="gatha1">‘‘Phalahattho <pb ed="V" n="1.0342" /> ahaṃ disvā, upagacchiṃ narāsabhaṃ;</p>

<p rend="gathalast">Pasannacitto sumano, tālaphalaṃ adāsahaṃ.</p>

<p rend="gatha1">‘‘Catunnavutito kappe, yaṃ phalaṃ adadiṃ tadā;</p>

<p rend="gathalast">Duggatiṃ nābhijānāmi, phaladānassidaṃ phalaṃ.</p>

<p rend="gathalast">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Arahattaṃ <pb ed="M" n="1.0402" /> pana patvā attano paṭipattiṃ paccavekkhitvā somanassajāto udānavasena aññaṃ byākaronto –</p>

<p rend="hangnum" n="189"><hi rend="paranum">189</hi><hi rend="dot">.</hi></p>

<p rend="gatha1"> ‘‘Devo ca vassati, devo ca gaḷagaḷāyati,</p>

<p rend="gatha2">Ekako cāhaṃ bherave bile viharāmi;</p>

<p rend="gatha3">Tassa mayhaṃ ekakassa bherave bile viharato,</p>

<p rend="gathalast">Natthi bhayaṃ vā chambhitattaṃ vā lomahaṃso vā.</p>

<p rend="hangnum" n="190"><hi rend="paranum">190</hi><hi rend="dot">.</hi></p>

<p rend="gatha1"> ‘‘Dhammatā mamesā yassa me, ekakassa bherave bile;</p>

<p rend="gathalast">Viharato natthi bhayaṃ vā, chambhitattaṃ vā lomahaṃso vā’’ti. –</p>

<p rend="unindented">Gāthādvayaṃ abhāsi.</p>

<p rend="bodytext">Tattha <pb ed="P" n="2.0060" /><hi rend="bold">devo ca vassati, devo ca gaḷagaḷāyatī</hi>ti devo megho vassati ca, ‘‘gaḷagaḷā’’ti ca karonto gajjatīti attho. Gajjantassa hi anukaraṇametaṃ. <hi rend="bold">Ekako cāhaṃ bherave bile viharāmī</hi>ti ahañca ekako asahāyo sappaṭibhayāyaṃ pabbataguhāyaṃ vasāmi, <hi rend="bold">tassa mayhaṃ</hi> evaṃbhūtassa me sato <hi rend="bold">natthi bhayaṃ vā chambhitattaṃ vā lomahaṃso vā</hi>ti cittutrāsasaññitaṃ bhayaṃ vā taṃnimittakaṃ sarīrassa chambhitattaṃ vā lomahaṃsanamattaṃ vā natthi.</p>

<p rend="bodytext">Kasmāti tattha kāraṇamāha <hi rend="bold">‘‘dhammatā mamesā’’</hi>ti. Apariññātavatthukassa hi tattha appahīnacchandarāgatāya bhayādinā bhavitabbaṃ, mayā pana sabbaso tattha pariññātaṃ, tattha ca chandarāgo samucchinno, tasmā bhayādīnaṃ abhāvo <hi rend="bold">dhammatā mamesā</hi> mama dhammasabhāvo esoti aññaṃ byākāsi.</p>

<p rend="centre">Sambulakaccānattheragāthāvaṇṇanā niṭṭhitā.</p>

<p rend="subhead">6. Nitakattheragāthāvaṇṇanā</p>

<p rend="bodytext"><hi rend="bold">Kassa</hi><pb ed="M" n="1.0403" /><pb ed="V" n="1.0343" /><hi rend="bold">selūpamaṃ citta</hi>nti āyasmato nitakattherassa gāthā. Kā uppatti? Ayampi purimabuddhesu katādhikāro tattha tattha bhave puññāni karonto vipassissa bhagavato kāle bandhumatīnagare ārāmagopako hutvā jīvanto ekadivasaṃ bhagavantaṃ ākāsena gacchantaṃ disvā pasannamānaso nāḷikeraphalaṃ dātukāmo ahosi. Satthā taṃ anuggaṇhanto ākāseyeva ṭhatvā paṭiggaṇhi. So taṃ datvā uḷāraṃ pītisomanassaṃ paṭisaṃvedi. So tena puññakammena devamanussesu saṃsaranto imasmiṃ buddhuppāde kosalaraṭṭhe brāhmaṇakule nibbattitvā <hi rend="bold">nitako</hi>ti laddhanāmo viññutaṃ patto satthu santike dhammaṃ sutvā paṭiladdhasaddho pabbajitvā kammaṭṭhānaṃ gahetvā araññe viharanto ghaṭento arahattaṃ pāpuṇi. Tena vuttaṃ <hi rend="bold">apadāne</hi> (apa. thera 2.51.91-99) –</p>

<p rend="gatha1">‘‘Nagare bandhumatiyā, ārāmiko ahaṃ tadā;</p>

<p rend="gathalast">Addasaṃ virajaṃ buddhaṃ, gacchantaṃ anilañjase.</p>

<p rend="gatha1">‘‘Nāḷikeraphalaṃ gayha, buddhaseṭṭhassadāsahaṃ;</p>

<p rend="gathalast">Ākāse ṭhitako santo, paṭiggaṇhi mahāyaso.</p>

<p rend="gatha1">‘‘Vittisañjanano mayhaṃ, diṭṭhadhammasukhāvaho;</p>

<p rend="gathalast">Phalaṃ buddhassa datvāna, vippasannena cetasā.</p>

<p rend="gatha1">‘‘Adhigacchiṃ tadā pītiṃ, vipulañca sukhuttamaṃ;</p>

<p rend="gathalast">Uppajjateva ratanaṃ, nibbattassa tahiṃ tahiṃ.</p>

<p rend="gatha1">‘‘Ekanavutito kappe, yaṃ phalaṃ adadiṃ tadā;</p>

<p rend="gathalast">Duggatiṃ nābhijānāmi, phaladānassidaṃ phalaṃ.</p>

<p rend="gatha1">‘‘Dibbacakkhu visuddhaṃ me, samādhikusalo ahaṃ;</p>

<p rend="gathalast">Abhiññāpāramippatto, phaladānassidaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Arahattaṃ pana patvā there phalasukhena nibbānasukhena viharante padhānapariggāhako thero taṃ āraññāyatanaṃ gantvā tattha vasantānaṃ bhikkhūnaṃ pariggaṇhanatthaṃ <hi rend="bold">‘‘kassa selūpama’’</hi>ntiādinā paṭhamaṃ gāthamāha.</p>

<p rend="bodytext" n="191"><hi rend="paranum">191</hi><hi rend="dot">.</hi> Tattha <pb ed="M" n="1.0404" /><pb ed="V" n="1.0344" /><pb ed="P" n="2.0061" /><hi rend="bold">kassa selūpamaṃ cittaṃ, ṭhitaṃ nānupakampatī</hi>ti imasmiṃ araññāyatane vasantesu kassa bhikkhuno cittaṃ aggaphalādhigamena ekaghanasilāmayapabbatūpamaṃ sabbesaṃ iñjanānaṃ abhāvato vasībhāvappattiyā ca ṭhitaṃ sabbehipi lokadhammehi nānukampati na vedhati. Idānissa akampanākāraṃ saddhiṃ kāraṇena dassetuṃ <hi rend="bold">‘‘viratta’’</hi>ntiādi vuttaṃ. Tattha <hi rend="bold">virattaṃ rajanīyesū</hi>ti virāgasaṅkhātena ariyamaggena rajanīyesu rāguppattihetubhūtesu tebhūmakadhammesu virattaṃ, tattha sabbaso samucchinnarāganti attho. <hi rend="bold">Kuppanīye</hi>ti paṭighaṭṭhānīye, sabbasmimpi āghātavatthusmiṃ. <hi rend="bold">Na kuppatī</hi>ti na dussati na vikāraṃ āpajjati. <hi rend="bold">Yassevaṃ bhāvitaṃ citta</hi>nti yassa ariyapuggalassa cittaṃ mano evaṃ vuttanayena tādibhāvena bhāvitaṃ, <hi rend="bold">kuto taṃ dukkhamessatī</hi>ti taṃ puggalaṃ kuto sattato saṅkhārato vā dukkhaṃ upagamissati, na tādisassa dukkhaṃ atthīti attho.</p>

<p rend="bodytext" n="192"><hi rend="paranum">192</hi><hi rend="dot">.</hi> Evaṃ aniyamavasena pucchitamatthaṃ nitakatthero attūpanāyikaṃ katvā vissajjento <hi rend="bold">‘‘mama selūpamaṃ citta’’</hi>ntiādinā dutiyagāthāya aññaṃ byākāsi. Taṃ vuttatthameva.</p>

<p rend="centre">Nitakattheragāthāvaṇṇanā niṭṭhitā.</p>

<p rend="subhead">7. Soṇapoṭiriyaputtattheragāthāvaṇṇanā</p>

<p rend="bodytext"><hi rend="bold">Na tāva supituṃ hotī</hi>ti āyasmato soṇassa poṭiriyaputtassa gāthā. Kā uppatti? Ayampi purimabuddhesu katādhikāro sikhissa bhagavato kāle vanacaro hutvā jīvanto ekadivasaṃ satthāraṃ disvā pasannacitto kurañjiyaphalaṃ <pb ed="P" n="2.0062" /> satthuno adāsi. So tena puññakammena devamanussesu saṃsaranto imasmiṃ buddhuppāde kapilavatthusmiṃ poṭiriyassa nāma gāmabhojakassa putto hutvā nibbatti, <hi rend="bold">soṇo</hi>tissa nāmaṃ ahosi. So vayappatto bhaddiyassa sākiyarañño senāpati ahosi. Atha bhaddiyarāje heṭṭhā vuttanayena pabbajite, senāpati <pb ed="M" n="1.0405" /> ‘‘rājāpi nāma pabbaji, kiṃ mayhaṃ gharāvāsenā’’ti pabbaji? Pabbajitvā pana niddārāmo viharati, na bhāvanamanuyuñjati. Taṃ bhagavā anupiyāyaṃ ambavane viharanto attano obhāsaṃ pharāpetvā tenassa satiṃ janetvā imāya gāthāya taṃ ovadanto –</p>

<p rend="hangnum" n="193"><hi rend="paranum">193</hi><hi rend="dot">.</hi></p>

<p rend="gatha1"> ‘‘Na tāva supituṃ hoti, ratti nakkhattamālinī;</p>

<p rend="gathalast">Paṭijaggitumevesā, ratti hoti vijānatā.</p>

<p rend="hangnum" n="194"><hi rend="paranum">194</hi><hi rend="dot">.</hi></p>

<p rend="gatha1"> ‘‘Hatthikkhandhāvapatitaṃ <pb ed="V" n="1.0345" />, kuñjaro ce anukkame;</p>

<p rend="gathalast">Saṅgāme me mataṃ seyyo, yañce jīve parājito’’ti. – gāthādvayaṃ abhāsi;</p>

<p rend="bodytext">Tattha <hi rend="bold">na tāva supituṃ hoti, ratti nakkhattamālinī</hi>ti aṭṭhahi akkhaṇehi vajjitaṃ navamaṃ khaṇaṃ labhitvā ṭhitassa viññujātikassa yāva na arahattaṃ hatthagataṃ hoti, tāva ayaṃ nakkhattamālinī ratti supituṃ niddāyituṃ na hoti, supanassa kālo na hoti. Apica kho <hi rend="bold">paṭijaggitumevesā, ratti hoti vijānatā</hi>ti esā ratti nāma manussānaṃ migapakkhīnañca niddūpagamanena visesato nissaddavelābhūtā paṭipattiṃ attani sañjaggituṃ jāgariyānuyogamanuyuñjitumeva vijānatā viññunā icchitā hotīti.</p>

<p rend="bodytext">Taṃ sutvā soṇo saṃviggataramānaso hirottappaṃ paccupaṭṭhapetvā abbhokāsikaṅgaṃ adhiṭṭhāya vipassanāya kammaṃ karonto <hi rend="bold">‘‘hatthikkhandhova patita’’</hi>nti dutiyaṃ gāthamāha. Tattha <hi rend="bold">avapatita</hi>nti avamukhaṃ patitaṃ uddhaṃpādaṃ adhomukhaṃ patitaṃ. <hi rend="bold">Kuñjaro ce anukkame</hi>ti kuñjaro anukkameyya ce. Idaṃ vuttaṃ hoti – yadāhaṃ hatthimāruhitvā saṅgāmaṃ paviṭṭho hatthikkhandhato patito, tadāhaṃ <hi rend="bold">saṅgāme</hi> tena hatthinā maddito mato ahosiṃ ce, taṃ <hi rend="bold">me</hi> maraṇaṃ <hi rend="bold">seyyo, yañce</hi> idāni kilesehi <hi rend="bold">parājito</hi> jīveyyaṃ, taṃ na seyyoti. Imaṃ gāthaṃ vadantoyeva vipassanaṃ ussukkāpetvā arahattaṃ pāpuṇi. Tena vuttaṃ <hi rend="bold">apadāne</hi> (apa. thera 2.52.1-6) –</p>

<p rend="gatha1">‘‘Migaluddo <pb ed="M" n="1.0406" /><pb ed="P" n="2.0063" /> pure āsiṃ, vipine vicaraṃ ahaṃ;</p>

<p rend="gathalast">Addasaṃ virajaṃ buddhaṃ, sabbadhammāna pāraguṃ.</p>

<p rend="gatha1">‘‘Kurañjiyaphalaṃ gayha, buddhaseṭṭhassadāsahaṃ;</p>

<p rend="gathalast">Puññakkhettassa tādino, pasanno sehi pāṇibhi.</p>

<p rend="gatha1">‘‘Ekatiṃse ito kappe, yaṃ phalaṃ adadiṃ tadā;</p>

<p rend="gathalast">Duggatiṃ nābhijānāmi, phaladānassidaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Arahattaṃ pana patvā ‘‘satthārā vuttaṃ, attanā vutta’’nti ubhayañhi gāthaṃ ‘‘hatthikkhandhāvapatita’’ntiādinā paccudāhāsi. Tena idameva aññābyākaraṇaṃ ahosīti.</p>

<p rend="centre">Soṇapoṭiriyaputtattheragāthāvaṇṇanā niṭṭhitā.</p>

<p rend="subhead">8. Nisabhattheragāthāvaṇṇanā</p>

<p rend="bodytext"><hi rend="bold">Pañca</hi><pb ed="V" n="1.0346" /><hi rend="bold">kāmaguṇe hitvā</hi>ti āyasmato nisabhattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto vipassissa bhagavato kāle kulagehe nibbattitvā viññutaṃ patto ekadivasaṃ satthāraṃ piṇḍāya carantaṃ disvā pasannacitto kapitthaphalamadāsi. So tena puññakammena sugatīsuyeva saṃsaranto imasmiṃ buddhuppāde koliyajanapade kulagehe nibbattitvā <hi rend="bold">nisabho</hi>ti laddhanāmo vayappatto sākiyakoliyānaṃ saṅgāme buddhānubhāvaṃ disvā paṭiladdhasaddho pabbajitvā tadaheva arahattaṃ pāpuṇi. Tena vuttaṃ <hi rend="bold">apadāne</hi> (apa. thera 2.52.7-11) –</p>

<p rend="gatha1">‘‘Suvaṇṇavaṇṇaṃ sambuddhaṃ, āhutīnaṃ paṭiggahaṃ;</p>

<p rend="gathalast">Rathiyaṃ paṭipajjantaṃ, kapitthaṃ adadiṃ phalaṃ.</p>

<p rend="gatha1">‘‘Ekanavutito kappe, yaṃ phalaṃ adadiṃ tadā;</p>

<p rend="gathalast">Duggatiṃ nābhijānāmi, phaladānassidaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">So <pb ed="M" n="1.0407" /> arahattaṃ pana patvā attano sahāyabhikkhū pamādavihārena kālaṃ vītināmente disvā te ovadanto –</p>

<p rend="hangnum" n="195"><hi rend="paranum">195</hi><hi rend="dot">.</hi></p>

<p rend="gatha1"> ‘‘Pañca kāmaguṇe hitvā, piyarūpe manorame;</p>

<p rend="gathalast">Saddhāya gharā nikkhamma, dukkhassantakaro bhave’’ti. –</p>

<p rend="unindented">Paṭhamaṃ gāthaṃ abhāsi.</p>

<p rend="bodytext">Tassattho – bālaputhujjanassa piyāyitabbasabhāvatāya <hi rend="bold">piyarūpe</hi> manuññasabhāvatāya <hi rend="bold">manorame</hi> rūpādike <hi rend="bold">pañca kāmaguṇe</hi> kāmakoṭṭhāse <hi rend="bold">hitvā</hi> pahāya pariccajitvā kammaphala<hi rend="bold">saddhāya</hi> ratanattaya<hi rend="bold">saddhāya</hi> ca vasena <hi rend="bold">gharā</hi> gharabandhanato <hi rend="bold">nikkhamma</hi> nikkhamitvā pabbajjaṃ upagato viññujātiko pabbajitakālato paṭṭhāya ghaṭento vāyamanto vaṭṭa<hi rend="bold">dukkhassa antakaro bhave</hi> bhaveyyāti. Evaṃ te bhikkhū ovaditvā ‘‘ayaṃ pare eva saññāpento viharati, ‘‘sayaṃ <pb ed="P" n="2.0064" /> pana akārako’ti mā cintayitthā’’ti tesaṃ attano paṭipannabhāvaṃ pakāsento –</p>

<p rend="hangnum" n="196"><hi rend="paranum">196</hi><hi rend="dot">.</hi></p>

<p rend="gatha1"> ‘‘Nābhinandāmi <pb ed="V" n="1.0347" /> maraṇaṃ, nābhinandāmi jīvitaṃ;</p>

<p rend="gathalast">Kālañca paṭikaṅkhāmi, sampajāno patissato’’ti. –</p>

<p rend="unindented">Dutiyagāthāya aññaṃ byākāsi. Tattha <hi rend="bold">nābhinandāmi maraṇa</hi>nti maraṇaṃ na abhikaṅkhāmi. <hi rend="bold">Nābhinandāmi jīvita</hi>nti idaṃ pana tassa kāraṇavacanaṃ, yasmā nābhinandāmi jīvitaṃ, tasmā nābhinandāmi maraṇanti. Yo hi āyatiṃ jātijarāmaraṇāya kilesābhisaṅkhāre ācinoti upacinoti, so punabbhavābhinibbattiṃ abhinandanto nāntariyakatāya attano maraṇampi abhinandati nāma kāraṇassa appahīnattā, khīṇāsavo pana sabbaso ācayagāmidhamme pahāya apacayagāmidhamme patiṭṭhito pariññātavatthuko sabbaso jīvitaṃ anabhinandanto maraṇampi anabhinandati nāma kāraṇassa eva suppahīnattā. Tenāha – ‘‘nābhinandāmi maraṇaṃ, nābhinandāmi jīvita’’nti. Yadi evaṃ khīṇāsavassa parinibbānābhikaṅkhā, yāva parinibbānā avaṭṭhānañca kathanti āha <hi rend="bold">‘‘kālañca paṭikaṅkhāmi, sampajāno patissato’’</hi>ti, kilesaparinibbāne siddhe satipaññāvepullappattiyā sato sampajāno kevalaṃ <pb ed="M" n="1.0408" /> khandhaparinibbānakālaṃ paṭikaṅkhāmi, taṃ udikkhamāno āgamayamāno viharāmi, na pana me maraṇe jīvite vā abhinandanā atthi arahattamaggeneva tassa samugghāṭitattāti.</p>

<p rend="centre">Nisabhattheragāthāvaṇṇanā niṭṭhitā.</p>

<p rend="subhead">9. Usabhattheragāthāvaṇṇanā</p>

<p rend="bodytext"><hi rend="bold">Ambapallavasaṅkāsa</hi>nti āyasmato usabhattherassa gāthā. Kā uppatti? Ayampi purimabuddhesu katādhikāro tattha tattha bhave puññāni karonto sikhissa bhagavato kāle kulagehe nibbattitvā viññutaṃ patto ekadivasaṃ satthāraṃ piṇḍāya carantaṃ disvā pasannamānaso kosambaphalaṃ adāsi. So tena puññakammena devamanussesu saṃsaranto imasmiṃ buddhuppāde kapilavatthusmiṃ sākiyarājakule nibbattitvā <hi rend="bold">usabho</hi>ti laddhanāmo vayappatto satthu ñātisamāgame buddhānubhāvaṃ disvā paṭiladdhasaddho pabbaji. So pabbajitakālato <pb ed="P" n="2.0065" /> paṭṭhāya samaṇadhammaṃ akatvā divā saṅgaṇikārāmo sakalarattiṃ niddāyamāno vītināmeti. So ekadivasaṃ muṭṭhassati asampajāno niddaṃ okkanto supine kesamassuṃ ohāretvā ambapallavavaṇṇaṃ cīvaraṃ pārupitvā hatthigīvāyaṃ nisīditvā nagaraṃ piṇḍāya paviṭṭhaṃ tattheva manusse sampatte disvā lajjāya hatthikkhandhato oruyha attānaṃ disvā paṭibuddho, ‘‘īdisaṃ nāma supinaṃ muṭṭhassatinā asampajānena <pb ed="V" n="1.0348" /> niddāyamānena mayā diṭṭha’’nti uppannasaṃvego vipassanaṃ paṭṭhapetvā nacirasseva arahattaṃ pāpuṇi. Tena vuttaṃ <hi rend="bold">apadāne</hi> (apa. thera 2.52.12-16) –</p>

<p rend="gatha1">‘‘Kakudhaṃ vilasantaṃva, devadevaṃ narāsabhaṃ;</p>

<p rend="gathalast">Rathiyaṃ paṭipajjantaṃ, kosambaṃ adadiṃ tadā.</p>

<p rend="gatha1">‘‘Ekatiṃse ito kappe, yaṃ phalaṃ adadiṃ tadā;</p>

<p rend="gathalast">Duggatiṃ nābhijānāmi, phaladānassidaṃ phalaṃ.</p>

<p rend="gathalast">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Atha <pb ed="M" n="1.0409" /> thero yathādiṭṭhaṃ supinaṃ aṅkusaṃ katvā arahattassa adhigatattā tasseva supinassa kittanavasena aññaṃ byākaronto –</p>

<p rend="hangnum" n="197"><hi rend="paranum">197</hi><hi rend="dot">.</hi></p>

<p rend="gatha1"> ‘‘Ambapallavasaṅkāsaṃ, aṃse katvāna cīvaraṃ;</p>

<p rend="gathalast">Nisinno hatthigīvāyaṃ, gāmaṃ piṇḍāya pāvisiṃ.</p>

<p rend="hangnum" n="198"><hi rend="paranum">198</hi><hi rend="dot">.</hi></p>

<p rend="gatha1"> ‘‘Hatthikkhandhato oruyha, saṃvegaṃ alabhiṃ tadā;</p>

<p rend="gathalast">Sohaṃ ditto tadā santo, patto me āsavakkhayo’’ti. – gāthādvayamāha;</p>

<p rend="bodytext">Tattha <hi rend="bold">ambapallavasaṅkāsaṃ, aṃse katvāna cīvara</hi>nti ambapallavākāraṃ pavāḷavaṇṇaṃ cīvaraṃ khandhe karitvā uttarāsaṅgaṃ karitvā. <hi rend="bold">Gāma</hi>nti attano rājadhāniṃ hatthikkhandhe <hi rend="bold">nisinno piṇḍāya pāvisiṃ,</hi> paviṭṭhamattova mahājanena olokiyamāno <hi rend="bold">hatthikkhandhato oruyha</hi> ṭhito paṭibujjhiṃ, pabuddhova <hi rend="bold">saṃvegaṃ alabhiṃ tadā</hi> ‘‘muṭṭhassati asampajāno hutvā niddāyokkamanena etaṃ jāta’’nti. Apare pana ‘‘rājāva hutvā rattibhāge evarūpaṃ supinaṃ disvā vibhātāya rattiyā hatthikkhandhaṃ āruyha nagaravīthiyaṃ caranto taṃ supinaṃ saritvā hatthikkhandhato oruyha saṃvegaṃ labhitvā satthu santike pabbajitvā arahattaṃ patvā udānaṃ udānento imā gāthā abhāsī’’ti vadanti. <hi rend="bold">Ditto</hi>ti tasmiṃ rājakāle jātimadabhogamadādiparidappito samāno saṃvegamalabhinti yojanā.</p>

<p rend="centre">Usabhattheragāthāvaṇṇanā niṭṭhitā.</p>

<p rend="subhead">10. Kappaṭakurattheragāthāvaṇṇanā</p>

<p rend="bodytext"><hi rend="bold">Ayamiti</hi><pb ed="V" n="1.0349" /><pb ed="P" n="2.0066" /><hi rend="bold">kappaṭo</hi>ti āyasmato kappaṭakurattherassa gāthā. Kā uppatti. Ayampi purimabuddhesu katādhikāro tattha tattha bhave puññāni upacinanto vipassissa bhagavato kāle kulagehe nibbattitvā viññutaṃ patto ekadivasaṃ bhagavantaṃ vinatāya nāma nadiyā tīre aññatarasmiṃ rukkhamūle nisinnaṃ disvā pasannamānaso ketakapupphehi pūjaṃ akāsi. So tena puññakammena devamanussesu saṃsaranto imasmiṃ buddhuppāde <pb ed="M" n="1.0410" /> sāvatthiyaṃ duggatakule nibbattitvā yāva vayappatti, tāva aññaṃ upāyaṃ ajānanto kappaṭakhaṇḍanivāsano sarāvahattho tattha tattha kuraṃ pariyesanto vicari, tena <hi rend="bold">kappaṭakuro</hi>tveva paññāyittha. So vayappatto tiṇaṃ vikkiṇitvā jīvikaṃ kappento ekadivasaṃ tiṇalāvanatthaṃ araññaṃ gato tattha aññataraṃ khīṇāsavattheraṃ disvā taṃ upasaṅkamitvā vanditvā nisīdi. Tassa thero dhammaṃ kathesi. So dhammaṃ sutvā paṭiladdhasaddho ‘‘kiṃ me imāya kicchajīvikāyā’’ti pabbajitvā attano nivatthakappaṭacoḷaṃ ekasmiṃ ṭhāne nikkhipi. Yadā cassa anabhirati uppajjati, tadā taṃ kappaṭaṃ olokentassa anabhirati vigacchati, saṃvegaṃ paṭilabhi. Evaṃ karonto sattakkhattuṃ uppabbaji. Tassa taṃ kāraṇaṃ bhikkhū bhagavato ārocesuṃ. Athekadivasaṃ kappaṭakuro bhikkhu dhammasabhāyaṃ parisapariyante nisinno niddāyati, taṃ bhagavā codento –</p>

<p rend="hangnum" n="199"><hi rend="paranum">199</hi><hi rend="dot">.</hi></p>

<p rend="gatha1"> ‘‘Ayamiti kappaṭo kappaṭakuro, acchāya atibharitāya;</p>

<p rend="gathalast">Amataghaṭikāyaṃ dhammakaṭamatto, katapadaṃ jhānāni ocetuṃ.</p>

<p rend="hangnum" n="200"><hi rend="paranum">200</hi><hi rend="dot">.</hi></p>

<p rend="gatha1"> ‘‘Mā kho tvaṃ kappaṭa pacālesi, mā tvaṃ upakaṇṇamhi tāḷessaṃ;</p>

<p rend="gathalast">Na hi tvaṃ kappaṭa mattamaññāsi, saṅghamajjhamhi pacalāyamāno’’ti. –</p>

<p rend="unindented">Gāthādvayaṃ abhāsi.</p>

<p rend="bodytext">Tattha <hi rend="bold">ayamiti kappaṭo kappaṭakuro</hi>ti kappaṭakuro bhikkhu ‘‘ayaṃ mama kappaṭo, imaṃ paridahitvā yathā tathā jīvāmī’’ti evaṃ uppannamicchāvitakko <hi rend="bold">acchāya atibharitāya amataghaṭikāyaṃ</hi> mama amataghaṭe tahaṃ tahaṃ vassante ‘‘amatamadhigataṃ ahamanusāsāmi, ahaṃ <pb ed="P" n="2.0067" /> dhammaṃ desemi’’ (mahāva. 12; ma. ni. 1.286; 2.342). ‘‘Andhībhūtasmiṃ lokasmiṃ, āhañchaṃ amatadundubhi’’ntiādinā (mahāva. 11; ma. ni. 1.285; 2.341) ghosetvā <pb ed="M" n="1.0411" /> mayā dhammāmate pavassiyamāne <hi rend="bold">katapadaṃ jhānāni ocetuṃ</hi> lokiyalokuttarajjhānāni upacetuṃ bhāvetuṃ katapadaṃ kaṭamaggavihitabhāvanāmaggaṃ idaṃ mama sāsanaṃ, tathāpi <hi rend="bold">dhammakaṭamatto</hi> mama sāsanadhammato <pb ed="V" n="1.0350" /> ukkaṇṭhacitto apagatamānaso kappaṭakuroti taṃ codetvā punapissa sahoḍḍhaṃ coraṃ gaṇhanto viya pamādavihāraṃ dassento <hi rend="bold">‘‘mā kho tvaṃ, kappaṭa, pacālesī’’</hi>ti gāthamāha.</p>

<p rend="bodytext">Tattha <hi rend="bold">mā kho tvaṃ, kappaṭa, pacālesī</hi>ti tvaṃ, kappaṭakura, ‘‘mama dhammaṃ suṇissāmī’’ti nisīditvā mā kho pacālesi mā pacalāhi mā niddaṃ upagacchi. <hi rend="bold">Mā tvaṃ upakaṇṇamhi tāḷessa</hi>nti taṃ niddāyamānaṃ upakaṇṇamhi kaṇṇasamīpe desanāhatthena ahaṃ mā patāḷessaṃ. Yathā ito paraṃ kilesappahānāya ahaṃ taṃ na ovadeyyaṃ, tathā paṭipajjāhīti attho. <hi rend="bold">Na hi tvaṃ, kappaṭa, mattamaññāsī</hi>ti tvaṃ, kappaṭa, <hi rend="bold">saṅghamajjhamhi pacalāyamāno</hi> mattaṃ pamāṇaṃ na vā maññasi, ‘‘ayamatidullabho khaṇo paṭiladdho, so mā upajjhagā’’ti ettakampi na jānāsi, passa yāva ca te aparaddhanti codesi.</p>

<p rend="bodytext">Evaṃ bhagavatā dvīhi gāthāhi gāḷhaṃ taṃ niggayha codanāya katāya aṭṭhivedhaviddho viya caṇḍagajo maggaṃ otaranto viya ca sañjātasaṃvego vipassanaṃ paṭṭhapetvā nacirasseva arahattaṃ pāpuṇi. Tena vuttaṃ <hi rend="bold">apadāne</hi> (apa. thera 2.52.17-22) –</p>

<p rend="gatha1">‘‘Vinatānadiyā tīre, vihāsi purisuttamo;</p>

<p rend="gathalast">Addasaṃ virajaṃ buddhaṃ, ekaggaṃ susamāhitaṃ.</p>

<p rend="gatha1">‘‘Madhugandhassa pupphena, ketakassa ahaṃ tadā;</p>

<p rend="gathalast">Pasannacitto sumano, buddhaseṭṭhamapūjayiṃ.</p>

<p rend="gatha1">‘‘Ekanavutito kappe, yaṃ pupphamabhipūjayiṃ;</p>

<p rend="gathalast">Duggatiṃ nābhijānāmi, buddhapūjāyidaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Arahattaṃ <pb ed="M" n="1.0412" /> pana patvā satthārā vuttagāthādvayameva attano arahattādhigamanassa aṅkusabhūtanti paccudāhāsi. Tenassa tadeva aññābyākaraṇaṃ ahosīti.</p>

<p rend="centre">Kappaṭakurattheragāthāvaṇṇanā niṭṭhitā.</p>

<p rend="centre">Catutthavaggavaṇṇanā niṭṭhitā.</p>

<p rend="title">5. Pañcamavaggo</p>

<p rend="subhead">1. Kumārakassapattheragāthāvaṇṇanā</p>

<p rend="bodytext"><hi rend="bold">Aho</hi><pb ed="V" n="1.0351" /><pb ed="P" n="2.0068" /><hi rend="bold">buddhā aho dhammā</hi>ti āyasmato kumārakassapattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto padumuttarassa bhagavato kāle brāhmaṇakule nibbattitvā viññutaṃ pāpuṇi. ‘‘Kulagehe’’ti pana aṅguttaraṭṭhakathāyaṃ (a. ni. aṭṭha. 1.1.217) vuttaṃ. So satthu santikaṃ gantvā dhammaṃ suṇanto satthāraṃ ekaṃ bhikkhuṃ cittakathikānaṃ aggaṭṭhāne ṭhapentaṃ disvā sayampi taṃ ṭhānantaraṃ ākaṅkhanto paṇidhānaṃ katvā tadanurūpāni puññāni karonto kassapassa bhagavato kāle samaṇadhammaṃ katvā sugatīsuyeva saṃsaranto imasmiṃ buddhuppāde rājagahe seṭṭhidhītāya kucchimhi paṭisandhiṃ gaṇhi. Sā kira kumārikākāleyeva pabbajitukāmā hutvā mātāpitaro yācitvā pabbajjaṃ alabhamānā kulagharaṃ gatāpi gabbhasaṇṭhitampi ajānantī sāmikaṃ ārādhetvā tena anuññātā bhikkhunīsu pabbajitā. Tassā gabbhinibhāvaṃ disvā bhikkhuniyo devadattaṃ pucchiṃsu. So ‘‘assamaṇī’’ti āha. Puna dasabalaṃ pucchiṃsu. Satthā upālittheraṃ paṭicchāpesi. Thero sāvatthinagaravāsīni kulāni visākhañca upāsikaṃ pakkosāpetvā sarājikāya parisāya vinicchinanto ‘‘pure laddho gabbho, pabbajjā arogā’’ti āha. Satthā ‘‘suvinicchitaṃ adhikaraṇa’’nti therassa sādhukāraṃ adāsi.</p>

<p rend="bodytext">Sā bhikkhunī suvaṇṇabimbasadisaṃ puttaṃ vijāyi. Taṃ rājā pasenadikosalo posesi. ‘‘Kassapo’’ti cassa nāmaṃ akaṃsu. Aparabhāge <pb ed="M" n="1.0413" /> alaṅkaritvā satthu santikaṃ netvā pabbājesi. Kumārakāle pabbajitattā bhagavatā ‘‘kassapaṃ pakkosatha, idaṃ phalaṃ vā khādanīyaṃ vā kassapassa dethā’’ti vutte ‘‘katarakassapassā’’ti. ‘‘Kumārakassapassā’’ti. Evaṃ gahitanāmattā rañño posāvanikaputtattā ca vuḍḍhakālepi <hi rend="bold">kumārakassapo</hi>tveva paññāyittha.</p>

<p rend="bodytext">So pabbajitakālato paṭṭhāya vipassanāya ceva kammaṃ karoti, buddhavacanañca uggaṇhāti. Atha tena saddhiṃ pabbatamatthake samaṇadhammaṃ katvā anāgāmī hutvā suddhāvāse nibbatto <pb ed="V" n="1.0352" /> mahābrahmā ‘‘vipassanāya mukhaṃ dassetvā maggaphalappattiyā upāyaṃ karissāmī’’ti pañcadasa pañhe abhisaṅkharitvā andhavane vasantassa <pb ed="P" n="2.0069" /> therassa ‘‘ime pañhe satthāraṃ puccheyyāsī’’ti ācikkhitvā gato. So te pañhe bhagavantaṃ pucchi. Bhagavāpissa byākāsi. Thero satthārā kathitaniyāmeneva te uggaṇhitvā vipassanaṃ gabbhaṃ gaṇhāpetvā arahattaṃ pāpuṇi. Tena vuttaṃ <hi rend="bold">apadāne</hi> (apa. thera 2.54.150-177) –</p>

<p rend="gatha1">‘‘Ito satasahassamhi, kappe uppajji nāyako;</p>

<p rend="gathalast">Sabbalokahito vīro, padumuttaranāmako.</p>

<p rend="gatha1">‘‘Tadāhaṃ brāhmaṇo hutvā, vissuto vedapāragū;</p>

<p rend="gathalast">Divāvihāraṃ vicaraṃ, addasaṃ lokanāyakaṃ.</p>

<p rend="gatha1">‘‘Catusaccaṃ pakāsentaṃ, bodhayantaṃ sadevakaṃ;</p>

<p rend="gathalast">Vicittakathikānaggaṃ, vaṇṇayantaṃ mahājane.</p>

<p rend="gatha1">‘‘Tadā muditacittohaṃ, nimantetvā tathāgataṃ;</p>

<p rend="gathalast">Nānārattehi vatthehi, alaṅkaritvāna maṇḍapaṃ.</p>

<p rend="gatha1">‘‘Nānāratanapajjotaṃ, sasaṅghaṃ bhojayiṃ tahiṃ;</p>

<p rend="gathalast">Bhojayitvāna sattāhaṃ, nānaggarasabhojanaṃ.</p>

<p rend="gatha1">‘‘Nānācittehi pupphehi, pūjayitvā sasāvakaṃ;</p>

<p rend="gathalast">Nipacca pādamūlamhi, taṃ ṭhāna patthayiṃ ahaṃ.</p>

<p rend="gatha1">‘‘Tadā munivaro āha, karuṇekarasāsayo;</p>

<p rend="gathalast">Passathetaṃ dijavaraṃ, padumānanalocanaṃ.</p>

<p rend="gatha1">‘‘Pītipāmojjabahulaṃ <pb ed="M" n="1.0414" />, samuggatatanūruhaṃ;</p>

<p rend="gathalast">Hāsamhitavisālakkhaṃ, mama sāsanalālasaṃ.</p>

<p rend="gatha1">‘‘Patitaṃ pādamūle me, ekāvatthasumānasaṃ;</p>

<p rend="gathalast">Esa pattheti taṃ ṭhānaṃ, vicittakathikattanaṃ.</p>

<p rend="gatha1">‘‘Satasahassito kappe, okkākakulasambhavo;</p>

<p rend="gathalast">Gotamo nāma gottena, satthā loke bhavissati.</p>

<p rend="gatha1">‘‘Tassa dhammesu dāyādo, oraso dhammanimmito;</p>

<p rend="gathalast">Kumārakassapo nāma, hessati satthu sāvako.</p>

<p rend="gatha1">‘‘Vicittapupphadussānaṃ, ratanānañca vāhasā;</p>

<p rend="gathalast">Vicittakathikānaṃ so, aggataṃ pāpuṇissati.</p>

<p rend="gatha1">‘‘Tena <pb ed="V" n="1.0353" /> kammena sukatena, cetanāpaṇidhīhi ca;</p>

<p rend="gathalast">Jahitvā mānusaṃ dehaṃ, tāvatiṃsamagacchahaṃ.</p>

<p rend="gatha1">‘‘Paribbhamaṃ bhavābhave, raṅgamajjhe yathā naṭo;</p>

<p rend="gathalast">Sākhamigatrajo hutvā, migiyā kucchimokkamiṃ.</p>

<p rend="gatha1">‘‘Tadā mayi kucchigate, vajjhavāro upaṭṭhito;</p>

<p rend="gathalast">Sākhena cattā me mātā, nigrodhaṃ saraṇaṃ gatā.</p>

<p rend="gatha1">‘‘Tena sā migarājena, maraṇā parimocitā;</p>

<p rend="gathalast">Pariccajitvā sapāṇaṃ, mamevaṃ ovadī tadā.</p>

<p rend="gatha1">‘‘Nigrodhameva seveyya, na sākhamupasaṃvase;</p>

<p rend="gathalast">Nigrodhasmiṃ mataṃ seyyo, yañce sākhamhi jīvitaṃ.</p>

<p rend="gatha1">‘‘Tenānusiṭṭhā migayūthapena, ahañca mātā ca tathetare ca;</p>

<p rend="gathalast">Āgamma rammaṃ tusitādhivāsaṃ, gatā pavāsaṃ sagharaṃ yatheva.</p>

<p rend="gatha1">‘‘Puno kassapavīrassa, atthamentamhi sāsane;</p>

<p rend="gathalast">Āruyha selasikharaṃ, yuñjitvā jinasāsanaṃ.</p>

<p rend="gatha1">‘‘Idānāhaṃ <pb ed="M" n="1.0415" /> rājagahe, jāto seṭṭhikule ahuṃ;</p>

<p rend="gathalast">Āpannasattā me mātā, pabbaji anagāriyaṃ.</p>

<p rend="gatha1">‘‘Sagabbhaṃ taṃ viditvāna, devadattamupānayuṃ;</p>

<p rend="gathalast">So avoca vināsetha, pāpikaṃ bhikkhuniṃ imaṃ.</p>

<p rend="gatha1">‘‘Idānipi munindena, jinena anukampitā;</p>

<p rend="gathalast">Sukhinī ajanī mayhaṃ, mātā bhikkhunupassaye.</p>

<p rend="gatha1">‘‘Taṃ viditvā mahīpālo, kosalo maṃ aposayi;</p>

<p rend="gathalast">Kumāraparihānena, nāmenāhañca kassapo.</p>

<p rend="gatha1">‘‘Mahākassapamāgamma, ahaṃ kumārakassapo;</p>

<p rend="gathalast">Vammikasadisaṃ kāyaṃ, sutvā buddhena desitaṃ.</p>

<p rend="gatha1">‘‘Tato cittaṃ vimucci me, anupādāya sabbaso;</p>

<p rend="gathalast">Pāyāsiṃ damayitvāhaṃ, etadaggamapāpuṇiṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Arahattaṃ pana patvā cittakathikabhāvena satthārā etadagge ṭhapito attano paṭipattiṃ paccavekkhitvā ratanattayaguṇavibhāvanamukhena aññaṃ byākaronto –</p>

<p rend="hangnum" n="201"><hi rend="paranum">201</hi><hi rend="dot">.</hi></p>

<p rend="gatha1"> ‘‘Aho <pb ed="V" n="1.0354" /> buddhā aho dhammā, aho no satthu sampadā;</p>

<p rend="gathalast">Yattha etādisaṃ dhammaṃ, sāvako sacchikāhiti.</p>

<p rend="hangnum" n="202"><hi rend="paranum">202</hi><hi rend="dot">.</hi></p>

<p rend="gatha1"> ‘‘Asaṅkheyyesu kappesu, sakkāyādhigatā ahū;</p>

<p rend="gatha2">Tesamayaṃ pacchimako, carimoyaṃ samussayo;</p>

<p rend="gathalast">Jātimaraṇasaṃsāro, natthi dāni punabbhavo’’ti. – gāthādvayaṃ abhāsi;</p>

<p rend="bodytext">Tattha <hi rend="bold">aho</hi>ti acchariyatthe nipāto. <hi rend="bold">Buddhā</hi>ti sabbaññubuddhā, gāravavasena bahuvacanaṃ, aho acchariyā sambuddhāti attho. <hi rend="bold">Dhammā</hi>ti pariyattidhammena saddhiṃ nava lokuttaradhammā. <hi rend="bold">Aho no satthu sampadā</hi>ti amhākaṃ satthu dasabalassa aho sampattiyo. <hi rend="bold">Yatthā</hi>ti yasmiṃ satthari <pb ed="M" n="1.0416" /> brahmacariyavāsena. <hi rend="bold">Etādisaṃ dhammaṃ, sāvako sacchikāhitī</hi>ti etādisaṃ evarūpaṃ suvisuddhajjhānābhiññāparivāraṃ anavasesakilesakkhayāvahaṃ santaṃ paṇītaṃ anuttaraṃ dhammaṃ sāvakopi nāma sacchikarissati, tasmā evaṃvidhaguṇavisesādhigamahetubhūtā aho acchariyā buddhā bhagavanto, acchariyā dhammaguṇā, acchariyā amhākaṃ satthu sampattiyoti ratanattayassa guṇādhimuttiṃ pavedesīti. Dhammasampattikittaneneva hi saṅghasuppaṭipatti kittitā hotīti.</p>

<p rend="bodytext">Evaṃ sādhāraṇavasena dassitaṃ dhammassa sacchikiriyaṃ idāni attupanāyikaṃ katvā dassento <hi rend="bold">‘‘asaṅkheyyesū’’</hi>ti gāthamāha. Tattha <hi rend="bold">asaṅkheyyesū</hi>ti gaṇanapathaṃ vītivattesu mahākappesu. <hi rend="bold">Sakkāyā</hi>ti pañcupādānakkhandhā. Te hi paramatthato vijjamānadhammasamūhatāya ‘‘sakkāyā’’ti vuccanti. <hi rend="bold">Ahū</hi>ti nivattanūpāyassa anadhigatattā anapagatā ahesuṃ. <hi rend="bold">Tesamayaṃ pacchimako carimoyaṃ samussayo</hi>ti <pb ed="P" n="2.0070" /> yasmā ayaṃ sabbapacchimako, tato eva carimo, tasmā <hi rend="bold">jātimaraṇa</hi>sahito khandhādipaṭipāṭisaññito <hi rend="bold">saṃsāro</hi> idāni āyatiṃ punabbhavābhāvato <hi rend="bold">punabbhavo natthi,</hi> ayamantimā jātīti attho.</p>

<p rend="centre">Kumārakassapattheragāthāvaṇṇanā niṭṭhitā.</p>

<p rend="subhead">2. Dhammapālattheragāthāvaṇṇanā</p>

<p rend="bodytext"><hi rend="bold">Yo have daharo bhikkhū</hi>ti āyasmato dhammapālattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto atthadassissa bhagavato kāle kulagehe nibbattitvā viññutaṃ patto kenacideva karaṇīyena vanantaṃ upagato satthāraṃ disvā pasannamānaso <pb ed="V" n="1.0355" /> pilakkhaphalamadāsi. So tena puññakammena devamanussesu saṃsaranto imasmiṃ buddhuppāde satthari parinibbute avantiraṭṭhe brāhmaṇakule nibbattitvā <hi rend="bold">dhammapālo</hi>ti laddhanāmo vayappatto takkasilaṃ gantvā sippaṃ uggahetvā paṭinivattento antarāmagge ekasmiṃ vihāre aññataraṃ theraṃ disvā tassa santike dhammaṃ sutvā paṭiladdhasaddho pabbajitvā <pb ed="M" n="1.0417" /> vipassanaṃ vaḍḍhetvā chaḷabhiñño ahosi. Tena vuttaṃ <hi rend="bold">apadāne</hi> (apa. thera 1.39.21-25) –</p>

<p rend="gatha1">‘‘Vanantare buddhaṃ disvā, atthadassiṃ mahāyasaṃ;</p>

<p rend="gathalast">Pasannacitto sumano, pilakkhassādadiṃ phalaṃ.</p>

<p rend="gatha1">‘‘Aṭṭhārase kappasate, yaṃ phalamadadiṃ tadā;</p>

<p rend="gathalast">Duggatiṃ nābhijānāmi, phaladānassidaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Chaḷabhiñño pana hutvā samāpattisukhena vītināmento ekadivasaṃ tasmiṃ vihāre dve sāmaṇere rukkhagge pupphāni ocinante ārūḷhasākhāya bhaggāya patante disvā thero iddhānubhāvena hatthena gahetvā arogeyeva bhūmiyaṃ ṭhapetvā tesaṃ sāmaṇerānaṃ dhammaṃ desento –</p>

<p rend="hangnum" n="203"><hi rend="paranum">203</hi><hi rend="dot">.</hi></p>

<p rend="gatha1"> ‘‘Yo have daharo bhikkhu, yuñjati buddhasāsane;</p>

<p rend="gathalast">Jāgaro sa hi suttesu, amoghaṃ tassa jīvitaṃ.</p>

<p rend="hangnum" n="204"><hi rend="paranum">204</hi><hi rend="dot">.</hi></p>

<p rend="gatha1"> ‘‘Tasmā saddhañca sīlañca, pasādaṃ dhammadassanaṃ;</p>

<p rend="gathalast">Anuyuñjetha medhāvī, saraṃ buddhāna sāsana’’nti. – imā dve gāthā abhāsi;</p>

<p rend="bodytext">Tattha <hi rend="bold">yo</hi>ti aniyamavacanaṃ. <hi rend="bold">Have</hi>ti daḷhatthe nipāto. <hi rend="bold">Daharo</hi>ti taruṇo. Bhikkhatīti <hi rend="bold">bhikkhu. Yuñjatī</hi>ti ghaṭati vāyamati. <hi rend="bold">Jāgaro</hi>ti <pb ed="P" n="2.0071" /> jāgaraṇadhammasamannāgato. <hi rend="bold">Suttesū</hi>ti supantesu. Idaṃ vuttaṃ hoti <hi rend="bold">yo bhikkhu daharo</hi>va samāno taruṇo ‘‘tathāhaṃ pacchā vuḍḍhakāle jānissāmī’’ti acintetvā buddhānaṃ <hi rend="bold">sāsane</hi> appamādapaṭipattiyaṃ <hi rend="bold">yuñjati</hi> samathavipassanābhāvanāya yogaṃ karoti, so <hi rend="bold">suttesu</hi> avijjāniddāya suttesu pamattesu saddhādijāgaradhammasamannāgamena <hi rend="bold">jāgaro,</hi> tato eva attahitaparahitapāripūriyā <hi rend="bold">amoghaṃ</hi> avañjhaṃ <hi rend="bold">tassa jīvitaṃ,</hi> yasmā ca etadevaṃ, <hi rend="bold">tasmā saddhañca</hi> ‘‘atthi kammaṃ atthi kammavipāko’’tiādinayappavattaṃ kammaphalasaddhañca, saddhūpanibandhattā sīlassa tadupanissayaṃ catupārisuddhi<hi rend="bold">sīlañca</hi><pb ed="M" n="1.0418" />, ‘‘sammāsambuddho bhagavā, svākhāto dhammo, suppaṭipanno saṅgho’’ti evaṃ pavattaratanattaya<hi rend="bold">ppasāda</hi>ñca <pb ed="V" n="1.0356" />, vipassanāpaññāsahitāya maggapaññāya pariññādivasena catusacca<hi rend="bold">dhammadassana</hi>ñca <hi rend="bold">medhāvī</hi> dhammojapaññāya samannāgato bhikkhu <hi rend="bold">buddhānaṃ sāsanaṃ</hi> ovādaṃ anusiṭṭhiṃ anussaranto ādittampi attano sīsaṃ ajjhupekkhitvā <hi rend="bold">anuyuñjetha,</hi> tattha anuyogaṃ ātappaṃ kareyyāti attho.</p>

<p rend="centre">Dhammapālattheragāthāvaṇṇanā niṭṭhitā.</p>

<p rend="subhead">3. Brahmālittheragāthāvaṇṇanā</p>

<p rend="bodytext"><hi rend="bold">Kassindriyāni samathaṅgatānī</hi>ti āyasmato brahmālittherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ kusalaṃ upacinanto vipassissa bhagavato kāle kulagehe nibbattitvā viññutaṃ patto ekadivasaṃ satthāraṃ piṇḍāya carantaṃ disvā pasannamānaso vanditvā pādaphalaṃ adāsi. Satthā anumodanaṃ vatvā pakkāmi. So tena puññakammena devamanussesu saṃsaranto imasmiṃ buddhuppāde kosalaraṭṭhe brāhmaṇakule nibbattitvā <hi rend="bold">brahmālī</hi>ti laddhanāmo viññutaṃ patto hetusampattiyā codiyamāno saṃsāre sañjātasaṃvego tādisena kalyāṇamittasannissayena buddhasāsane pabbajitvā patirūpakammaṭṭhānaṃ gahetvā araññe viharanto ñāṇassa paripākagatattā nacirasseva vipassanaṃ vaḍḍhetvā chaḷabhiñño ahosi. Tena vuttaṃ <hi rend="bold">apadāne</hi> (apa. thera 2.51.63-67) –</p>

<p rend="gatha1">‘‘Suvaṇṇavaṇṇaṃ sambuddhaṃ, āhutīnaṃ paṭiggahaṃ;</p>

<p rend="gathalast">Rathiyaṃ paṭipajjantaṃ, pādaphalaṃ adāsahaṃ.</p>

<p rend="gatha1">‘‘Ekanavutito kappe, yaṃ phalaṃ adadiṃ tadā;</p>

<p rend="gathalast">Duggatiṃ nābhijānāmi, phaladānassidaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Chaḷabhiñño <pb ed="M" n="1.0419" /><pb ed="P" n="2.0072" /> pana hutvā maggasukhena phalasukhena vītināmento ekadivasaṃ padhānapariggāhakena therena tasmiṃ araññāyatane bhikkhū uddissa vuttaṃ padhānānuyogaṃ pariggaṇhanto –</p>

<p rend="hangnum" n="205"><hi rend="paranum">205</hi><hi rend="dot">.</hi></p>

<p rend="gatha1"> ‘‘Kassindriyāni <pb ed="V" n="1.0357" /> samathaṅgatāni, assā yathā sārathinā sudantā;</p>

<p rend="gathalast">Pahīnamānassa anāsavassa, devāpi kassa pihayanti tādino.</p>

<p rend="hangnum" n="206"><hi rend="paranum">206</hi><hi rend="dot">.</hi></p>

<p rend="gatha1"> ‘‘Mayhindriyāni samathaṅgatāni, assā yathā sārathinā sudantā;</p>

<p rend="gathalast">Pahīnamānassa anāsavassa, devāpi mayhaṃ pihayanti tādino’’ti. –</p>

<p rend="unindented">Gāthādvayaṃ abhāsi.</p>

<p rend="bodytext">Tassattho – imasmiṃ araññāyatane vasantesu bhikkhūsu <hi rend="bold">kassa</hi> bhikkhuno therassa vā navassa vā majjhimassa vā chekena <hi rend="bold">sārathinā sudantā assā</hi> viya manacchaṭṭhāni <hi rend="bold">indriyāni samathaṃ</hi> dantabhāvaṃ nibbisevanabhāvaṃ <hi rend="bold">gatāni</hi>. Kassa navavidhampi mānaṃ pahāya ṭhitattā <hi rend="bold">pahīnamānassa</hi> catunnampi āsavānaṃ abhāvena <hi rend="bold">anāsavassa</hi> iṭṭhādīsu tādilakkhaṇappattiyā <hi rend="bold">tādino devāpi pihayanti</hi> manussāpi sammāpaṭipattidassanādinā ca ādarena patthentīti.</p>

<p rend="bodytext">Tattha ca gāthāyaṃ purimaḍḍhena anāgāmimaggādhigamo puṭṭho, anāgāminopi hi indriyāni pahīnakāmarāgabyāpādatāya samathaṃ nibbisevanataṃ gatāni honti. Itarena arahattamaggapaṭilābho, arahā hi ‘‘pahīnamāno anāsavo tādī’’ti ca vuccati.</p>

<p rend="bodytext">Athāyasmā brahmāli padhānapariggāhakena vuttaṃ <hi rend="bold">‘‘kassindriyānī’’</hi>ti gāthaṃ paccanubhāsi. Tadatthaṃ attūpanāyikavasena vissajjento <hi rend="bold">‘‘mayhindriyānī’’</hi>tiādikāya dutiyagāthāya aññaṃ byākāsi, tattha <hi rend="bold">mayhindriyānī</hi>ti mama cakkhādīni indriyāni. Sesaṃ vuttanayameva.</p>

<p rend="centre">Brahmālittheragāthāvaṇṇanā niṭṭhitā.</p>

<p rend="subhead">4. Mogharājattheragāthāvaṇṇanā</p>

<p rend="bodytext"><hi rend="bold">Chavipāpaka</hi><pb ed="M" n="1.0420" /><hi rend="bold">cittabhaddakā</hi>ti āyasmato mogharājattherassa gāthā. Kā uppatti? Ayampi purimabuddhesu katādhikāro padumuttarassa bhagavato kāle kulagehe nibbattitvā viññutaṃ patto ekadivasaṃ satthu <pb ed="P" n="2.0073" /> santike dhammaṃ suṇanto satthāraṃ ekaṃ bhikkhuṃ lūkhacīvaradharānaṃ aggaṭṭhāne ṭhapentaṃ disvā taṃ ṭhānantaraṃ ākaṅkhanto paṇidhānaṃ katvā tattha tattha bhave puññāni karonto atthadassissa bhagavato kāle brāhmaṇakule nibbattitvā brāhmaṇānaṃ vijjāsippesu nipphattiṃ gato brāhmaṇamāṇave vijjāsippāni sikkhāpento ekadivasaṃ atthadassiṃ bhagavantaṃ bhikkhusaṅghaparivutaṃ gacchantaṃ <pb ed="V" n="1.0358" /> disvā pasannamānaso pañcapatiṭṭhitena vanditvā sirasi añjaliṃ katvā ‘‘yāvatā rūpino sattā’’tiādinā chahi gāthāhi abhitthavitvā bhājanaṃ pūretvā madhuṃ upanāmesi. Satthā madhuṃ paṭiggahetvā anumodanaṃ akāsi.</p>

<p rend="bodytext">So tena puññakammena devamanussesu saṃsaranto kassapassa bhagavato kāle kaṭṭhavāhanassa nāma rañño amacco hutvā tena satthu ānayanatthaṃ purisasahassena pesito satthu santikaṃ gantvā dhammaṃ sutvā paṭiladdhasaddho pabbajitvā vīsativassasahassāni samaṇadhammaṃ katvā tato cuto ekaṃ buddhantaraṃ sugatīsuyeva parivattento imasmiṃ buddhuppāde brāhmaṇakule nibbattitvā <hi rend="bold">mogharājā</hi>ti laddhanāmo bāvarībrāhmaṇassa santike uggahitasippo saṃvegajāto tāpasapabbajjaṃ pabbajitvā tāpasasahassaparivāro ajitādīhi saddhiṃ satthu santikaṃ pesito tesaṃ pannarasamo hutvā pañhe pucchitvā pañhavissajjanapariyosāne arahattaṃ pāpuṇi. Tena vuttaṃ <hi rend="bold">apadāne</hi> (apa. thera 1.4.64-83) –</p>

<p rend="gatha1">‘‘Atthadassī tu bhagavā, sayambhū aparājito;</p>

<p rend="gathalast">Bhikkhusaṅghaparibyūḷho, rathiyaṃ paṭipajjatha.</p>

<p rend="gatha1">‘‘Sissehi samparivuto, gharamhā abhinikkhamiṃ;</p>

<p rend="gathalast">Nikkhamitvānahaṃ tattha, addasaṃ lokanāyakaṃ.</p>

<p rend="gatha1">‘‘Abhivādiya sambuddhaṃ, sire katvāna añjaliṃ;</p>

<p rend="gathalast">Sakaṃ cittaṃ pasādetvā, santhaviṃ lokanāyakaṃ.</p>

<p rend="gatha1">‘‘Yāvatā <pb ed="M" n="1.0421" /> rūpino sattā, arūpī vā asaññino;</p>

<p rend="gathalast">Sabbe te tava ñāṇamhi, anto honti samogadhā.</p>

<p rend="gatha1">‘‘Sukhumacchikajālena, udakaṃ yo parikkhipe;</p>

<p rend="gathalast">Ye keci udake pāṇā, antojāle bhavanti te.</p>

<p rend="gatha1">‘‘Yesañca cetanā atthi, rūpino ca arūpino;</p>

<p rend="gathalast">Sabbe te tava ñāṇamhi, anto honti samogadhā.</p>

<p rend="gatha1">‘‘Samuddharasimaṃ lokaṃ, andhakārasamākulaṃ;</p>

<p rend="gathalast">Tava dhammaṃ suṇitvāna, kaṅkhāsotaṃ taranti te.</p>

<p rend="gatha1">‘‘Avijjānivute loke, andhakārena otthaṭe;</p>

<p rend="gathalast">Tava ñāṇamhi jotante, andhakārā padhaṃsitā.</p>

<p rend="gatha1">‘‘Tuvaṃ cakkhūsi sabbesaṃ, mahātamapanūdano;</p>

<p rend="gathalast">Tava dhammaṃ suṇitvāna, nibbāyati bahujjano.</p>

<p rend="gatha1">‘‘Puṭakaṃ <pb ed="V" n="1.0359" /> pūrayitvāna, madhukhuddamaneḷakaṃ;</p>

<p rend="gathalast">Ubho hatthehi paggayha, upanesiṃ mahesino.</p>

<p rend="gatha1">‘‘Paṭiggaṇhi mahāvīro, sahatthena mahā isi;</p>

<p rend="gathalast">Bhuñjitvā tañca sabbaññū, vehāsaṃ nabhamuggami.</p>

<p rend="gatha1">‘‘Antalikkhe ṭhito satthā, atthadassī narāsabho;</p>

<p rend="gathalast">Mama cittaṃ pasādento, imā gāthā abhāsatha.</p>

<p rend="gatha1">‘‘Yenidaṃ thavitaṃ ñāṇaṃ, buddhaseṭṭho ca thomito;</p>

<p rend="gathalast">Tena cittappasādena, duggatiṃ so na gacchati.</p>

<p rend="gatha1">‘‘Catuddasañca khattuṃ so, devarajjaṃ karissati;</p>

<p rend="gathalast">Pathabyā rajjaṃ aṭṭhasataṃ, vasudhaṃ āvasissati.</p>

<p rend="gatha1">‘‘Pañceva satakkhattuñca, cakkavattī bhavissati;</p>

<p rend="gathalast">Padesarajjaṃ asaṅkheyyaṃ, mahiyā kārayissati.</p>

<p rend="gatha1">‘‘Ajjhāyako mantadharo, tiṇṇaṃ vedāna pāragū;</p>

<p rend="gathalast">Gotamassa bhagavato, sāsane pabbajissati.</p>

<p rend="gatha1">‘‘Gambhīraṃ <pb ed="M" n="1.0422" /> nipuṇaṃ atthaṃ, ñāṇena vicinissati;</p>

<p rend="gathalast">Mogharājāti nāmena, hessati satthu sāvako.</p>

<p rend="gatha1">‘‘Tīhi vijjāhi sampannaṃ, katakiccamanāsavaṃ;</p>

<p rend="gathalast">Gotamo satthavāhaggo, etadagge ṭhapessati.</p>

<p rend="gatha1">‘‘Hitvā mānusakaṃ yogaṃ, chetvāna bhavabandhanaṃ;</p>

<p rend="gathalast">Sabbāsave pariññāya, viharāmi anāsavo.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Arahattaṃ pana patvā satthalūkhaṃ suttalūkhaṃ rajanalūkhanti visesena tividhenapi lūkhena samannāgataṃ paṃsukūlaṃ dhāresi. Tena naṃ satthā lūkhacīvaradharānaṃ aggaṭṭhāne ṭhapesi. Aparabhāge purimakammappaccayā parihārassa akaraṇato therassa sarīre daddupīḷakādīni uppajjitvā vaḍḍhiṃsu. So ‘‘senāsanaṃ dussatī’’ti hemantepi magadhakkhettesu palālasanthārāni attharitvā seti. Taṃ ekadivasaṃ upaṭṭhānaṃ upasaṅkamitvā vanditvā ekamantaṃ nisinnaṃ satthā paṭisanthāravasena <hi rend="bold">‘‘chavipāpakā’’</hi>tiādinā <pb ed="P" n="2.0074" /> paṭhamagāthāya pucchi.</p>

<p rend="bodytext" n="207"><hi rend="paranum">207</hi><hi rend="dot">.</hi> Tattha <hi rend="bold">chavipāpakā</hi>ti daddukacchupīḷakāhi bhinnacchavibhāvato hīnacchavika duṭṭhacchavika <pb ed="V" n="1.0360" />. <hi rend="bold">Cittabhaddakā</hi>ti anavasesakilesappahānena brahmavihārasevanāya ca bhaddacitta sundaracitta. <hi rend="bold">Mogharājā</hi>ti tassa ālapanaṃ. <hi rend="bold">Satataṃ samāhito</hi>ti aggaphalasamādhinā niccakālaṃ abhiṇhaṃ samāhitamānaso. <hi rend="bold">Hemantikasītakālarattiyo</hi>ti hemantasamaye sītakālarattiyo. Accantasaṃyoge cetaṃ upayogavacanaṃ. ‘‘Hemantikā sītakālarattiyo’’tipi pāḷi. Tattha <hi rend="bold">hemantikā</hi>ti hemantogadhā hemantapariyāpannāti attho. <hi rend="bold">Bhikkhu tvaṃ sī</hi>ti bhikkhu ko tvaṃ asi, evaṃbhūto paresu tava senāsanaṃ katvā adentesu saṅghikañca senāsanaṃ apavisanto. <hi rend="bold">Kathaṃ karissasī</hi>ti yathāvutte sītakāle kathaṃ attabhāvaṃ pavattesīti satthā pucchi. Evaṃ pana puṭṭho thero satthu tamatthaṃ kathento –</p>

<p rend="hangnum" n="208"><hi rend="paranum">208</hi><hi rend="dot">.</hi></p>

<p rend="gatha1"> ‘‘Sampannasassā <pb ed="M" n="1.0423" /> magadhā, kevalā iti me sutaṃ;</p>

<p rend="gathalast">Palālacchannako seyyaṃ, yathaññe sukhajīvino’’ti. – gāthamāha;</p>

<p rend="bodytext">Tattha <hi rend="bold">sampannasassā</hi>ti nipphannasassā. <hi rend="bold">Magadhā</hi>ti magadharaṭṭhaṃ vadati. Magadhā nāma jānapadino rājakumārā, tesaṃ nivāso ekopi janapado ruḷhīvasena ‘‘magadhā’’tveva bahuvacanena vuccati. <hi rend="bold">Kevalā</hi>ti anavasesā. <hi rend="bold">Iti me suta</hi>nti evaṃ mayā sutaṃ. Tattha yo adiṭṭho padeso, tassa vasena sutanti vuttaṃ. Tena edise kāle magadhesu yattha katthaci mayā vasituṃ sakkāti dasseti. <hi rend="bold">Palālacchannako seyyaṃ, yathaññe sukhajīvino</hi>ti yathā aññe sukhajīvino bhikkhū senāsanasappāyaṃ laddhā sundarehi attharaṇapāvuraṇehi sukhena sayanti, evaṃ ahampi palālasanthārameva heṭṭhā santharitvā upari tiriyañca palālacchadaneneva chāditasarīratāya palālacchannako seyyaṃ sayiṃ, seyyaṃ kappesinti attano yathālābhasantosaṃ vibhāveti.</p>

<p rend="centre">Mogharājattheragāthāvaṇṇanā niṭṭhitā.</p>

<p rend="subhead">5. Visākhapañcālaputtattheragāthāvaṇṇanā</p>

<p rend="bodytext"><hi rend="bold">Na</hi><pb ed="P" n="2.0075" /><hi rend="bold">ukkhipe no ca parikkhipe pare</hi>ti āyasmato visākhassa pañcālaputtassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ puññaṃ upacinanto ito cuddase kappe paccantagāme daliddakule nibbattitvā viññutaṃ patto ekadivasaṃ phalapariyesanaṃ carantehi tasmiṃ gāme manussehi saddhiṃ araññaṃ gato tattha ekaṃ paccekabuddhaṃ disvā pasannamānaso valliphalaṃ adāsi. So tena puññakammena devamanussesu saṃsaranto imasmiṃ <pb ed="V" n="1.0361" /> buddhuppāde magadharaṭṭhe maṇḍalikarājakule nibbattitvā <hi rend="bold">visākho</hi>ti laddhanāmo pañcālarājadhītuyā puttabhāvato pacchā <hi rend="bold">pañcālaputto</hi>ti paññāyittha. So pitari mate rajjaṃ kārento satthari attano gāmasamīpagate satthu santikaṃ gantvā <pb ed="M" n="1.0424" /> dhammaṃ sutvā paṭiladdhasaddho pabbajitvā satthārā saddhiṃ sāvatthiṃ gato vipassanaṃ paṭṭhapetvā nacirasseva chaḷabhiñño ahosi. Tena vuttaṃ <hi rend="bold">apadāne</hi> (apa. thera 1.39.31-36) –</p>

<p rend="gatha1">‘‘Sabbe janā samāgamma, agamiṃsu vanaṃ tadā;</p>

<p rend="gathalast">Phalamanvesamānā te, alabhiṃsu phalaṃ tadā.</p>

<p rend="gatha1">‘‘Tatthaddasāsiṃ sambuddhaṃ, sayambhuṃ aparājitaṃ;</p>

<p rend="gathalast">Pasannacitto sumano, valliphalamadāsahaṃ.</p>

<p rend="gatha1">‘‘Catuddase ito kappe, yaṃ phalamadadiṃ tadā;</p>

<p rend="gathalast">Duggatiṃ nābhijānāmi, phaladānassidaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Chaḷabhiñño pana hutvā thero ñātīnaṃ anukampāya jātibhūmiṃ agamāsi. Tattha manussā theraṃ upasaṅkamitvā kālena kālaṃ dhammaṃ suṇantā ekadivasaṃ ‘‘katihi nu kho, bhante, aṅgehi samannāgato dhammakathiko hotī’’ti dhammakathikalakkhaṇaṃ pucchiṃsu. Thero tesaṃ dhammakathikalakkhaṇaṃ kathento –</p>

<p rend="hangnum" n="209"><hi rend="paranum">209</hi><hi rend="dot">.</hi></p>

<p rend="gatha1"> ‘‘Na ukkhipe no ca parikkhipe pare, na okkhipe pāragataṃ na eraye;</p>

<p rend="gathalast">Na cattavaṇṇaṃ parisāsu byāhare, anuddhato sammitabhāṇi subbato.</p>

<p rend="hangnum" n="210"><hi rend="paranum">210</hi><hi rend="dot">.</hi></p>

<p rend="gatha1"> ‘‘Susukhumanipuṇatthadassinā, matikusalena nivātavuttinā;</p>

<p rend="gathalast">Saṃsevitabuddhasīlinā, nibbānaṃ na hi tena dullabha’’nti. –</p>

<p rend="unindented">Gāthādvayaṃ abhāsi.</p>

<p rend="bodytext">Tattha <hi rend="bold">na ukkhipe</hi>ti attānaṃ na ukkhipeyya, jātiādīhi bāhusaccādīhi ca attukkaṃsanaṃ na kareyya. <hi rend="bold">No ca parikkhipe pare</hi>ti pare parapuggale teheva jātiādīhi no parikkhipe paricchinditvā na <pb ed="P" n="2.0076" /> khipeyya guṇaparidhaṃsanavasena <pb ed="M" n="1.0425" /> vā na khipeyya. Na okkhipe pare iccevaṃ sambandho. Pare ojjhāpanavasena <hi rend="bold">na okkhipe</hi> heṭṭhato katvā pare na olokāpeyya, na ojjhāpeyyāti attho. ‘‘Na ukkhipe’’ti keci paṭhanti, so evattho. <hi rend="bold">Pāragata</hi>nti <pb ed="V" n="1.0362" /> saṃsārapāraṃ viya vijjāya pāraṃ gataṃ khīṇāsavaṃ tevijjaṃ chaḷabhiññaṃ vā <hi rend="bold">na eraye</hi> na ghaṭṭaye na āsādeyya. <hi rend="bold">Na cattavaṇṇaṃ parisāsu byāhare</hi>ti attano vaṇṇaṃ guṇaṃ lābhasakkārasilokaṃ nikāmayamāno khattiyaparisādīsu na bhāseyya. <hi rend="bold">Anuddhato</hi>ti uddhaccarahito. Uddhatassa hi vacanaṃ nādiyanti. <hi rend="bold">Sammitabhāṇī</hi>ti sammadeva mitabhāṇī, kālena sāpadesaṃ pariyantavatiṃ atthasañhitameva vācaṃ bhāsanasīloti attho. Ito aññathā vadantassa vacanaṃ agahaṇīyaṃ hoti. <hi rend="bold">Subbato</hi>ti sundaravato sīlasampanno. ‘‘Siyā’’ti kiriyāpadaṃ ānetvā yojetabbaṃ.</p>

<p rend="bodytext">Evaṃ thero saṅkhepeneva dhammakathikalakkhaṇaṃ vatvā tesaṃ guṇānaṃ attani labbhamānataṃ adhimuccitvā bhiyyosomattāya abhippasannaṃ mahājanaṃ ñatvā ‘‘evaṃvidhassa dhammakathikassa vimuttāyatanasannissitassa na nibbānaṃ dullabhaṃ, atha kho sulabhamevā’’ti dassento <hi rend="bold">‘‘susukhumanipuṇatthadassinā’’</hi>ti dutiyagāthamāha. Tassattho heṭṭhā vuttoyeva.</p>

<p rend="centre">Visākhapañcālaputtattheragāthāvaṇṇanā niṭṭhitā.</p>

<p rend="subhead">6. Cūḷakattheragāthāvaṇṇanā</p>

<p rend="bodytext"><hi rend="bold">Nadanti morā susikhā supekhuṇā</hi>ti āyasmato cūḷakattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ kusalaṃ upacinanto ito ekatiṃse kappe sikhissa bhagavato kāle kulagehe nibbattitvā viññutaṃ patto ekadivasaṃ satthāraṃ disvā pasannamānaso chattapaṇṇiphalaṃ adāsi. So tena puññakammena devamanussesu saṃsaranto imasmiṃ buddhuppāde rājagahe brāhmaṇakule nibbattitvā <hi rend="bold">cūḷako</hi>ti laddhanāmo vayappatto dhanapāladamane satthari <pb ed="M" n="1.0426" /> laddhappasādo pabbajitvā samaṇadhammaṃ karonto indasālaguhāyaṃ vasati, so ekadivasaṃ guhādvāre nisinno magadhakkhettaṃ olokesi. Tasmiṃ khaṇe pāvusakālamegho gambhīramadhuranigghoso satapaṭalasahassapaṭalo añjana <pb ed="P" n="2.0077" /> sikharasannikāso nabhaṃ pūretvā pavassati, mayūrasaṅghā ca meghagajjitaṃ sutvā haṭṭhatuṭṭhā kekāsaddaṃ muñcitvā tattha tattha padese naccantā vicaranti. Therassapi āvāsagabbhe meghavātaphassehi apagatadhammattā passaddhakarajakāye kallataṃ patte utusappāyalābhena cittaṃ ekaggaṃ ahosi, kammaṭṭhānavīthiṃ otari, so taṃ ñatvā kālasampadādikittanamukhena attānaṃ bhāvanāya ussāhento –</p>

<p rend="hangnum" n="211"><hi rend="paranum">211</hi><hi rend="dot">.</hi></p>

<p rend="gatha1"> ‘‘Nadanti <pb ed="V" n="1.0363" /> morā susikhā supekhuṇā, sunīlagīvā sumukhā sugajjino;</p>

<p rend="gathalast">Susaddalā cāpi mahāmahī ayaṃ, subyāpitambu suvalāhakaṃ nabhaṃ.</p>

<p rend="hangnum" n="212"><hi rend="paranum">212</hi><hi rend="dot">.</hi></p>

<p rend="gatha1"> ‘‘Sukallarūpo sumanassa jhāyataṃ, sunikkamo sādhu subuddhasāsane;</p>

<p rend="gathalast">Susukkasukkaṃ nipuṇaṃ sududdasaṃ, phusāhi taṃ uttamamaccutaṃ pada’’nti. –</p>

<p rend="unindented">Dve gāthā abhāsi.</p>

<p rend="bodytext">Tattha <hi rend="bold">nadanti morā susikhā supekhuṇā, sunīlagīvā sumukhā sugajjino</hi>ti ete matthake uṭṭhitāhi sundarāhi sikhāhi samannāgatattā <hi rend="bold">susikhā,</hi> nānāvaṇṇehi anekehi sobhanehi bhaddakapiñchehi samannāgatattā <hi rend="bold">supekhuṇā,</hi> rājīvavaṇṇasaṅkāsāya sundarāya nīlavaṇṇāya gīvāya samannāgatattā <hi rend="bold">sunīlagīvā,</hi> sundaramukhatāya <hi rend="bold">sumukhā,</hi> manuññavāditāya <hi rend="bold">sugajjino, morā</hi> sikhaṇḍino chajjasaṃvādī kekāsaddaṃ muñcantā <pb ed="M" n="1.0427" /><hi rend="bold">nadanti</hi> ravanti. <hi rend="bold">Susaddalā cāpi mahāmahī aya</hi>nti ayañca mahāpathavī susaddalā sundaraharitatiṇā. <hi rend="bold">Subyāpitambū</hi>ti abhinavavuṭṭhiyā tahaṃ tahaṃ vissandamānasalilatāya suṭṭhu byāpitajalā vitatajalā. ‘‘Susukkatambū’’tipi pāṭho, suvisuddhajalāti attho. <hi rend="bold">Suvalāhakaṃ nabha</hi>nti idañca nabhaṃ ākāsaṃ nīluppaladalasannibhehi samantato pūretvā ṭhitehi sundarehi valāhakehi meghehi suvalāhakaṃ.</p>

<p rend="bodytext"><hi rend="bold">Sukallarūpo</hi><pb ed="P" n="2.0078" /><hi rend="bold">sumanassa jhāyata</hi>nti idāni utusappāyalābhena suṭṭhu kallarūpo kammaniyasabhāvo tvaṃ, nīvaraṇehi anajjhārūḷhacittatāya sundaramanassa yogāvacarassa yaṃ ārammaṇūpanijjhānavasena lakkhaṇūpanijjhānavasena ca jhāyataṃ. <hi rend="bold">Sunikkamo…pe… accutaṃ pada</hi>nti evaṃ jhāyanto ca <hi rend="bold">sādhu subuddhassa</hi> sammāsambuddhassa <hi rend="bold">sāsane</hi> sundaranikkamo hutvā suparisuddhasīlatāya <hi rend="bold">susukkaṃ,</hi> visuddhasabhāvatāya sabbassapi saṃkilesassa gocarabhāvānupagamanato <hi rend="bold">sukkaṃ,</hi> nipuṇañāṇagocaratāya <hi rend="bold">nipuṇaṃ,</hi> paramagambhīratāya <hi rend="bold">sududdasaṃ,</hi> paṇītabhāvena seṭṭhabhāvena ca <hi rend="bold">uttamaṃ,</hi> niccasabhāvatāya <hi rend="bold">accutaṃ padaṃ taṃ</hi> nibbānaṃ <hi rend="bold">phusāhi</hi> attapaccakkhakaraṇena sammāpaṭipattiyā sacchikarohīti.</p>

<p rend="bodytext">Evaṃ thero attānaṃ ovadantova utusappāyalābhena samāhitacitto vipassanaṃ ussukkāpetvā arahattaṃ pāpuṇi. Tena vuttaṃ <hi rend="bold">apadāne</hi> (apa. thera 1.39.37-42) –</p>

<p rend="gatha1">‘‘Kaṇikāraṃva jalitaṃ, puṇṇamāyeva candimaṃ;</p>

<p rend="gathalast">Jalantaṃ dīparukkhaṃva, addasaṃ lokanāyakaṃ.</p>

<p rend="gatha1">‘‘Kadaliphalaṃ <pb ed="V" n="1.0364" /> paggayha, adāsiṃ satthuno ahaṃ;</p>

<p rend="gathalast">Pasannacitto sumano, vanditvāna apakkamiṃ.</p>

<p rend="gatha1">‘‘Ekatiṃse ito kappe, yaṃ phalamadadiṃ tadā;</p>

<p rend="gathalast">Duggatiṃ nābhijānāmi, phaladānassidaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Arahattaṃ <pb ed="M" n="1.0428" /> pana patvā thero attano paṭipattiṃ paccavekkhitvā pītisomanassajāto <hi rend="bold">‘‘nadanti morā’’</hi>tiādinā tāyeva gāthā paccudāhāsi. Tenassa idameva aññābyākaraṇaṃ ahosīti.</p>

<p rend="centre">Cūḷakattheragāthāvaṇṇanā niṭṭhitā.</p>

<p rend="subhead">7. Anūpamattheragāthāvaṇṇanā</p>

<p rend="bodytext"><hi rend="bold">Nandamānāgataṃ cittā</hi>ti āyasmato anūpamattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ puññaṃ upacinanto ito ekatiṃse kappe kulagehe nibbattitvā viññutaṃ patto ekadivasaṃ padumaṃ nāma paccekabuddhaṃ piṇḍāya carantaṃ rathiyaṃ disvā pasannamānaso aṅkolapupphehi pūjesi. So tena puññakammena devamanussesu saṃsaranto imasmiṃ buddhuppāde kosalaraṭṭhe ibbhakule nibbattitvā rūpasampattiyā <hi rend="bold">anūpamo</hi>ti laddhanāmo vayappatto upanissayasampannatāya kāme pahāya pabbajitvā vipassanāya kammaṃ karonto araññe viharati. Tassa cittaṃ bahiddhā rūpādiārammaṇesu vidhāvati. Kammaṭṭhānaṃ parivaṭṭati. Thero vidhāvantaṃ cittaṃ niggaṇhanto –</p>

<p rend="hangnum" n="213"><hi rend="paranum">213</hi><hi rend="dot">.</hi></p>

<p rend="gatha1"> ‘‘Nandamānāgataṃ <pb ed="P" n="2.0079" /> cittaṃ, sūlamāropamānakaṃ;</p>

<p rend="gathalast">Tena teneva vajasi, yena sūlaṃ kaliṅgaraṃ.</p>

<p rend="hangnum" n="214"><hi rend="paranum">214</hi><hi rend="dot">.</hi></p>

<p rend="gatha1"> ‘‘Tāhaṃ cittakaliṃ brūmi, taṃ brūmi cittadubbhakaṃ;</p>

<p rend="gathalast">Satthā te dullabho laddho, mānatthe maṃ niyojayī’’ti. –</p>

<p rend="unindented">Imāhi dvīhi gāthāhi ovadi.</p>

<p rend="bodytext">Tattha <hi rend="bold">nandamānāgataṃ cittā</hi>ti nandamāna abhinandamāna citta abhinandamānaṃ āgataṃ uppannaṃ <pb ed="V" n="1.0365" />. <hi rend="bold">Sūlamāropamānaka</hi>nti dukkhuppattiṭṭhānatāya sūlasadisattā sūlaṃ taṃ taṃ bhavaṃ kammakilesehi ettakaṃ kālaṃ āropiyamānaṃ. <hi rend="bold">Tena teneva vajasi, yena sūlaṃ kaliṅgara</hi>nti yattha yattha sūlasaṅkhātā <pb ed="M" n="1.0429" /> bhavā kaliṅgarasaṅkhātā adhikuṭṭanakā kāmaguṇā ca tena teneva, pāpacitta, vajasi, taṃ tadeva ṭhānaṃ upagacchasi, attano anatthaṃ na sallakkhesi.</p>

<p rend="bodytext"><hi rend="bold">Tāhaṃ cittakaliṃ brūmī</hi>ti taṃ tasmā pamattabhāvato cittakaliṃ cittakālakaṇṇiṃ ahaṃ kathayāmi. Punapi <hi rend="bold">taṃ brūmi</hi> kathemi <hi rend="bold">cittadubbhakaṃ</hi> cittasaṅkhātassa attano bahūpakārassa santānassa anatthāvahanato cittadubbhiṃ. ‘‘Cittadubbhagā’’tipi paṭhanti. Cittasaṅkhātaalakkhikaappapuññāti attho. Kinti brūhīti ce? Āha <hi rend="bold">‘‘satthā te dullabho laddho, mānatthe maṃ niyojayī’’</hi>ti. Kappānaṃ asaṅkhyeyyampi nāma buddhasuñño loko hoti, satthari uppannepi manussattasaddhāpaṭilābhādayo dullabhā eva, laddhesu ca tesu satthāpi dullabhoyeva hoti. Evaṃ dullabho satthā idāni tayā laddho, tasmiṃ laddhe sampatipi anatthe ahite āyatiñca anatthāvahe dukkhāvahe akusale maṃ mā niyojesīti. Evaṃ thero attano cittaṃ ovadanto eva vipassanaṃ vaḍḍhetvā arahattaṃ pāpuṇi. Tena vuttaṃ <hi rend="bold">apadāne</hi> (apa. thera 1.37.16-19) –</p>

<p rend="gatha1">‘‘Padumo <pb ed="P" n="2.0080" /> nāma sambuddho, cittakūṭe vasī tadā;</p>

<p rend="gathalast">Disvāna taṃ ahaṃ buddhaṃ, sayambhuṃ aparājitaṃ.</p>

<p rend="gatha1">‘‘Aṅkolaṃ pupphitaṃ disvā, ocinitvānahaṃ tadā;</p>

<p rend="gathalast">Upagantvāna sambuddhaṃ, pūjayiṃ padumaṃ jinaṃ.</p>

<p rend="gatha1">‘‘Ekatiṃse ito kappe, yaṃ pupphamabhipūjayiṃ;</p>

<p rend="gathalast">Duggatiṃ nābhijānāmi, buddhapūjāyidaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="centre">Anūpamattheragāthāvaṇṇanā niṭṭhitā.</p>

<p rend="subhead">8. Vajjitattheragāthāvaṇṇanā</p>

<p rend="bodytext"><hi rend="bold">Saṃsaraṃ</hi><pb ed="M" n="1.0430" /><hi rend="bold">dīghamaddhāna</hi>nti āyasmato vajjitattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto ito pañcasaṭṭhime kappe ekasmiṃ paccantagāme nibbattitvā viññutaṃ patto vanacarako hutvā vicaranto ekadivasaṃ upasantaṃ <pb ed="V" n="1.0366" /> nāma paccekabuddhaṃ pabbataguhāyaṃ viharantaṃ addasa. So tassa upasamaṃ disvā pasannamānaso campakapupphena pūjaṃ akāsi. So tena puññakammena devamanussesu saṃsaranto imasmiṃ buddhuppāde kosalaraṭṭhe ibbhakule nibbatto jātadivasato paṭṭhāya mātugāmahatthaṃ gato rodati. Brahmalokato kira cavitvā idhāgato yasmā mātugāmasamphassaṃ na sahati, tasmā mātugāmasamphassavajjanato <hi rend="bold">vajjito</hi>tveva nāmaṃ jātaṃ. So vayappatto satthu yamakapāṭihāriyaṃ disvā paṭiladdhasaddho pabbajitvā vipassanaṃ paṭṭhapetvā tadaheva chaḷabhiñño ahosi. Tena vuttaṃ <hi rend="bold">apadāne</hi> (apa. thera 1.37.27-30) –</p>

<p rend="gatha1">‘‘Upasanto ca sambuddho, vasatī pabbatantare;</p>

<p rend="gathalast">Ekacampakamādāya, upagacchiṃ naruttamaṃ.</p>

<p rend="gatha1">‘‘Pasannacitto sumano, paccekamunimuttamaṃ;</p>

<p rend="gathalast">Ubho hatthehi paggayha, pūjayiṃ aparājitaṃ.</p>

<p rend="gatha1">‘‘Pañcasaṭṭhimhito kappe, yaṃ pupphamabhipūjayiṃ;</p>

<p rend="gathalast">Duggatiṃ nābhijānāmi, buddhapūjāyidaṃ phalaṃ.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="bodytext">Chaḷabhiñño pana hutvā attano pubbenivāsaṃ anussaritvā dhammasaṃvegena –</p>

<p rend="hangnum" n="215"><hi rend="paranum">215</hi><hi rend="dot">.</hi></p>

<p rend="gatha1"> ‘‘Saṃsaraṃ dīghamaddhānaṃ, gatīsu parivattisaṃ;</p>

<p rend="gathalast">Apassaṃ ariyasaccāni, andhabhūto puthujjano.</p>

<p rend="hangnum" n="216"><hi rend="paranum">216</hi><hi rend="dot">.</hi></p>

<p rend="gatha1"> ‘‘Tassa me appamattassa, saṃsārā vinaḷīkatā;</p>

<p rend="gathalast">Sabbā gatī samucchinnā, natthi dāni punabbhavo’’ti. – dve gāthā abhāsi;</p>

<p rend="bodytext">Tattha <pb ed="M" n="1.0431" /><hi rend="bold">saṃsara</hi>nti saṃsaranto, tasmiṃ tasmiṃ bhave ādānanikkhepavasena aparāparaṃ sandhāvanto. <hi rend="bold">Dīghamaddhāna</hi>nti cirakālaṃ anādimati saṃsāre aparimāṇakālaṃ. <hi rend="bold">Gatīsū</hi>ti sukatadukkaṭānaṃ kammānaṃ <pb ed="P" n="2.0081" /> vasena sugatiduggatīsu. <hi rend="bold">Parivattisa</hi>nti ghaṭīyantaṃ viya paribbhamanto cavanupapajjanavasena aparāparaṃ parivattiṃ. Tassa pana parivattanassa kāraṇamāha <hi rend="bold">‘‘apassaṃ ariyasaccāni, andhabhūto puthujjano’’</hi>ti. Dukkhādīni cattāri ariyasaccāni ñāṇacakkhunā apassanto appaṭivijjhanto, tato eva avijjandhatāya andhabhūto puthūnaṃ jananādīhi kāraṇehi puthujjano honto gatīsu parivattisanti yojanā, tenevāha bhagavā –</p>

<p rend="indent">‘‘Catunnaṃ <pb ed="V" n="1.0367" />, bhikkhave, ariyasaccānaṃ ananubodhā appaṭivedhā evamidaṃ dīghamaddhānaṃ sandhāvitaṃ saṃsaritaṃ mamañceva tumhākañcā’’ti (mahāva. 287; dī. ni. 2.155; saṃ. ni. 5.1091; netti. 114).</p>

<p rend="bodytext"><hi rend="bold">Tassa</hi> mayhaṃ vuttanayena pubbe puthujjanasseva sato idāni satthārā dinnanayena <hi rend="bold">appamattassa</hi> appamādapaṭipattiyā samathavipassanābhāvanaṃ matthakaṃ pāpetvā ṭhitassa. <hi rend="bold">Saṃsārā vinaḷīkatā</hi>ti saṃsaranti sattā etehīti ‘‘saṃsārā’’ti laddhanāmā kammakilesā aggamaggena samucchinnattā vigatanaḷā nimmūlā katā. <hi rend="bold">Sabbā gatī samucchinnā</hi>ti evaṃ kammakilesavaṭṭānaṃ vinaḷīkatattā nirayādikā sabbāpi gatiyo sammadeva ucchinnā viddhaṃsitā, tato eva <hi rend="bold">natthi dāni</hi> āyatiṃ <hi rend="bold">punabbhavo</hi>ti idameva ca therassa aññābyākaraṇaṃ ahosīti.</p>

<p rend="centre">Vajjitattheragāthāvaṇṇanā niṭṭhitā.</p>

<p rend="subhead">9. Sandhitattheragāthāvaṇṇanā</p>

<p rend="bodytext"><hi rend="bold">Assatthe haritobhāse</hi>ti āyasmato sandhitattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto ito ekatiṃse kappe sikhissa bhagavato kāle eko gopālako ahosi. So satthari parinibbute aññataraṃ theraṃ upasaṅkamitvā <pb ed="M" n="1.0432" /> tassa santike buddhaguṇapaṭisaṃyuttaṃ dhammaṃ sutvā pasannamānaso ‘‘kuhiṃ bhagavā’’ti pucchitvā parinibbutabhāvaṃ sutvā ‘‘evaṃ mahānubhāvā buddhāpi nāma aniccatāvasaṃ gacchanti, aho saṅkhārā addhuvā’’ti aniccasaññaṃ paṭilabhi. Taṃ thero bodhipūjāya ussāhesi. So kālena kālaṃ bodhirukkhasamīpaṃ gantvā <pb ed="P" n="2.0082" /> vipassanaṃ paṭṭhapetvā buddhaguṇe anussaranto bodhiṃ vandati. So tena puññakammena devamanussesu saṃsaranto imasmiṃ buddhuppāde kosalaraṭṭhe ibbhakule nibbattitvā <hi rend="bold">sandhito</hi>ti laddhanāmo vayappatto aniccatāpaṭisaṃyuttaṃ dhammakathaṃ sutvā saṃvegajāto pabbajitvā vipassanaṃ paṭṭhapetvā ñāṇassa paripākaṃ gatattā nacirasseva chaḷabhiñño ahosi. So attano pubbenivāsaṃ anussaranto sikhissa bhagavato kāle bodhivandanaṃ buddhānussatiṃ aniccasaññāpaṭilābhañca anussaritvā tadupanissayena attano visesādhigamaṃ pakāsento –</p>

<p rend="hangnum" n="217"><hi rend="paranum">217</hi><hi rend="dot">.</hi></p>

<p rend="gatha1"> ‘‘Assatthe haritobhāse, saṃvirūḷhamhi pādape;</p>

<p rend="gathalast">Ekaṃ buddhagataṃ saññaṃ, alabhitthaṃ patissato.</p>

<p rend="hangnum" n="218"><hi rend="paranum">218</hi><hi rend="dot">.</hi></p>

<p rend="gatha1"> ‘‘Ekatiṃse <pb ed="V" n="1.0368" /> ito kappe, yaṃ saññamalabhiṃ tadā;</p>

<p rend="gathalast">Tassā saññāya vāhasā, patto me āsavakkhayo’’ti. –</p>

<p rend="unindented">Dve gāthā abhāsi.</p>

<p rend="bodytext">Tattha <hi rend="bold">assatthe</hi>ti assatthaṭṭhānīye, yvāyaṃ etarahi amhākaṃ bhagavato bodhirukkho assattho, etassa ṭhāne tadā sikhissa bhagavato bodhirukkho puṇḍarīko ṭhitoti so assatthaṭṭhānīyatāya ‘‘assatthe’’ti vuttaṃ. Sattānaṃ assāsajananato vā. Apare pana ‘‘assattharukkhamūle nisīditvā tadā buddhānussatiyā bhāvitattā thero ‘assatthe’ti avocā’’ti vadanti. <hi rend="bold">Haritobhāse</hi>ti haritehi sāramaṇivaṇṇehi obhāsamāne. <hi rend="bold">Saṃvirūḷhamhī</hi>ti suṭṭhu virūḷhe suppatiṭṭhite, sughananicitapattapalāsapallavehi virūḷhasañchanneti ca vadanti. <hi rend="bold">Pādape</hi>ti rukkhe. <hi rend="bold">Ekaṃ buddhagataṃ saññaṃ, alabhitthaṃ patissato</hi>ti buddhārammaṇaṃ <pb ed="M" n="1.0433" /> ārammaṇassa ekajātiyattā ekaṃ ‘‘itipi so bhagavā’’tiādinayappavattaṃ buddhānussatisahagataṃ saññaṃ buddhaguṇānaṃ patipatisaraṇato patissato hutvā alabhiṃ.</p>

<p rend="bodytext">Kadā pana sā saññā laddhā, kīvatāya siddhāti āha <hi rend="bold">‘‘ekatiṃse ito kappe’’</hi>tiādi. Ito bhaddakappato uddhaṃ ārohanavasena ekatiṃse kappe. <hi rend="bold">Yaṃ sañña</hi>nti yaṃ buddhānussatisahagataṃ saññaṃ, yaṃ vā buddhānaṃ aniccataṃ disvā tadanusārena sabbāsaṅkhāresu tadā aniccasaññaṃ alabhiṃ. <hi rend="bold">Tassā saññāya vāhasā</hi>ti tassā yathāvuttāya saññāya kāraṇabhāvena taṃ upanissayaṃ katvā. <hi rend="bold">Patto me āsavakkhayo</hi>ti idāni <pb ed="P" n="2.0083" /> mayā āsavānaṃ khayo nirodho adhigatoti imāyeva ca imassa therassa apadānagāthāpi. Yathāha (apa. thera 1.22.27-30) –</p>

<p rend="gatha1">‘‘Assatthe haritobhāse…pe… patto me āsavakkhayo.</p>

<p rend="gatha1">‘‘Ito terasakappamhi, dhaniṭṭho nāma khattiyo;</p>

<p rend="gathalast">Sattaratanasampanno, cakkavattī mahabbalo.</p>

<p rend="gatha1">‘‘Kilesā jhāpitā mayhaṃ…pe… kataṃ buddhassa sāsana’’nti.</p>

<p rend="centre">Sandhitattheragāthāvaṇṇanā niṭṭhitā.</p>

<p rend="centre">Pañcamavaggavaṇṇanā niṭṭhitā.</p>

<p rend="centre">Niṭṭhitā ca dukanipātavaṇṇanā.</p>
</body>
<back></back>
</text>
</TEI.2>