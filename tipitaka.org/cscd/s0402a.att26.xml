<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">(8) 3. Ānandavaggo</p>

<p rend="subhead">1. Channasuttavaṇṇanā</p>

<p rend="bodytext" n="72"><hi rend="paranum">72</hi><hi rend="dot">.</hi> Tatiyassa <pb ed="V" n="2.0194" /><pb ed="P" n="2.0330" /> paṭhame <hi rend="bold">channo</hi>ti evaṃnāmako channaparibbājako. <hi rend="bold">Tumhepi</hi>, <hi rend="bold">āvuso</hi>ti, āvuso, yathā mayaṃ rāgādīnaṃ pahānaṃ paññāpema, kiṃ evaṃ tumhepi paññāpethāti pucchati. Tato thero ‘‘ayaṃ paribbājako amhe rāgādīnaṃ pahānaṃ paññāpemāti vadati, natthi panetaṃ <pb ed="M" n="2.0201" /> bāhirasamaye’’ti taṃ paṭikkhipanto <hi rend="bold">mayaṃ kho, āvuso</hi>tiādimāha. Tattha <hi rend="bold">kho</hi>ti avadhāraṇatthe nipāto, mayameva paññāpemāti attho. Tato paribbājako cintesi ‘‘ayaṃ thero bāhirasamayaṃ luñcitvā haranto ‘mayamevā’ti āha. Kiṃ nu kho ādīnavaṃ disvā ete etesaṃ pahānaṃ paññāpentī’’ti. Atha theraṃ pucchanto <hi rend="bold">kiṃ pana tumhe</hi>tiādimāha. Thero tassa byākaronto <hi rend="bold">ratto kho</hi>tiādimāha. Tattha <hi rend="bold">attattha</hi>nti diṭṭhadhammikasamparāyikaṃ lokiyalokuttaraṃ attano atthaṃ. Paratthaubhayatthesupi eseva nayo.</p>

<p rend="bodytext"><hi rend="bold">Andhakaraṇo</hi>tiādīsu yassa rāgo uppajjati, taṃ yathābhūtadassananivāraṇena andhaṃ karotīti andhakaraṇo. Paññācakkhuṃ na karotīti <hi rend="bold">acakkhukaraṇo</hi>. Ñāṇaṃ na karotīti <hi rend="bold">aññāṇakaraṇo</hi>. Kammassakatapaññā jhānapaññā vipassanāpaññāti imā tisso paññā appavattikaraṇena nirodhetīti <hi rend="bold">paññānirodhiko</hi>. Aniṭṭhaphaladāyakattā dukkhasaṅkhātassa vighātasseva pakkhe vattatīti <hi rend="bold">vighātapakkhiko</hi>. Kilesanibbānaṃ na saṃvattetīti <hi rend="bold">anibbānasaṃvattaniko. Alañca panāvuso ānanda, appamādāyā</hi>ti, āvuso ānanda, sace evarūpā paṭipadā atthi, alaṃ tumhākaṃ appamādāya yuttaṃ anucchavikaṃ, appamādaṃ karotha, āvusoti therassa vacanaṃ anumoditvā pakkāmi. Imasmiṃ sutte ariyamaggo lokuttaramissako kathito. Sesamettha <pb ed="P" n="2.0331" /> uttānatthamevāti.</p>

<p rend="subhead">2. Ājīvakasuttavaṇṇanā</p>

<p rend="bodytext" n="73"><hi rend="paranum">73</hi><hi rend="dot">.</hi> Dutiye <pb ed="V" n="2.0195" /><hi rend="bold">tena hi gahapatī</hi>ti thero kira cintesi – ‘‘ayaṃ idha āgacchanto na aññātukāmo hutvā āgami, pariggaṇhanatthaṃ pana āgato. Iminā pucchitapañhaṃ imināva kathāpessāmī’’ti. Iti taṃyeva kathaṃ kathāpetukāmo <hi rend="bold">tena hī</hi>tiādimāha. Tattha <hi rend="bold">tena hī</hi>ti kāraṇāpadeso. Yasmā tvaṃ evaṃ pucchasi, tasmā taññevettha paṭipucchāmīti. <hi rend="bold">Kesaṃ no</hi>ti katamesaṃ nu. <hi rend="bold">Sadhammukkaṃsanā</hi>ti attano laddhiyā ukkhipitvā ṭhapanā. <hi rend="bold">Paradhammāpasādanā</hi>ti paresaṃ laddhiyā ghaṭṭanā vambhanā avakkhipanā. <hi rend="bold">Āyataneva dhammadesanā</hi>ti kāraṇasmiṃyeva dhammadesanā. <hi rend="bold">Attho ca vutto</hi>ti mayā pucchitapañhāya attho ca pakāsito <pb ed="M" n="2.0202" />. <hi rend="bold">Attā ca anupanīto</hi>ti amhe evarūpāti evaṃ attā ca na upanīto. Nupanītotipi pāṭho.</p>

<p rend="subhead">3. Mahānāmasakkasuttavaṇṇanā</p>

<p rend="bodytext" n="74"><hi rend="paranum">74</hi><hi rend="dot">.</hi> Tatiye <hi rend="bold">gilānā vuṭṭhito</hi>ti gilāno hutvā vuṭṭhito. <hi rend="bold">Gelaññā</hi>ti gilānabhāvato. <hi rend="bold">Upasaṅkamī</hi>ti bhuttapātarāso mālāgandhādīni ādāya mahāparivāraparivuto upasaṅkami. <hi rend="bold">Bāhāyaṃ gahetvā</hi>ti na bāhāyaṃ gahetvā ākaḍḍhi, nisinnāsanato vuṭṭhāya tassa santikaṃ gantvā dakkhiṇabāhāyaṃ aṅguṭṭhakena saññaṃ datvā ekamantaṃ apanesīti veditabbo. Athassa ‘‘sekhampi kho, mahānāma, sīla’’ntiādinā nayena sattannaṃ sekhānaṃ sīlañca samādhiñca paññañca kathetvā upari arahattaphalavasena asekhā sīlasamādhipaññāyo kathento – ‘‘sekhasamādhito sekhaṃ vipassanāñāṇaṃ asekhañca phalañāṇaṃ pacchā, sekhavipassanāñāṇato ca asekhaphalasamādhi pacchā uppajjatī’’ti dīpesi. Yāni pana sampayuttāni samādhiñāṇāni, tesaṃ apacchā apure uppatti veditabbāti.</p>

<p rend="subhead">4. Nigaṇṭhasuttavaṇṇanā</p>

<p rend="bodytext" n="75"><hi rend="paranum">75</hi><hi rend="dot">.</hi> Catutthe <pb ed="P" n="2.0332" /><hi rend="bold">kūṭāgārasālāya</hi>nti dve kaṇṇikā gahetvā haṃsavaṭṭakacchannena katāya gandhakuṭiyā. <hi rend="bold">Aparisesaṃ ñāṇadassanaṃ paṭijānātī</hi>ti appamattakampi asesetvā sabbaṃ ñāṇadassanaṃ paṭijānāti. <hi rend="bold">Satataṃ samita</hi>nti sabbakālaṃ nirantaraṃ. <hi rend="bold">Ñāṇadassanaṃ paccupaṭṭhita</hi>nti sabbaññutaññāṇaṃ <pb ed="V" n="2.0196" /> mayhaṃ upaṭṭhitamevāti dasseti. <hi rend="bold">Purāṇānaṃ kammāna</hi>nti āyūhitakammānaṃ. <hi rend="bold">Tapasā byantībhāva</hi>nti dukkaratapena vigatantakaraṇaṃ. <hi rend="bold">Navānaṃ kammāna</hi>nti idāni āyūhitabbakammānaṃ. <hi rend="bold">Akaraṇā</hi>ti anāyūhanena. <hi rend="bold">Setughāta</hi>nti padaghātaṃ paccayaghātaṃ katheti. <hi rend="bold">Kammakkhayā dukkhakkhayo</hi>ti kammavaṭṭakkhayena dukkhakkhayo. <hi rend="bold">Dukkhakkhayā vedanākkhayo</hi>ti dukkhavaṭṭakkhayena vedanākkhayo. Dukkhavaṭṭasmiñhi khīṇe vedanāvaṭṭampi khīṇameva hoti. <hi rend="bold">Vedanākkhayā sabbaṃ dukkhaṃ nijjiṇṇaṃ bhavissatī</hi>ti vedanākkhayena pana sakalavaṭṭadukkhaṃ nijjiṇṇameva bhavissati. <hi rend="bold">Sandiṭṭhikāyā</hi>ti sāmaṃ passitabbāya paccakkhāya. <hi rend="bold">Nijjarāya visuddhiyā</hi>ti <pb ed="M" n="2.0203" /> kilesajīraṇakapaṭipadāya kilese vā nijjīraṇato nijjarāya sattānaṃ visuddhiyā. <hi rend="bold">Samatikkamo hotī</hi>ti sakalassa vaṭṭadukkhassa atikkamo hoti. <hi rend="bold">Idha, bhante, bhagavā kimāhā</hi>ti, bhante, bhagavā imāya paṭipattiyā kimāha, kiṃ etaṃyeva kilesanijjīraṇakapaṭipadaṃ paññapeti, udāhu aññanti pucchati.</p>

<p rend="bodytext"><hi rend="bold">Jānatā</hi>ti anāvaraṇañāṇena jānantena. <hi rend="bold">Passatā</hi>ti <pb ed="P" n="2.0333" /> samantacakkhunā passantena. <hi rend="bold">Visuddhiyā</hi>ti visuddhisampāpanatthāya. <hi rend="bold">Samatikkamāyā</hi>ti samatikkamanatthāya. <hi rend="bold">Atthaṅgamāyā</hi>ti atthaṃ gamanatthāya. <hi rend="bold">Ñāyassa adhigamāyā</hi>ti saha vipassanāya maggassa adhigamanatthāya. <hi rend="bold">Nibbānassa sacchikiriyāyā</hi>ti apaccayanibbānassa sacchikaraṇatthāya. <hi rend="bold">Navañca kammaṃ na karotī</hi>ti navaṃ kammaṃ nāyūhati. <hi rend="bold">Purāṇañca kamma</hi>nti pubbe āyūhitakammaṃ. <hi rend="bold">Phussa phussa byantī karotī</hi>ti phusitvā phusitvā vigatantaṃ karoti, vipākaphassaṃ phusitvā phusitvā taṃ kammaṃ khepetīti attho. <hi rend="bold">Sandiṭṭhikā</hi>ti sāmaṃ passitabbā. <hi rend="bold">Akālikā</hi>ti na kālantare kiccakārikā. <hi rend="bold">Ehipassikā</hi>ti ‘‘ehi passā’’ti evaṃ dassetuṃ yuttā. <hi rend="bold">Opaneyyikā</hi>ti upanaye yuttā allīyitabbayuttā. <hi rend="bold">Paccattaṃ veditabbā viññūhī</hi>ti paṇḍitehi attano attano santāneyeva jānitabbā, bālehi pana dujjānā. Iti sīlavasena dve maggā, dve ca phalāni kathitāni. Sotāpannasakadāgāmino hi sīlesu paripūrakārinoti. <hi rend="bold">Vivicceva kāmehī</hi>tiādikāya pana samādhisampadāya tayo maggā, tīṇi ca phalāni kathitāni. Anāgāmī ariyasāvako hi samādhimhi paripūrakārīti vutto. <hi rend="bold">Āsavānaṃ khayā</hi>tiādīhi arahattaphalaṃ kathitaṃ. Keci pana sīlasamādhayopi arahattaphalasampayuttāva idha adhippetā. Ekekassa pana vasena paṭipattidassanatthaṃ visuṃ visuṃ tanti āropitāti.</p>

<p rend="subhead">5. Nivesakasuttavaṇṇanā</p>

<p rend="bodytext" n="76"><hi rend="paranum">76</hi><hi rend="dot">.</hi> Pañcame <pb ed="V" n="2.0197" /><hi rend="bold">amaccā</hi>ti suhajjā. <hi rend="bold">Ñātī</hi>ti sassusasurapakkhikā. <hi rend="bold">Sālohitā</hi>ti samānalohitā bhātibhaginiādayo. <hi rend="bold">Aveccappasāde</hi>ti guṇe avecca jānitvā uppanne acalappasāde. <hi rend="bold">Aññathatta</hi>nti bhāvaññathattaṃ <pb ed="M" n="2.0204" />. <hi rend="bold">Pathavīdhātuyā</hi>tiādīsu vīsatiyā koṭṭhāsesu thaddhākārabhūtāya <pb ed="P" n="2.0334" /> pathavīdhātuyā, dvādasasu koṭṭhāsesu yūsagatāya ābandhanabhūtāya āpodhātuyā, catūsu koṭṭhāsesu paripācanabhūtāya tejodhātuyā, chasu koṭṭhāsesu vitthambhanabhūtāya vāyodhātuyā siyā aññathattaṃ. <hi rend="bold">Na tvevā</hi>ti imesaṃ hi catunnaṃ mahābhūtānaṃ aññamaññabhāvūpagamanena siyā aññathattaṃ, ariyasāvakassa pana na tveva siyāti dasseti. Ettha ca <hi rend="bold">aññathatta</hi>nti pasādaññathattañca gatiaññathattañca. Tañhi tassa na hoti, bhāvaññathattaṃ pana hoti. Ariyasāvako hi manusso hutvā devopi hoti brahmāpi. Pasādo panassa bhavantarepi na vigacchati, na ca apāyagatisaṅkhātaṃ gatiaññathattaṃ pāpuṇāti. Satthāpi tadeva dassento <hi rend="bold">tatridaṃ aññathatta</hi>ntiādimāha. Sesamettha uttānatthamevāti.</p>

<p rend="subhead">6. Paṭhamabhavasuttavaṇṇanā</p>

<p rend="bodytext" n="77"><hi rend="paranum">77</hi><hi rend="dot">.</hi> Chaṭṭhe <hi rend="bold">kāmadhātuvepakka</hi>nti kāmadhātuyā vipaccanakaṃ. <hi rend="bold">Kāmabhavo</hi>ti kāmadhātuyaṃ upapattibhavo. <hi rend="bold">Kammaṃ khetta</hi>nti kusalākusalakammaṃ viruhanaṭṭhānaṭṭhena khettaṃ. <hi rend="bold">Viññāṇaṃ bīja</hi>nti sahajātaṃ abhisaṅkhāraviññāṇaṃ viruhanaṭṭhena bījaṃ. <hi rend="bold">Taṇhā sneho</hi>ti paggaṇhanānubrūhanavasena taṇhā udakaṃ nāma. <hi rend="bold">Avijjānīvaraṇāna</hi>nti avijjāya āvaritānaṃ. <hi rend="bold">Taṇhāsaṃyojanāna</hi>nti taṇhābandhanena baddhānaṃ. <hi rend="bold">Hīnāya dhātuyā</hi>ti kāmadhātuyā. <hi rend="bold">Viññāṇaṃ patiṭṭhita</hi>nti abhisaṅkhāraviññāṇaṃ patiṭṭhitaṃ. <hi rend="bold">Majjhimāya dhātuyā</hi>ti rūpadhātuyā. <hi rend="bold">Paṇītāya dhātuyā</hi>ti arūpadhātuyā. Sesamettha uttānatthamevāti.</p>

<p rend="subhead">7. Dutiyabhavasuttavaṇṇanā</p>

<p rend="bodytext" n="78"><hi rend="paranum">78</hi><hi rend="dot">.</hi> Sattame <hi rend="bold">cetanā</hi>ti kammacetanā. <hi rend="bold">Patthanā</hi>pi kammapatthanāva. Sesaṃ purimasadisamevāti.</p>

<p rend="subhead">8. Sīlabbatasuttavaṇṇanā</p>

<p rend="bodytext" n="79"><hi rend="paranum">79</hi><hi rend="dot">.</hi> Aṭṭhame <pb ed="V" n="2.0198" /><pb ed="P" n="2.0335" /><hi rend="bold">sīlabbata</hi>nti sīlañceva vatañca. <hi rend="bold">Jīvita</hi>nti dukkarakārikānuyogo. <hi rend="bold">Brahmacariya</hi>nti brahmacariyavāso. <hi rend="bold">Upaṭṭhānasāra</hi>nti upaṭṭhānena sāraṃ <pb ed="M" n="2.0205" />, ‘‘idaṃ varaṃ idaṃ niṭṭhā’’ti evaṃ upaṭṭhitanti attho. <hi rend="bold">Saphala</hi>nti saudrayaṃ savaḍḍhikaṃ hotīti pucchati. <hi rend="bold">Na khvettha, bhante, ekaṃsenā</hi>ti, bhante, na kho ettha ekaṃsena byākātabbanti attho. <hi rend="bold">Upaṭṭhānasāraṃ sevato</hi>ti idaṃ sāraṃ varaṃ niṭṭhāti evaṃ upaṭṭhitaṃ sevamānassa. <hi rend="bold">Aphala</hi>nti iṭṭhaphalena aphalaṃ. Ettāvatā kammavādikiriyavādīnaṃ pabbajjaṃ ṭhapetvā seso sabbopi bāhirakasamayo gahito hoti. <hi rend="bold">Saphala</hi>nti iṭṭhaphalena saphalaṃ saudrayaṃ. Ettāvatā imaṃ sāsanaṃ ādiṃ katvā sabbāpi kammavādikiriyavādīnaṃ pabbajjā gahitā. <hi rend="bold">Na ca panassa sulabharūpo samasamo paññāyā</hi>ti evaṃ sekkhabhūmiyaṃ ṭhatvā pañhaṃ kathento assa ānandassa paññāya samasamo na sulabhoti dasseti. Imasmiṃ sutte sekkhabhūmi nāma kathitāti.</p>

<p rend="subhead">9. Gandhajātasuttavaṇṇanā</p>

<p rend="bodytext" n="80"><hi rend="paranum">80</hi><hi rend="dot">.</hi> Navame <hi rend="bold">etadavocā</hi>ti pacchābhattaṃ piṇḍapātapaṭikkanto dasabalassa vattaṃ dassetvā attano divāvihāraṭṭhānaṃ gantvā ‘‘imasmiṃ loke mūlagandho nāma atthi, sāragandho nāma atthi, pupphagandho nāma atthi. Ime pana tayopi gandhā anuvātaṃyeva gacchanti, na paṭivātaṃ. Atthi nu kho kiñci, yassa paṭivātampi gandho gacchatī’’ti cintetvā aṭṭhannaṃ varānaṃ gahaṇakāleyeva kaṅkhuppattisamaye upasaṅkamanavarassa gahitattā takkhaṇaṃyeva divāṭṭhānato vuṭṭhāya satthu santikaṃ gantvā vanditvā ekamantaṃ nisinno uppannāya kaṅkhāya vinodanatthaṃ etaṃ ‘‘tīṇimāni, bhante’’tiādivacanaṃ avoca. Tattha <hi rend="bold">gandhajātānī</hi>ti gandhajātiyo. <hi rend="bold">Mūlagandho</hi>ti <pb ed="P" n="2.0336" /> mūlavatthuko gandho, gandhasampannaṃ vā mūlameva mūlagandho. Tassa hi gandho anuvātaṃ gacchati. Gandhassa pana gandho nāma natthi. <hi rend="bold">Sāragandhapupphagandhesu</hi>pi eseva nayo. <hi rend="bold">Atthānanda, kiñci gandhajāta</hi>nti ettha saraṇagamanādayo guṇavaṇṇabhāsanavasena disāgāmitāya gandhasadisattā gandhā, tesaṃ vatthubhūto puggalo gandhajātaṃ nāma. <hi rend="bold">Gandho gacchatī</hi>ti vaṇṇabhāsanavasena gacchati. <hi rend="bold">Sīlavā</hi>ti pañcasīlena vā dasasīlena vā sīlavā. <hi rend="bold">Kalyāṇadhammo</hi>ti teneva sīladhammena kalyāṇadhammo sundaradhammo. <hi rend="bold">Vigatamalamaccherenā</hi>tiādīnaṃ <pb ed="V" n="2.0199" /> attho visuddhimagge (visuddhi. 1.160) vitthāritova. <hi rend="bold">Disāsū</hi>ti catūsu disāsu catūsu anudisāsu <pb ed="M" n="2.0206" />. <hi rend="bold">Samaṇabrāhmaṇā</hi>ti samitapāpabāhitapāpā samaṇabrāhmaṇā.</p>

<p rend="bodytext"><hi rend="bold">Na pupphagandho paṭivātametī</hi>ti vassikapupphādīnaṃ gandho paṭivātaṃ na gacchati. <hi rend="bold">Na candanaṃ tagaramallikā vā</hi>ti candanatagaramallikānampi gandho paṭivātaṃ na gacchatīti attho. Devalokepi phuṭasumanā nāma hoti, tassā pupphitadivase gandho yojanasataṃ ajjhottharati. Sopi paṭivātaṃ vidatthimattampi ratanamattampi gantuṃ na sakkotīti vadanti. <hi rend="bold">Satañca gandho paṭivātametī</hi>ti satañca paṇḍitānaṃ buddhapaccekabuddhabuddhaputtānaṃ sīlādiguṇagandho paṭivātaṃ gacchati. <hi rend="bold">Sabbā disā sappuriso pavāyatī</hi>ti sappuriso paṇḍito sīlādiguṇagandhena sabbā disā pavāyati, sabbā disā gandhena avattharatīti attho.</p>

<p rend="subhead">10. Cūḷanikāsuttavaṇṇanā</p>

<p rend="bodytext" n="81"><hi rend="paranum">81</hi><hi rend="dot">.</hi> Dasamassa duvidho nikkhepo atthuppattikopi pucchāvasikopi. Kataraatthuppattiyaṃ kassa pucchāya kathitanti ce? Aruṇavatisuttantaatthuppattiyaṃ (saṃ. ni. 1.185 ādayo) ānandattherassa pucchāya kathitaṃ. Aruṇavatisuttanto kena kathitoti? Dvīhi <pb ed="P" n="2.0337" /> buddhehi kathito sikhinā ca bhagavatā amhākañca satthārā. Imasmā hi kappā ekatiṃsakappamatthake aruṇavatinagare aruṇavato rañño pabhāvatiyā nāma mahesiyā kucchismiṃ nibbattitvā paripakke ñāṇe mahābhinikkhamanaṃ nikkhamitvā sikhī bhagavā bodhimaṇḍe sabbaññutaññāṇaṃ paṭivijjhitvā pavattitavaradhammacakko aruṇavatiṃ nissāya viharanto ekadivasaṃ pātova sarīrappaṭijagganaṃ katvā mahābhikkhusaṅghaparivāro ‘‘aruṇavatiṃ piṇḍāya pavisissāmī’’ti nikkhamitvā vihāradvārakoṭṭhakasamīpe ṭhito abhibhuṃ nāma aggasāvakaṃ āmantesi – ‘‘atippago kho, bhikkhu, aruṇavatiṃ piṇḍāya pavisituṃ, yena aññataro brahmaloko tenupasaṅkamissāmā’’ti. Yathāha –</p>

<p rend="indent">‘‘Atha kho, bhikkhave, sikhī bhagavā arahaṃ sammāsambuddho abhibhuṃ bhikkhuṃ āmantesi – ‘āyāma, brāhmaṇa, yena aññataro brahmaloko <pb ed="M" n="2.0207" /> tenupasaṅkamissāma, na tāva bhattakālo bhavissatī’ti. ‘Evaṃ, bhante’ti kho, bhikkhave, abhibhū bhikkhu sikhissa <pb ed="V" n="2.0200" /> bhagavato arahato sammāsambuddhassa paccassosi. Atha kho, bhikkhave, sikhī bhagavā arahaṃ sammāsambuddho abhibhū ca bhikkhu yena aññataro brahmaloko tenupasaṅkamiṃsū’’ti (saṃ. ni. 1.185).</p>

<p rend="bodytext">Tattha mahābrahmā sammāsambuddhaṃ disvā attamano paccuggamanaṃ katvā brahmāsanaṃ paññāpetvā adāsi, therassāpi anucchavikaṃ āsanaṃ paññāpayiṃsu. Nisīdi bhagavā paññatte āsane, theropi attano paññattāsane nisīdi. Mahābrahmāpi dasabalaṃ vanditvā ekamantaṃ nisīdi.</p>

<p rend="bodytext">Atha kho, bhikkhave, sikhī bhagavā abhibhuṃ bhikkhuṃ āmantesi – ‘‘paṭibhātu taṃ, brāhmaṇa, brahmuno ca brahmaparisāya ca brahmapārisajjānañca dhammīkathāti. ‘Evaṃ, bhante’ti kho, bhikkhave, abhibhū bhikkhu sikhissa bhagavato arahato sammāsambuddhassa paṭissuṇitvā brahmuno ca brahmaparisāya ca brahmapārisajjānañca dhammiṃ kathaṃ kathesi. There dhammaṃ kathente brahmagaṇā ujjhāyiṃsu <pb ed="P" n="2.0338" /> – ‘‘cirassañca mayaṃ satthu brahmalokāgamanaṃ labhimha, ayañca bhikkhu ṭhapetvā satthāraṃ sayaṃ dhammakathaṃ ārabhī’’ti.</p>

<p rend="bodytext">Satthā tesaṃ anattamanabhāvaṃ ñatvā abhibhuṃ bhikkhuṃ etadavoca – ‘‘ujjhāyanti kho te, brāhmaṇa, brahmā ca brahmaparisā ca brahmapārisajjā ca. Tena hi tvaṃ – brāhmaṇa, bhiyyosomattāya saṃvejehī’’ti. Thero satthu vacanaṃ sampaṭicchitvā anekavihitaṃ iddhivikubbanaṃ katvā sahassilokadhātuṃ sarena viññāpento ‘‘ārambhatha nikkamathā’’ti (saṃ. ni. 1.185) gāthādvayaṃ abhāsi. Kiṃ pana katvā thero sahassilokadhātuṃ viññāpesīti? Nīlakasiṇaṃ tāva samāpajjitvā sabbattha andhakāraṃ phari, tato ‘‘kimidaṃ andhakāra’’nti sattānaṃ ābhoge uppanne ālokaṃ dassesi. ‘‘Kiṃ āloko aya’’nti vicinantānaṃ attānaṃ dassesi, sahassacakkavāḷe devamanussā añjaliṃ paggaṇhitvā paggaṇhitvā theraṃyeva namassamānā aṭṭhaṃsu. Thero ‘‘mahājano mayhaṃ dhammaṃ desentassa saraṃ suṇātū’’ti imā <pb ed="M" n="2.0208" /> gāthā abhāsi. Sabbe osaṭāya parisāya majjhe nisīditvā dhammaṃ desentassa viya saddaṃ assosuṃ. Atthopi nesaṃ pākaṭo ahosi.</p>

<p rend="bodytext">Atha kho bhagavā saddhiṃ therena aruṇavatiṃ paccāgantvā piṇḍāya caritvā pacchābhattaṃ piṇḍapātapaṭikkanto <pb ed="V" n="2.0201" /> bhikkhusaṅghaṃ pucchi – ‘‘assuttha no tumhe, bhikkhave, abhibhussa bhikkhuno brahmaloke ṭhitassa gāthāyo bhāsamānassā’’ti. Te ‘‘āma, bhante’’ti paṭijānitvā sutabhāvaṃ āvikarontā tadeva gāthādvayaṃ udāhariṃsu. Satthā ‘‘sādhu sādhū’’ti sādhukāraṃ datvā desanaṃ niṭṭhapesi. Evaṃ tāva idaṃ suttaṃ ito ekatiṃsakappamatthake sikhinā bhagavatā kathitaṃ.</p>

<p rend="bodytext">Amhākaṃ pana bhagavā sabbaññutaṃ patto pavattitavaradhammacakko sāvatthiṃ upanissāya jetavane viharanto jeṭṭhamūlamāsapuṇṇamadivase bhikkhū āmantetvā imaṃ aruṇavatisuttaṃ <pb ed="P" n="2.0339" /> paṭṭhapesi. Ānandatthero bījaniṃ gahetvā bījayamāno ṭhitakova ādito paṭṭhāya yāva pariyosānā ekabyañjanampi ahāpetvā sakalasuttaṃ uggaṇhi. So punadivase piṇḍapātapaṭikkanto dasabalassa vattaṃ dassetvā attano divāvihāraṭṭhānaṃ gantvā saddhivihārikantevāsikesu vattaṃ dassetvā pakkantesu hiyyo kathitaṃ aruṇavatisuttaṃ āvajjento nisīdi. Athassa sabbaṃ suttaṃ vibhūtaṃ upaṭṭhāsi. So cintesi – ‘‘sikhissa bhagavato aggasāvako brahmaloke ṭhatvā cakkavāḷasahasse andhakāraṃ vidhametvā sarīrobhāsaṃ dassetvā attano saddaṃ sāvento dhammakathaṃ kathesīti hiyyo satthārā kathitaṃ, sāvakassa tāva visayo evarūpo, dasa pāramiyo pūretvā sabbaññutaṃ patto pana sammāsambuddho kittakaṃ ṭhānaṃ sarena viññāpeyyā’’ti. So evaṃ uppannāya vimatiyā vinodanatthaṃ taṅkhaṇeyeva bhagavantaṃ upasaṅkamitvā tamatthaṃ pucchi. Etamatthaṃ dassetuṃ <hi rend="bold">atha kho āyasmā ānando</hi>ti vuttaṃ.</p>

<p rend="bodytext">Tattha <hi rend="bold">sammukhā</hi>ti sammukhībhūtena mayā etaṃ sutaṃ, na anussavena, na dūtaparamparāyāti iminā adhippāyena evamāha. <hi rend="bold">Kīvatakaṃ pahoti sarena viññāpetu</hi>nti kittakaṃ ṭhānaṃ sarīrobhāsena vihatandhakāraṃ katvā sarena viññāpetuṃ sakkoti. <hi rend="bold">Sāvako so, ānanda, appameyyā tathāgatā</hi>ti <pb ed="M" n="2.0209" /> idaṃ bhagavā iminā adhippāyenāha – ānanda, tvaṃ kiṃ vadesi, so padesañāṇe ṭhito sāvako. Tathāgatā pana dasa pāramiyo pūretvā sabbaññutaññāṇaṃ pattā appameyyā. So tvaṃ nakhasikhāya paṃsuṃ gahetvā mahāpathavipaṃsunā saddhiṃ upamento viya kiṃ nāmetaṃ vadesi. Añño hi sāvakānaṃ visayo, añño buddhānaṃ. Añño sāvakānaṃ gocaro, añño buddhānaṃ. Aññaṃ sāvakānaṃ balaṃ, aññaṃ buddhānanti. Iti bhagavā iminā adhippāyena appameyyabhāvaṃ vatvā tuṇhī ahosi.</p>

<p rend="bodytext">Thero <pb ed="V" n="2.0202" /><pb ed="P" n="2.0340" /> dutiyampi pucchi. Satthā, ‘‘ānanda, tvaṃ tāḷacchiddaṃ gahetvā anantākāsena upamento viya, cātakasakuṇaṃ gahetvā diyaḍḍhayojanasatikena supaṇṇarājena upamento viya, hatthisoṇḍāya udakaṃ gahetvā mahāgaṅgāya upamento viya, caturatanike āvāṭe udakaṃ gahetvā sattahi sarehi upamento viya, nāḷikodanamattalābhiṃ manussaṃ gahetvā cakkavattiraññā upamento viya, paṃsupisācakaṃ gahetvā sakkena devaraññā upamento viya, khajjopanakappabhaṃ gahetvā sūriyappabhāya upamento viya kiṃ nāmetaṃ vadesīti dīpento dutiyampi appameyyabhāvameva vatvā tuṇhī ahosi. Tato thero cintesi – ‘‘satthā mayā pucchito na tāva kathesi, handa naṃ yāvatatiyaṃ yācitvā buddhasīhanādaṃ nadāpessāmī’’ti. So tatiyampi yāci. Taṃ dassetuṃ <hi rend="bold">tatiyampi kho</hi>tiādi vuttaṃ. Athassa bhagavā byākaronto <hi rend="bold">sutā te ānandā</hi>tiādimāha. Thero cintesi – ‘‘satthā me ‘sutā te, ānanda, sahassī cūḷanikā lokadhātū’ti ettakameva vatvā tuṇhī jāto, idāni buddhasīhanādaṃ nadissatī’’ti so satthāraṃ yācanto <hi rend="bold">etassa bhagavā kālo</hi>tiādimāha.</p>

<p rend="bodytext">Bhagavāpissa vitthārakathaṃ kathetuṃ <hi rend="bold">tena hānandā</hi>tiādimāha. Tattha <hi rend="bold">yāvatā</hi>ti yattakaṃ ṭhānaṃ. <hi rend="bold">Candimasūriyā</hi>ti candimā ca sūriyo ca. <hi rend="bold">Pariharantī</hi>ti vicaranti. <hi rend="bold">Disā bhantī</hi>ti sabbadisā obhāsanti. <hi rend="bold">Virocanā</hi>ti virocamānā. Ettāvatā ekacakkavāḷaṃ paricchinditvā dassitaṃ hoti. Idāni taṃ sahassaguṇaṃ katvā dassento <hi rend="bold">tāva sahassadhā loko</hi>ti āha. <hi rend="bold">Tasmiṃ sahassadhā loke</hi>ti tasmiṃ sahassacakkavāḷe. <hi rend="bold">Sahassaṃ cātumahārājikāna</hi>nti <pb ed="M" n="2.0210" /> sahassaṃ cātumahārājikānaṃ devalokānaṃ. Yasmā pana ekekasmiṃ cakkavāḷe cattāro cattāro mahārājāno <pb ed="P" n="2.0341" />, tasmā <hi rend="bold">cattāri mahārājasahassānī</hi>ti vuttaṃ. Iminā upāyena sabbattha attho veditabbo. <hi rend="bold">Cūḷanikā</hi>ti khuddikā. Ayaṃ sāvakānaṃ visayo. Kasmā panesā ānītāti? Majjhimikāya lokadhātuyā paricchedadassanatthaṃ.</p>

<p rend="bodytext"><hi rend="bold">Yāvatā</hi>ti yattakā. <hi rend="bold">Tāva sahassadhā</hi>ti tāva sahassabhāgena. <hi rend="bold">Dvisahassī majjhimikā lokadhātū</hi>ti ayaṃ sahassacakkavāḷāni sahassabhāgena gaṇetvā dasasatasahassacakkavāḷaparimāṇā dvisahassī majjhimikā nāma lokadhātu. Ayaṃ sāvakānaṃ avisayo, buddhānameva visayo. Ettakepi hi ṭhāne tathāgatā andhakāraṃ vidhametvā sarīrobhāsaṃ dassetvā sarena viññāpetuṃ sakkontīti dīpeti. Ettakena buddhānaṃ jātikkhettaṃ nāma dassitaṃ. Bodhisattānañhi pacchimabhave <pb ed="V" n="2.0203" /> devalokato cavitvā mātukucchiyaṃ paṭisandhiggahaṇadivase ca kucchito nikkhamanadivase ca mahābhinikkhamanadivase ca sambodhidhammacakkappavattanaāyusaṅkhāravossajjanaparinibbānadivasesu ca ettakaṃ ṭhānaṃ kampati.</p>

<p rend="bodytext"><hi rend="bold">Tisahassī mahāsahassī</hi>ti sahassito paṭṭhāya tatiyāti tisahassī, sahassaṃ sahassadhā katvā gaṇitaṃ majjhimikaṃ sahassadhā katvā gaṇitattā mahantehi sahassehi gaṇitāti mahāsahassī. Ettāvatā koṭisatasahassacakkavāḷaparimāṇo loko dassito hoti. Bhagavā ākaṅkhamāno ettake ṭhāne andhakāraṃ vidhametvā sarīrobhāsaṃ dassetvā sarena viññāpeyyāti. Gaṇakaputtatissatthero pana evamāha – ‘‘na tisahassimahāsahassilokadhātuyā evaṃ parimāṇaṃ. Idañhi ācariyānaṃ sajjhāyamuḷhakaṃ vācāya parihīnaṭṭhānaṃ, dasakoṭisatasahassacakkavāḷaparimāṇaṃ pana ṭhānaṃ tisahassimahāsahassilokadhātu nāmā’’ti. Ettāvatā hi bhagavatā āṇākkhettaṃ nāma dassitaṃ. Etasmiñhi <pb ed="P" n="2.0342" /> antare āṭānāṭiyaparittaisigiliparittadhajaggaparittabojjhaṅgaparittakhandhaparitta- moraparittamettaparittaratanaparittānaṃ āṇā pharati. <hi rend="bold">Yāvatā pana ākaṅkheyyā</hi>ti yattakaṃ ṭhānaṃ iccheyya, iminā visayakkhettaṃ <pb ed="M" n="2.0211" /> dasseti. Buddhānañhi visayakkhettassa pamāṇaparicchedo nāma natthi, natthikabhāve cassa imaṃ opammaṃ āharanti – koṭisatasahassacakkavāḷamhi yāva brahmalokā sāsapehi pūretvā sace koci puratthimāya disāya ekacakkavāḷe ekaṃ sāsapaṃ pakkhipanto āgaccheyya, sabbepi te sāsapā parikkhayaṃ gaccheyyuṃ, na tveva puratthimāya disāya cakkavāḷāni. Dakkhiṇādīsupi eseva nayo. Tattha buddhānaṃ avisayo nāma natthi.</p>

<p rend="bodytext">Evaṃ vutte thero cintesi – ‘‘satthā evamāha – ‘ākaṅkhamāno, ānanda, tathāgato tisahassimahāsahassilokadhātuṃ sarena viññāpeyya, yāvatā pana ākaṅkheyyā’ti. Visamo kho panāyaṃ loko, anantāni cakkavāḷāni, ekasmiṃ ṭhāne sūriyo uggato hoti, ekasmiṃ ṭhāne majjhe ṭhito, ekasmiṃ ṭhāne atthaṅgato. Ekasmiṃ ṭhāne paṭhamayāmo hoti, ekasmiṃ ṭhāne majjhimayāmo, ekasmiṃ ṭhāne pacchimayāmo. Sattāpi kammappasutā, khiḍḍāpasutā, āhārappasutāti evaṃ tehi tehi kāraṇehi vikkhittā ca pamattā ca honti. Kathaṃ nu kho te satthā sarena viññāpeyyā’’ti. So evaṃ cintetvā vimaticchedanatthaṃ tathāgataṃ pucchanto <hi rend="bold">yathā kathaṃ panā</hi>tiādimāha.</p>

<p rend="bodytext">Athassa <pb ed="V" n="2.0204" /> satthā byākaronto <hi rend="bold">idhānanda, tathāgato</hi>tiādimāha. Tattha <hi rend="bold">obhāsena phareyyā</hi>ti sarīrobhāsena phareyya. Pharamāno panesa kiṃ kareyyāti? Yasmiṃ ṭhāne sūriyo paññāyati, tattha naṃ attano ānubhāvena atthaṃ gameyya. Yattha pana na paññāyati, tattha naṃ uṭṭhāpetvā majjhe ṭhapeyya <pb ed="P" n="2.0343" />. Tato yattha sūriyo paññāyati, tattha manussā ‘‘adhunāva sūriyo paññāyittha, so idāneva atthaṅgamito, nāgāvaṭṭo nu kho ayaṃ, bhūtāvaṭṭayakkhāvaṭṭadevatāvaṭṭānaṃ aññataro’’ti vittakkaṃ uppādeyyuṃ. Yattha pana na paññāyati, tattha manussā ‘‘adhunāva sūriyo atthaṅgamito, svāyaṃ idāneva uṭṭhito, kiṃ nu kho ayaṃ nāgāvaṭṭabhūtāvaṭṭayakkhāvaṭṭadevatāvaṭṭānaṃ aññataro’’ti vitakkaṃ uppādeyyuṃ. Tato tesu manussesu ālokañca andhakārañca āvajjitvā ‘‘kiṃ paccayā nu kho ida’’nti pariyesamānesu satthā nīlakasiṇaṃ samāpajjitvā <pb ed="M" n="2.0212" /> bahalandhakāraṃ patthareyya. Kasmā? Tesaṃ kammādippasutānaṃ sattānaṃ santāsajananatthaṃ. Atha nesaṃ santāsaṃ āpannabhāvaṃ ñatvā odātakasiṇasamāpattiṃ samāpajjitvā paṇḍaraṃ ghanabuddharasmiṃ vissajjento candasahassasūriyasahassauṭṭhānakālo viya ekappahāreneva sabbaṃ ekālokaṃ kareyya. Tañca kho tilabījamattena kāyappadesena obhāsaṃ muñcanto. Yo hi cakkavāḷapathaviṃ dīpakapallakaṃ katvā mahāsamudde udakaṃ telaṃ katvā sineruṃ vaṭṭiṃ katvā aññasmiṃ sinerumuddhani ṭhapetvā jāleyya, so ekacakkavāḷeyeva ālokaṃ kareyya. Tato paraṃ vidatthimpi obhāsetuṃ na sakkuṇeyya. Tathāgato pana tilaphalappamāṇena sarīrappadesena obhāsaṃ muñcitvā tisahassimahāsahassilokadhātuṃ ekobhāsaṃ kareyya tato vā pana bhiyyo. Evaṃ mahantā hi buddhaguṇāti.</p>

<p rend="bodytext"><hi rend="bold">Taṃ ālokaṃ sañjāneyyu</hi>nti taṃ ālokaṃ disvā ‘‘yena sūriyo atthañceva gamito uṭṭhāpito ca, bahalandhakārañca vissaṭṭhaṃ, esa so puriso idāni ālokaṃ katvā ṭhito, aho acchariyapuriso’’ti añjaliṃ paggayha namassamānā nisīdeyyuṃ. <hi rend="bold">Saddamanussāveyyā</hi>ti <pb ed="P" n="2.0344" /> dhammakathāsaddamanussāveyya. Yo hi ekaṃ cakkavāḷapabbataṃ bheriṃ katvā mahāpathaviṃ bhericammaṃ katvā sineruṃ daṇḍaṃ katvā aññasmiṃ sinerumatthake ṭhapetvā ākoṭeyya, so ekacakkavāḷeyeva taṃ saddaṃ sāveyya, parato vidatthimpi atikkāmetuṃ na sakkuṇeyya. Tathāgato pana pallaṅke vā pīṭhe vā nisīditvā tisahassimahāsahassilokadhātuṃ sarena viññāpeti, tato vā pana bhiyyo, evaṃ mahānubhāvā tathāgatāti. Iti bhagavā iminā ettakena visayakkhettameva dasseti.</p>

<p rend="bodytext">Imañca <pb ed="V" n="2.0205" /> pana buddhasīhanādaṃ sutvā therassa abbhantare balavapīti uppannā, so pītivasena udānaṃ udānento <hi rend="bold">lābhā vata me</hi>tiādimāha. Tattha <hi rend="bold">yassa me satthā evaṃmahiddhiko</hi>ti yassa mayhaṃ satthā evaṃmahiddhiko, tassa mayhaṃ evaṃmahiddhikassa satthu paṭilābho lābhā ceva suladdhañcāti attho. Atha vā yvāhaṃ evarūpassa satthuno pattacīvaraṃ gahetvā vicarituṃ, pādaparikammaṃ piṭṭhiparikammaṃ kātuṃ, mukhadhovanaudakanhānodakāni dātuṃ, gandhakuṭipariveṇaṃ sammajjituṃ, uppannāya kaṅkhāya pañhaṃ pucchituṃ, madhuradhammakathañca <pb ed="M" n="2.0213" /> sotuṃ labhāmi, ete sabbepi mayhaṃ lābhā ceva suladdhañcātipi sandhāya evamāha. Ettha ca bhagavato andhakārālokasaddasavanasaṅkhātānaṃ iddhīnaṃ mahantatāya mahiddhikatā, tāsaṃyeva anupharaṇena mahānubhāvatā veditabbā. <hi rend="bold">Udāyī</hi>ti lāḷudāyitthero. So kira pubbe upaṭṭhākatthere āghātaṃ bandhitvā carati. Tasmā idāni okāsaṃ labhitvā imasmiṃ buddhasīhanādapariyosāne jalamānaṃ dīpasikhaṃ nibbāpento viya carantassa goṇassa tuṇḍe pahāraṃ dento viya bhattabharitaṃ <pb ed="P" n="2.0345" /> pātiṃ avakujjanto viya therassa pasādabhaṅgaṃ karonto evamāha.</p>

<p rend="bodytext"><hi rend="bold">Evaṃ vutte bhagavā</hi>ti evaṃ udāyittherena vutte bhagavā yathā nāma papātataṭe ṭhatvā pavedhamānaṃ purisaṃ ekamante ṭhito hitesī puriso ‘‘ito ehi ito ehī’’ti punappunaṃ vadeyya, evamevaṃ udāyittheraṃ tasmā vacanā nivārento <hi rend="bold">mā hevaṃ udāyi, mā hevaṃ udāyī</hi>ti āha. Tattha <hi rend="bold">hī</hi>ti nipātamattaṃ, mā evaṃ avacāti attho. <hi rend="bold">Mahārajja</hi>nti cakkavattirajjaṃ. Nanu ca satthā ekassa sāvakassa dhammadesanāya uppannapasādassa mahānisaṃsaṃ aparicchinnaṃ akāsi, so kasmā imassa buddhasīhanādaṃ ārabbha uppannassa pasādassa ānisaṃsaṃ paricchindatīti? Ariyasāvakassa ettakaattabhāvaparimāṇattā. Dandhapaññopi hi sotāpanno sattakkhattuṃ devesu ca manussesu ca attabhāvaṃ paṭilabhati, tenassa gatiṃ paricchindanto evamāha. <hi rend="bold">Diṭṭheva dhamme</hi>ti imasmiṃyeva attabhāve ṭhatvā. <hi rend="bold">Parinibbāyissatī</hi>ti appaccayaparinibbānena parinibbāyissati. Iti nibbānena kūṭaṃ gaṇhanto imaṃ sīhanādasuttaṃ niṭṭhāpesīti.</p>

<p rend="centre">Ānandavaggo tatiyo.</p>
</body>
<back></back>
</text>
</TEI.2>