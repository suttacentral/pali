<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">16. Bhūvādigaṇikapariccheda</p>

<p rend="gatha1">Ito paraṃ <hi rend="bold">a</hi>vaggantā, missakā ceva dhātuyo;</p>

<p rend="gathalast">Vakkhāmi dhātubhedādi-kusalassa matānugā.</p>

<p rend="subhead">Yakārantadhātu</p>

<p rend="bodytext"><hi rend="bold">Yā gatipāpuṇesu</hi>. Yāti, yanti. Yātu, yantu. Yeyya, yeyyuṃ, anupariyeyyuṃ. Yathāsambhavaṃ padamālā yojetabbā. Yanto puriso. Yantī itthī. Yantaṃ kulaṃ. Yānaṃ, upayānaṃ, uyyānaṃ iccādīni. <hi rend="bold">Divādi</hi>gaṇikassa panassa ‘‘yāyati, yāyantī’’tiādīni rūpāni bhavanti.</p>

<p rend="bodytext">Tatra <hi rend="bold">yāna</hi>ntiādīsu yanti etenāti yānaṃ, rathasakaṭādi. Upayanti etena issarassa vā piyamanāpassa vā santikaṃ gacchantīti <hi rend="bold">upayānaṃ,</hi> paṇṇākāraṃ. ‘‘Upayānāni me dajjuṃ, rājaputta tayi gate’’ti ettha hi paṇṇākārāni ‘‘upayānānī’’ti <pb ed="M" n="0.0138" /> vuccanti. Sampannadassanīyapupphaphalāditāya uddhaṃ olokentā yanti gacchanti etthāti <hi rend="bold">uyyānaṃ</hi>.</p>

<p rend="bodytext"><hi rend="bold">Byā ummīsane</hi>. Byāti, byanti. Byāsi, byātha. Byāmi, byāma. Yathāsambhavaṃ padamālā yojetabbā. Tatra panāyaṃ pāḷi ‘‘yāva byāti nimmīsati, tatrāpi rasatibbayo’’ti. Tattha <hi rend="bold">yāva byātī</hi>ti yāva ummīsati, purāṇabhāsā esā, ayañhi yasmiṃ kāle bodhisatto cūḷabodhiparibbājako ahosi, tasmiṃ kāle manussānaṃ vohāro.</p>

<p rend="bodytext"><hi rend="bold">Yu missane gatiyañca</hi>. Yoti, yavati. Āyu, yoni.</p>

<p rend="bodytext">Tattha ‘‘āyū’’ti <hi rend="bold">ā</hi>saddo upasaggo. Āyavanti missībhavanti sattā etenāti <hi rend="bold">āyu</hi>. Atha vā āyavanti āgacchanti pavattanti tasmiṃ sati arūpadhammāti <hi rend="bold">āyu</hi>. Tathā hi <hi rend="bold">aṭṭhasāliniyaṃ</hi> vuttaṃ ‘‘āyavanaṭṭhena āyu. Tasmiñhi sati arūpadhammā āyavanti āgacchanti pavattanti, tasmā <hi rend="bold">āyū</hi>ti vuccatī’’ti. ‘‘Āyu, jīvitaṃ, pāṇo’’ iccete pariyāyā lokavohāravasena. Abhidhammavasena pana ‘‘ṭhiti yapanā yāpanā jīvitindriyaṃ’’ iccetepi teheva saddhiṃ pariyāyā. <hi rend="bold">Yonī</hi>ti aṇḍajādīnaṃ aṇḍajādīhi saddhiṃ yāya missībhāvo hoti, sā yoni. Idaṃ panettha nibbacanaṃ ‘‘yavanti ettha sattā ekajātisamanvayena aññamaññaṃ missakā hontīti <hi rend="bold">yoni’’</hi> iti. Ettha ca <hi rend="bold">yoni</hi>saddassa atthuddhāro nīyate. <hi rend="bold">Yonī</hi>ti khandhakoṭṭhāsassapi kāraṇassapi passāvamaggassapi nāmaṃ. ‘‘Catasso nāgayoniyo. Catasso supaṇṇayoniyo’’ti ettha hi khandhakoṭṭhāso yoni nāma. ‘‘Yoni <pb ed="M" n="0.0139" /> hesā bhūmija phalassa adhigamāyā’’ti ettha kāraṇaṃ. ‘‘Na cāhaṃ brāhmaṇaṃ brūmi, yonijaṃ mattisambhava’’nti ettha passāvamaggo. Etthetaṃ vuccati –</p>

<p rend="gatha1">Khandhānañcāpi koṭṭhāse, muttamagge ca kāraṇe;</p>

<p rend="gathalast">Imesu tīsu atthesu, <hi rend="bold">yoni</hi>saddo pavattati.</p>

<p rend="bodytext"><hi rend="bold">Bye saṃvaraṇe</hi>. Byāyati.</p>

<p rend="bodytext"><hi rend="bold">Bye pavattiyaṃ</hi>. Byeti sahabyo.</p>

<p rend="bodytext">Ettha <hi rend="bold">sahabyo</hi>ti saha byeti saha pavattatīti sahabyo, sahāyo, ekabhavūpago vā. Tathā hi ‘‘tāvatiṃsānaṃ devānaṃ sahabyataṃ upapanno’’tiādīsu ekabhavūpago ‘‘sahabyo’’ti vuccati.</p>

<p rend="bodytext"><hi rend="bold">Haya gatiyaṃ</hi>. Hayati. Hayo. <hi rend="bold">Hayo</hi>ti asso. So hi hayati sīghaṃ gacchatīti hayoti vuccati. Imāni panassa nāmāni –</p>

<p rend="gatha1">Asso turaṅgo turago, vājī vāho hayopi ca;</p>

<p rend="gathalast">Tabbhedā sindhavo ceva, gojo assataropi ca.</p>

<p rend="gatha1">Kāraṇākāraṇaññū tu, ājānīyo hayuttamo;</p>

<p rend="gatha2">Ghoṭako tu khaḷuṅkasso, vaḷavoti ca vuccati;</p>

<p rend="gathalast">Assapoto kisoroti, khaḷuṅkotipi vuccati;</p>

<p rend="bodytext"><hi rend="bold">Hariya gatigelaññesu</hi>. Hariyati.</p>

<p rend="bodytext"><hi rend="bold">Aya vaya paya maya taya caya raya gatiyaṃ</hi>. Ayati. Vayati. Payati. Mayati. Tayati. Cayati. Rayati. Ayo, samayo, vayo, payo, rayo. <hi rend="bold">Mayatayacaya</hi>dhātūnaṃ nāmikapadāni upaparikkhitabbāni.</p>

<p rend="bodytext">Tattha <pb ed="M" n="0.0140" /><hi rend="bold">ayo</hi>ti kāḷalohaṃ, ayati nānākammārakiccesu upayogaṃ gacchatīti ayo. <hi rend="bold">Vayo</hi>ti paṭhamavayādiāyukoṭṭhāso, vayati parihāniṃ gacchatīti vayo. <hi rend="bold">Payo</hi>ti khīrassapi udakassapi nāmaṃ, payati janena pātabbabhāvaṃ gacchatīti payo. <hi rend="bold">Rayo</hi>ti vego, yo ‘‘javo’’tipi vuccati, tasmā rayanaṃ javanaṃ rayo. Ettha <hi rend="bold">samaya</hi>saddassa atthuddhāro vuccate aha nibbacanena. <hi rend="bold">Samaya</hi>saddo –</p>

<p rend="gatha1">Samavāye khaṇe kāle, samaye hetudiṭṭhisu;</p>

<p rend="gathalast">Paṭilābhe pahāne ca, paṭivedhe ca dissati.</p>

<p rend="bodytext">Tathā hi ‘‘appeva nāma svepi upasaṅkameyyāma kālañca samayañca upādāyā’’ti evamādīsu samavāyo attho. ‘‘Ekova kho bhikkhave khaṇo ca samayo ca brahmacariyavāsāyā’’tiādīsu khaṇo. ‘‘Uṇhasamayo pariḷāhasamayo’’tiādīsu kālo. ‘‘Mahāsamayo pavanasmi’’ntiādīsu samūho. ‘‘Samayopi kho te bhaddāli appaṭividdho ahosī’’tiādīsu hetu. ‘‘Tena samayena uggāhamāno paribbājako samaṇamuṇḍikāputto samayappavādake tindukācīre ekasālake mallikāya ārāme paṭivasatī’’tiādīsu diṭṭhi.</p>

<p rend="gatha1">‘‘Diṭṭhe dhamme ca yo attho, yo cattho samparāyiko;</p>

<p rend="gathalast">Atthābhisamayā dhīro, paṇḍitoti pavuccatī’’ti</p>

<p rend="unindented">Ādīsu <pb ed="M" n="0.0141" /> paṭilābho. ‘‘Sammā mānābhisamayā antamakāsi dukkhassā’’tiādīsu pahānaṃ. ‘‘Dukkhassa pīḷanaṭṭho saṅkhataṭṭho santāpaṭṭho abhisamayaṭṭho’’tiādīsu paṭivedho. Ettha ca upasaggānaṃ jotakamattattā tassa tassa atthassa vācako <hi rend="bold">samaya</hi>saddo evāti <hi rend="bold">samaya</hi>saddassa atthuddhārepi saupasaggo <hi rend="bold">abhisamaya</hi>saddo vutto.</p>

<p rend="bodytext">Tattha sahakārīkāraṇatāya sannijjhaṃ sameti samavetīti <hi rend="bold">samayo,</hi> samavāyo. Sameti samāgacchati maggabrahmacariyaṃ ettha tadādhārapuggaloti <hi rend="bold">samayo,</hi> khaṇo. Samenti ettha, etena vā saṅgacchanti dhammā sahajātadhammehi uppādādīhi vāti <hi rend="bold">samayo,</hi> kālo. Dhammappavattimattatāya atthato abhūtopi hi kālo dhammappavattiyā adhikaraṇaṃ karaṇaṃ viya ca parikappanāmattasiddhena rūpena vohariyatīti. Samaṃ, saha vā avayavānaṃ ayanaṃ pavatti avaṭṭhānanti <hi rend="bold">samayo,</hi> samūho, yathā ‘‘samudāyo’’ti. Avayavasahāvaṭṭhānameva hi samūho. Paccayantarasamāgame eti phalaṃ etasmā uppajjati pavattati cāti <hi rend="bold">samayo,</hi> hetu, yathā ‘‘samudayo’’ti. Sameti saṃyojanabhāvato sambandhā eti attano visaye pavattati, daḷhaggahaṇabhāvato vā saṃyuttā ayanti pavattanti sattā yathābhinivesaṃ etenāti <hi rend="bold">samayo,</hi> diṭṭhi. Diṭṭhisaṃyojanena hi sattā ativiya bajjhanti. Samiti saṅgati samodhānanti <hi rend="bold">samayo,</hi> paṭilābho. Samassa nirodhassa yānaṃ, sammā vā yānaṃ apagamo appavattīti <hi rend="bold">samayo,</hi> pahānaṃ. Ñāṇena abhimukhaṃ sammā etabbo adhigantabboti <hi rend="bold">samayo,</hi> dhammānaṃ aviparīto sabhāvo, abhimukhabhāvena sammā eti gacchati bujjhatīti <hi rend="bold">samayo</hi>. Yathābhūtasabhāvāvabodho. Evaṃ tasmiṃ tasmiṃ atthe <hi rend="bold">samaya</hi>saddassa pavatti veditabbā.</p>

<p rend="bodytext">Nanu <pb ed="M" n="0.0142" /> ca atthamattaṃ pati saddā abhinivisantīti na ekena saddena aneke atthā abhidhīyantīti? Saccametaṃ saddavisese apekkhite. Saddavisese hi apekkhamāne ekena saddena anekatthābhidhānaṃ na sambhavati. Na hi yo kālattho <hi rend="bold">samaya</hi>saddo, soyeva samūhādiatthaṃ vadati. Ettha pana tesaṃ tesaṃ atthānaṃ <hi rend="bold">samaya</hi> saddavacanīyatā sāmaññamupādāya anekatthatā <hi rend="bold">samaya</hi>saddassa vuttā. Evaṃ sabbattha atthuddhāre adhippāyo veditabbo.</p>

<p rend="gatha1">Ito yāto ayato ca, nipphattiṃ samudīraye;</p>

<p rend="gathalast">Viññū <hi rend="bold">samaya</hi>saddassa, samavāyādivācino.</p>

<p rend="gatha1">Ito yāto ayato ca, samānatthehi dhātuhi;</p>

<p rend="gathalast">Evaṃ samānarūpāni, bhavantīti ca īraye.</p>

<p rend="bodytext"><hi rend="bold">Naya rakkhaṇe ca. Ca</hi>kāro gatipekkhako. Nayati. Nayo. <hi rend="bold">Nayo</hi>ti nayanaṃ gamananti nayo, pāḷigati. Nayanti vā rakkhanti atthaṃ etenāti <hi rend="bold">nayo,</hi> tathattanayādi.</p>

<p rend="bodytext"><hi rend="bold">Daya dānagatihiṃsādānarakkhāsu</hi>. Dayati. Dayā.</p>

<p rend="bodytext"><hi rend="bold">Dayā</hi>ti mettāpi vuccati karuṇāpi. ‘‘Dayāpanno’’ti ettha hi mettā ‘‘dayā’’ti, mettacittataṃ āpannoti hi attho. ‘‘Adayāpanno’’ti ettha pana karuṇā ‘‘dayā’’ti vuccati. Nikkaruṇataṃ āpannoti hi attho. Evaṃ <hi rend="bold">dayā</hi>saddassa mettākaruṇāsu pavatti veditabbā. Tathā hi <hi rend="bold">abhidhammaṭīkāyaṃ</hi> vuttaṃ <hi rend="bold">‘‘dayā</hi>saddo yattha yattha pavattati, tattha tattha adhippāyavasena yojetabbo. <hi rend="bold">Dayā</hi>saddo hi anurakkhaṇatthaṃ antonītaṃ katvā pavattamāno mettāya ca karuṇāya ca pavattatī’’ti.</p>

<p rend="bodytext">Vacanattho panettha evaṃ veditabbo – dayati dadāti sattānaṃ abhayaṃ etāyāti <hi rend="bold">dayā</hi>. Dayati gacchati vibhāgaṃ akatvā <pb ed="M" n="0.0143" /> pāpakalyāṇajanesu samaṃ vattati, sītena samaṃ pharantaṃ rajomalañca pavāhentaṃ udakamivātipi <hi rend="bold">dayā,</hi> mettā. Dayati vā hiṃsati kāruṇikaṃ yāva yathādhippetaṃ parassa hitanipphattiṃ na pāpuṇāti, tāvāti <hi rend="bold">dayā</hi>. Dayati anuggaṇhāti pāpajanampi sajjano etāyātipi <hi rend="bold">dayā</hi>. Dayati attano sukhampi pahāya khedaṃ gaṇhāti sajjano etāyāti <hi rend="bold">dayā</hi>. Dayanti gaṇhanti etāya mahābodhisattā buddhabhāvāya abhinīhārakaraṇakāle hatthagatampi arahattaphalaṃ chaḍḍetvā saṃsārasāgarato satte samuddharitukāmā anassāsakaraṃ atibhayānakaṃ mahantaṃ saṃsāradukkhaṃ, pacchimabhave ca saha amatadhātupaṭilābhena anekaguṇasamalaṅkataṃ sabbaññutaññāṇañcātipi <hi rend="bold">dayā,</hi> karuṇā. Karuṇāmūlakā hi sabbe buddhaguṇā.</p>

<p rend="bodytext">Aparo nayo – dayanti anurakkhanti satte etāya, sayaṃ vā anudayati, anudayamattameva vā etanti <hi rend="bold">dayā,</hi> mettā ceva karuṇā ca. Kiñci payogamettha kathayāma ‘‘seyyathāpi gahapati gijjho vā kaṅko vā kulalo vā maṃsapesiṃ ādāya dayeyya. Puttesu maddī dayesi, sassuyā sasuramhi ca. Dayitabbo rathesabha’’. Tattha <hi rend="bold">dayeyyā</hi>ti uppatitvā gaccheyya, gatyatthavasenetaṃ daṭṭhabbaṃ. <hi rend="bold">Dayesī</hi>ti mettacittaṃ kareyyāsi. <hi rend="bold">Dayitabbo</hi>ti piyāyitabbo. Ubhayampetaṃ vivaraṇaṃ rakkhaṇatthaṃ antogadhaṃ katvā adhippāyatthavasena katanti veditabbaṃ.</p>

<p rend="bodytext"><hi rend="bold">Ūyī tantasantāne</hi>. Ūyati. Ūto, ūtavā.</p>

<p rend="bodytext"><hi rend="bold">Pūyī visaraṇe duggandhe ca</hi>. Pūyati. Pūto, pūtavā. Pūtimacchaṃ kusaggena, yo naro upanayhati.</p>

<p rend="bodytext"><hi rend="bold">Kanuyī</hi><pb ed="M" n="0.0144" /><hi rend="bold">sadde</hi>. Kanuyati. Kanuto, kanutavā.</p>

<p rend="bodytext"><hi rend="bold">Khamāya vidhūnane</hi>. Khamāyati. Khamāto, khamātavā.</p>

<p rend="bodytext"><hi rend="bold">Phāyi pāyi vuddhiyaṃ</hi>. Phāyati. Phīto, phatavā.</p>

<p rend="bodytext">Tattha <hi rend="bold">tatavantu</hi>paccayā, <hi rend="bold">ya</hi>kāralopo, dhātvantassa sarassa <hi rend="bold">i</hi>kārādeso ca daṭṭhabbo. Esa nayo ‘‘pūto pūtavā’’tiādīsupi yathāsambhavaṃ daṭṭhabbo. Pāyati. Pāyo. Apāyo. Ettha ca natthi pāyo vuddhi etthāti <hi rend="bold">apāyo</hi>. Atha vā pana ayato sukhato apetoti <hi rend="bold">apāyo</hi>tipi nibbacanīyaṃ. <hi rend="bold">Apāyo</hi>ti ca nirayo tiracchānayoni pettivisayo asurakāyoti cattāro apāyā.</p>

<p rend="bodytext"><hi rend="bold">Tāyu santānapālanesu</hi>. Tāyati. Tāyanaṃ. <hi rend="bold">Divādi</hi>gaṇe pana <hi rend="bold">tā pālane</hi>ti dhātuṃ passatha, tassa ‘‘tāyati tāṇa’’nti rūpāni. Ubhayesaṃ kriyāpadaṃ samaṃ. <hi rend="bold">A</hi>kāra<hi rend="bold">ya</hi>kārapaccayamatteneva nānattaṃ, nāmikapadāni pana visadisāni ‘‘tāyanaṃ, tāṇa’’nti.</p>

<p rend="bodytext"><hi rend="bold">Cāyu pūjānisāmanesu. Pūjā</hi> pūjanā. <hi rend="bold">Nisāmanaṃ</hi> olokanaṃ savanañca vuccati. ‘‘Iṅgha maddi nisāmehi. Nisāmayatha sādhavo’’ti ca ādīsu hi olokanasavanāni <hi rend="bold">nisāmana</hi>saddena vuttāni. Apica ñāṇena upaparikkhaṇampi nisāmanamevāti gahetabbaṃ. Cāyati, apacāyati. Anagāre pabbajite, apace brahmacāriye. Ye vuddhamapacāyanti. Apacitiṃ dasseti. Niccaṃ vuddhāpacāyino.</p>

<p rend="centre"><hi rend="bold">Ya</hi>kārantadhāturūpāni.</p>

<p rend="subhead">Rakārantadhātu</p>

<p rend="bodytext"><hi rend="bold">Rā</hi><pb ed="M" n="0.0145" /><hi rend="bold">ādāne</hi>. Rāti.</p>

<p rend="bodytext"><hi rend="bold">Ri santāne</hi>. Reti. Reṇu. <hi rend="bold">Re</hi>ṇūti rajo.</p>

<p rend="bodytext"><hi rend="bold">Ru gatiyaṃ rosane ca</hi>. Ravati, viravati.</p>

<p rend="bodytext"><hi rend="bold">Ru sadde</hi>. Roti, ravati. Ravo, uparavo. Rutamanuññaṃ ruciyā ca piṭṭhi. <hi rend="bold">Ruta</hi>nti ravanaṃ rutaṃ, saddo.</p>

<p rend="bodytext"><hi rend="bold">Re sadde</hi>. Rāyati. Rā. Ratti. Ettha ca <hi rend="bold">rā</hi>ti saddo. <hi rend="bold">Rattī</hi>ti nisāsaṅkhāto sattānaṃ saddassa vūpasamakālo. Rā tiyyati ucchijjati etthāti <hi rend="bold">ratti</hi>.</p>

<p rend="bodytext"><hi rend="bold">Brū viyattiyaṃ vācāyaṃ</hi>. Api hantvā hato brūti.</p>

<p rend="bodytext">Bravīti, brunti. Brūsi, brūtha. Brūmi, brūma. Brūte, bruvante. Brūse, bruvhe. Bruve, brumhe.</p>

<p rend="bodytext">Brūtu, bruvitu, bruvantu. Brūhi, brūtha. Brūmi, brūma. Brūtaṃ, bruvantaṃ.</p>

<p rend="bodytext">Ettha ca <hi rend="bold">ambaṭṭhasutte</hi> ‘‘puna bhavaṃ gotamo bruvitū’’ti pāḷidassanato ‘‘bruvitū’’ti vuttaṃ. Evaṃ sabbatthāpi upaparikkhitvā nayo gahetabbo.</p>

<p rend="bodytext">Bruveyya, bruve, bruveyyuṃ. Bruveyyāsi, bruveyyātha. Bruveyyāmi, bruveyyāma. Bruvetha, bruveraṃ. Bruvetho, bruveyyāvho. Bruveyyaṃ. Bruveyyāmhe.</p>

<p rend="bodytext">Pabrūti. Anubrūti. Pabrūtu, anubrūtu. Pabruveyya, anubruveyya. Evaṃ sabbattha <hi rend="bold">paanu</hi>upasaggehipi yathāsambhavaṃ padamālā yojetabbā.</p>

<p rend="bodytext">Āha, āhu. Brave, bravittha, bravire. Bravittho, bravivho. Braviṃ, bravimhe. Parokkhāvasena vuttāni.</p>

<p rend="bodytext">Abravā <pb ed="M" n="0.0146" />, abravū. Abravo, abravattha. Abravaṃ, abravamhā. Abravattha, abravatthuṃ. Abravase, abravhaṃ. Abraviṃ, abravimhase. Hiyyattanīvasena vuttāni.</p>

<p rend="bodytext">Abravi, abravuṃ. Abravo, abravittha. Abraviṃ, abravimhā. Abravā, abravū. Abravase, abravivhaṃ. Abravaṃ, abravimhe. Ajjatanīvasena vuttāni.</p>

<p rend="bodytext">Bruvissati, bruvissanti. Abravissā, abravissaṃsu. Sesaṃ sabbaṃ netabbaṃ. Kammapadaṃ appasiddhaṃ. Sace pana siyā, ‘‘brūyatī’’ti siyā ‘‘luyati, lūyatī’’ti padāni viya.</p>

<p rend="bodytext"><hi rend="bold">Jīra brūhane. Brūhanaṃ</hi> vaḍḍhanaṃ. Jīrati. Jīraṃ. Jīramāno. Jīraṇaṃ. Appassutāyaṃ puriso, balibaddova jīrati.</p>

<p rend="bodytext"><hi rend="bold">Pūra pūraṇe</hi>. Pūrati. Pūratova mahodadhi. Sabbe pūrentu saṅkappā. Pūrituṃ, pūritvā, pūraṃ, pūritaṃ. Puṇṇaṃ, paripuṇṇaṃ. Sampuṇṇaṃ, pūraṇaṃ. Pūraṇo kassapo. Kārite ‘‘pāramiyo pūreti, pūrayati, pūrāpeti, pūrāpayati. Pūretvā, pūrayitvā, pūrāpetvā, pūrāpayitvā, paripūretvā’’ iccādīni bhavanti.</p>

<p rend="bodytext"><hi rend="bold">Ghora gatipaṭighāte. Gatipaṭighātaṃ</hi> gatipaṭihananaṃ. Ghorati.</p>

<p rend="bodytext"><hi rend="bold">Dhora gaticāturiye. Gaticāturiyaṃ</hi> gatichekabhāvo. Dhoreti.</p>

<p rend="bodytext"><hi rend="bold">Sara gatiyaṃ</hi>. Sarati, visarati, ussarati. Ussāraṇā. Saro. Saṃsāro iccādīni. Tattha <hi rend="bold">saro</hi>ti rahado. <hi rend="bold">Saṃsāro</hi>ti vaṭṭaṃ, yo ‘‘bhavo’’tipi vuccati.</p>

<p rend="bodytext"><hi rend="bold">Cara caraṇe</hi>. Carati, vicarati, anucarati, sañcarati.</p>

<p rend="bodytext"><hi rend="bold">Cara</hi><pb ed="M" n="0.0147" /><hi rend="bold">gatibhakkhanesu</hi>. Carati, vicarati, anucarati, sañcarati, paṭicarati. Cariyā. Caritā. Cāro. Vicāro. Anuvicāro. Upavicāro. Caraṇaṃ. Cārako. Ocarako. Brahmacariyaṃ iccādīni.</p>

<p rend="bodytext">Tattha <hi rend="bold">caratī</hi>ti gacchati, bhakkhati vā. Tathā hi <hi rend="bold">cara</hi>nti padassa gacchanto khādanto cāti atthaṃ vadanti garū. <hi rend="bold">Paṭicaratī</hi>ti paṭicchādeti. <hi rend="bold">Cārako</hi>ti taṃpavesitānaṃ sattānaṃ sukhaṃ carati bhakkhatīti cārako, rodho. <hi rend="bold">Ocarako</hi>ti adhocārī. <hi rend="bold">Brahmacariya</hi>nti dānampi veyyāvaccampi sikkhāpadampi brahmavihāropi dhammadesanāpi methunaviratipi sadārasantosopi uposathopi ariyamaggopi sakalaṃ sāsanampi ajjhāsayopi vuccati.</p>

<p rend="gatha1">Kinte vataṃ kiṃ pana brahmacariyaṃ,</p>

<p rend="gatha2">Kissa suciṇṇassa ayaṃ vipāko;</p>

<p rend="gatha3">Iddhijutibalavīriyūpapatti,</p>

<p rend="gathalast">Idañca te nāga mahāvimānaṃ.</p>

<p rend="gatha1">Ahañca bhariyā ca manussaloke,</p>

<p rend="gatha2">Saddhā ubho dānapatī ahumhā;</p>

<p rend="gatha3">Opānabhūtaṃ me gharaṃ tadāsi,</p>

<p rend="gathalast">Santappitā samaṇabrāhmaṇā ca.</p>

<p rend="gatha1">Taṃ me vataṃ taṃ pana brahmacariyaṃ,</p>

<p rend="gatha2">Tassa suciṇṇassa ayaṃ vipāko;</p>

<p rend="gatha3">Iddhijutibalavīriyūpapatti,</p>

<p rend="gathalast">Idañca me dhīra mahāvimāna’’nti</p>

<p rend="bodytext">Imasmiñhi <hi rend="bold">puṇṇakajātake</hi> dānaṃ ‘‘brahmacariya’’nti vuttaṃ.</p>

<p rend="gatha1">‘‘Kena <pb ed="M" n="0.0148" /> pāṇi kāmadado, kena pāṇi madhussavo;</p>

<p rend="gathalast">Kena te brahmacariyena, puññaṃ pāṇimhi ijjhati.</p>

<p rend="gatha1">Tena pāṇi kāmadado, tena pāṇi madhussavo;</p>

<p rend="gathalast">Tena me brahmacariyena, puññaṃ pāṇimhi ijjhatī’’ti</p>

<p rend="unindented">Imasmiṃ <hi rend="bold">aṅkurapetavatthumhi</hi> veyyāvaccaṃ ‘‘brahmacariya’’nti vuttaṃ. ‘‘Idaṃ kho taṃ bhikkhave tittiriyaṃ nāma brahmacariyaṃ ahosī’’ti imasmiṃ <hi rend="bold">tittirajātake</hi> sikkhāpadaṃ ‘‘brahmacariya’’nti vuttaṃ. ‘‘Taṃ kho pana pañcasikha brahmacariyaṃ neva nibbidāya na virāgāya…pe… yāvadeva brahmalokūpapattiyā’’ti imasmiṃ <hi rend="bold">mahāgovindasutte</hi> brahmavihārā ‘‘brahmacariya’’nti vuttā. ‘‘Ekasmiṃ brahmacariyasmiṃ, sahassaṃ maccuhāyino’’ti ettha dhammadesanā ‘‘brahmacariya’’nti vuttā. ‘‘Pare abrahmacārī bhavissanti, mayamettha brahmacārino bhavissāmā’’ti <hi rend="bold">sallekhasutte</hi> methunavirati ‘‘brahmacariya’’nti vuttā.</p>

<p rend="gatha1">Mayañca bhariyā nātikkamāma,</p>

<p rend="gatha2">Amhe ca bhariyā nātikkamanti;</p>

<p rend="gatha3">Aññatra tāha brahmacariyaṃ carāma;</p>

<p rend="gathalast">Tasmā hi amhaṃ daharā na mīyare’’ti</p>

<p rend="unindented"><hi rend="bold">Mahādhammapālajātake</hi> sadārasantoso ‘‘brahmacariya’’nti vutto.</p>

<p rend="gatha1">Hīnena brahmacariyena, khattiye upapajjati;</p>

<p rend="gathalast">Majjhimena ca devesu, uttamena visujjhatī’’ti</p>

<p rend="unindented">Evaṃ <hi rend="bold">nimijātake</hi> avītikkamavasena kato uposatho ‘‘brahmacariya’’nti vutto. ‘‘Idaṃ kho pana pañcasikha brahmacariyaṃ ekantanibbidāya virāgāya…pe… ayameva ariyo aṭṭhaṅgiko maggo’’ti <pb ed="M" n="0.0149" /><hi rend="bold">mahāgovindasuttasmi</hi>ṃyeva ariyamaggo ‘‘brahmacariya’’nti vutto. ‘‘Tayidaṃ brahmacariyaṃ iddhañceva phītañca vitthārikaṃ bāhujaññaṃ puthubhūtaṃ yāvadeva manussehi suppakāsita’’nti <hi rend="bold">pāsādikasutte</hi> sikkhattayasaṅgahaṃ sakalaṃ sāsanaṃ ‘‘brahmacariya’’nti vuttaṃ.</p>

<p rend="gatha1">‘‘Api ataramānānaṃ, phalāsāva samijjhati;</p>

<p rend="gathalast">Vipakkabrahmacariyosmi, evaṃ jānāhi gāmaṇī’’ti</p>

<p rend="unindented">Ettha ajjhāsayo ‘‘brahmacariya’’nti vutto. Iccevaṃ –</p>

<p rend="gatha1">Dānaṃ veyyāvaṭiyañca, sikkhā brahmavihārakā;</p>

<p rend="gathalast">Dhammakkhānaṃ methunatā-virati ca uposatho.</p>

<p rend="gatha1">Sadāresu ca santoso, ariyamaggo ca sāsanaṃ;</p>

<p rend="gathalast">Ajjhāsayo cime <hi rend="bold">brahma-cariya</hi>saddena vuccare.</p>

<p rend="bodytext"><hi rend="bold">Hura koṭille</hi>. Hurati.</p>

<p rend="bodytext"><hi rend="bold">Sara saddopatāpesu</hi>. Sarati. Saro, saraṇaṃ.</p>

<p rend="bodytext">Ettha ca <hi rend="bold">saro</hi>ti saddopi vuccati usupi. <hi rend="bold">Saraṇa</hi>nti sarati upatāpeti hiṃsati saraṇagatānaṃ teneva saraṇagamanena bhayaṃ santāpaṃ dukkhaṃ duggatiṃ parikilesañcāti saraṇaṃ, buddhādiratanattayaṃ. Atha vā saddhā pasannā manussā ‘‘amhākaṃ saraṇamida’’nti saranti cintenti, taṃ tattha ca vācaṃ niccharanti gacchanti cātipi <hi rend="bold">saraṇaṃ</hi>.</p>

<p rend="bodytext"><hi rend="bold">Sara cintāyaṃ</hi>. Sarati, susarati iccapi payogo. Appakkharānañhi bahubhāvo aññathābhāvo ca hoti, yathā ‘‘dve, duve, taṇhā tasiṇā, pamhaṃ, pakhuma’’nti. Anussarati, paṭissarati. Saranti etāya sattā, sayaṃ vā sarati, saraṇamattameva vā etanti <hi rend="bold">sati</hi>. Anussati, paṭissati. Saratīti sato. Punappunaṃ saratīti <hi rend="bold">paṭissato</hi>.</p>

<p rend="bodytext"><hi rend="bold">Dvara</hi><pb ed="M" n="0.0150" /><hi rend="bold">saṃvaraṇe. Saṃvaraṇaṃ</hi> rakkhaṇā. Dvarati. Dvāraṃ. Dvisaddūpapadaaradhātuvasenapi idaṃ rūpaṃ sijjhati. Tatrimāni nibbacanāni – dvaranti saṃvaranti rakkhanti etenāti <hi rend="bold">dvāraṃ,</hi> atha vā dve kavāṭā aranti gacchanti pavattanti etthātipi <hi rend="bold">dvāra</hi>nti. Gehadvārampi kāyadvārādīnipi upāyopi dvāranti vuccati. Pāḷiyaṃ tu ‘‘dvāraṃ dvārā’’ti ca itthinapuṃsakavasena <hi rend="bold">dvāra</hi>saddo vutto. Tathā hi ‘‘dvārampi surakkhitaṃ hotī’’ti ca ‘‘dvārāpesā’’ti ca tassa dviliṅgatā vuttā.</p>

<p rend="bodytext"><hi rend="bold">Gara ghara secane</hi>. Garati. Gharati. Gharaṃ.</p>

<p rend="bodytext"><hi rend="bold">Dhūra hucchane. Hucchana</hi> koṭillaṃ. Dhūrati.</p>

<p rend="bodytext"><hi rend="bold">Tara plavanasaraṇesu</hi>. Tarati. Taraṇaṃ. Titthaṃ. Tiṇṇo. Uttiṇṇo. Otiṇṇo iccādīni. Tattha <hi rend="bold">taraṇaṃ</hi> vuccati nāvā, tarati udakapiṭṭhe plavati, taranti uttaranti vā nadiṃ etenāti atthena.</p>

<p rend="gatha1">Nāvā plavo taraṃ poto, taraṇaṃ uttaraṃ tathā;</p>

<p rend="gathalast">Jalayānanti etāni, nāvānāmāni honti tu.</p>

<p rend="bodytext"><hi rend="bold">Tara sambhame. Sambhamo</hi> anavaṭṭhānaṃ. Tarati. Tarito. Turaṅgo.</p>

<p rend="bodytext">Ettha ca ‘‘so māsakhettaṃ tarito avāsari’’nti pāḷi nidassanaṃ. Tattha <hi rend="bold">tarito</hi>ti turito sambhamanto. <hi rend="bold">Avāsari</hi>nti upagacchiṃ upavisiṃ vā.</p>

<p rend="bodytext"><hi rend="bold">Jara roge</hi>. Ettha jararogoyeva <hi rend="bold">‘‘rogo’’</hi>ti adhippeto payogavasena. <hi rend="bold">Jara</hi>saddassa hi jararoge pavattaniyamanatthaṃ ‘‘roge’’ti vuttaṃ. Tena añño rogo idha <hi rend="bold">roga</hi>saddena na vuccati. Jarati. Jaro. Sajjaro. Pajjararogo. Jarena pīḷitā manussā. Yattha tu ayaṃ vayohānivācako <pb ed="M" n="0.0151" />, tattha payoge ‘‘jīrati, jarā’’ti cassa rūpāni bhavanti.</p>

<p rend="bodytext"><hi rend="bold">Dara bhaye</hi>. Darati. Darī. ‘‘Bīlāsayā darīsayā’’ti nidassanaṃ. Tattha <hi rend="bold">darī</hi>ti bhāyitabbaṭṭhena darī.</p>

<p rend="bodytext"><hi rend="bold">Dara ādarānādaresu</hi>. Darati, ādarati, anādarati. Ādaro, anādaro.</p>

<p rend="bodytext">Ettha ca <hi rend="bold">daratī</hi>ti daraṃ karotīti ca anādaraṃ karotīti ca attho. Yathā hi <hi rend="bold">ārakā</hi>saddo dūrāsannavācako, tathāyampi <hi rend="bold">dara</hi>dhātu ādarānādaravācako daṭṭhabbo. <hi rend="bold">Dara</hi>saddo ca kāyadarathe cittadarathe kilesadarathe ca vattati. Ayañhi –</p>

<p rend="gatha1">Ādittaṃ vata maṃ santaṃ, ghatasittaṃva pāvakaṃ;</p>

<p rend="gathalast">Vārinā viya osiñci, sabbaṃ nibbāpaye dara’’nti</p>

<p rend="unindented">Ettha kāyadarathe cittadarathe ca vattati. ‘‘Vītaddaro vītasoko vītasallo, sayaṃ abhiññāya abhāsi buddho’’ti ettha pana kilesadarathe vattati. <hi rend="bold">Vītaddaro</hi>ti hi aggamaggena sabbakilesānaṃ samucchinnattā vigatakilesadarathoti attho.</p>

<p rend="bodytext"><hi rend="bold">Nara nayane</hi>. Narati. Naro, nārī.</p>

<p rend="bodytext">Ettha <hi rend="bold">naro</hi>ti puriso. So hi narati netīti naro. Yathā paṭhamapakatibhūto satto datarāya pakatiyā seṭṭhaṭṭhena puri uccāṭṭhāne seti pavattatīti purisoti vuccati, evaṃ nayanaṭṭhena naroti vuccati. Puttabhātubhūtopi hi puggalo mātujeṭṭhabhaginīnaṃ netuṭṭhāne tiṭṭhati, pageva itaro itarāsaṃ. <hi rend="bold">Nārī</hi>ti narena yogato, narassāyanti vā nārī. Aparampettha <hi rend="bold">nara</hi>saddassa nibbacanaṃ, nariyati sakena <pb ed="M" n="0.0152" /> kammena niyyatīti <hi rend="bold">naro,</hi> satto manusso vā. ‘‘Kammena niyyateo loko’’ti hi vuttaṃ. Tattha <hi rend="bold">nara</hi>saddassa tāva purisavacane ‘‘narā ca atha nāriyo’’ti nidassanaṃ. Sattamanussavacane pana ‘‘buddho ayaṃ edisako naruttamo. Āmoditā naramarū’’ti ca nidassanaṃ, tasmā ‘‘naroti puriso, naroti satto, naroti manusso’’ti tattha tattha yathāsambhavaṃ attho saṃvaṇṇetabbo.</p>

<p rend="bodytext"><hi rend="bold">Hara haraṇe. Haraṇaṃ</hi> pavattanaṃ. Harati. Sāvatthiyaṃ viharati. Vihāsi. Vihaṃsu. Viharissati. Appamatto vihissati. Voharati. Saṃvoharati. sabbo harati vā. Rūpiyasaṃvohāro, rūpiyasabbohāro vā. Pāṭihāriyaṃ. Pītipāmojjahāro. Vihāro. Vohāro. Abhihāro. Cittaṃ abhinīharati. Sāsane viharaṃ, viharanto, viharamāno. Vihātabbaṃ, viharituṃ. Viharitvā. Aññānipi yojetabbāni.</p>

<p rend="bodytext">Tattha <hi rend="bold">pāṭihāriya</hi>nti samāhite citte vigatūpakkilese katakiccena pacchā haritabbaṃ pavattetabbanti pāṭihāriyaṃ. <hi rend="bold">Paṭī</hi>ti hi ayaṃ saddo ‘‘pacchā’’ti etassa atthaṃ bodheti ‘‘tasmiṃ paṭipaviṭṭhamhi, añño āgañchi brāhmaṇo’’tiādīsu viya. <hi rend="bold">Vihāro</hi>ti ṭhānanisajjādinā viharanti etthāti vihāro, bhikkhūnaṃ āvāso. Viharaṇaṃ vā vihāro, viharaṇakriyā. <hi rend="bold">Vohāro</hi>ti byavahāropi paṇṇattipi vacanampi cetanāpi. Tattha</p>

<p rend="gatha1">Yo hi koci manussesu, vohāraṃ upajīvati;</p>

<p rend="gathalast">Evaṃ vāseṭṭha jānāti, vāṇijo so nabrāhmaṇo’’ti.</p>

<p rend="unindented">Ayaṃ <pb ed="M" n="0.0153" /><hi rend="bold">byavahāravohāro</hi> nāma. ‘‘Saṅkhā samaññā paññatti vohāro’’ti ayaṃ <hi rend="bold">paṇṇattivohāro</hi> nāma. Tathā tathā voharanti parāmasantīti ayaṃ <hi rend="bold">vacanavohāro</hi> nāma. ‘‘Aṭṭha ariyavohārā, aṭṭha anariyavohārā’’ti ayaṃ <hi rend="bold">cetanāvohāro</hi> nāma. Iccevaṃ –</p>

<p rend="gatha1">Byavahāre vacane ca, paṇṇatticetanāsu ca;</p>

<p rend="gathalast"><hi rend="bold">Vohāra</hi>saddo catūsu, imesvatthesu dissati.</p>

<p rend="bodytext"><hi rend="bold">Hara apanayane. Apanayanaṃ</hi> nīharaṇaṃ. Dosaṃ harati. Nīharati. Nīhāro, pariharati. Parihāro. Rajoharaṇaṃ. Sabbadosaharo dhammo. Bhagavato ca sāsanassa ca paṭipakkhe titthiye haratīti <hi rend="bold">pāṭihāriyaṃ</hi>. Mattāvaṇṇabhedenettha ‘‘pāṭiheraṃ pāṭihīraṃ pāṭihāriya’’nti tīṇi padarūpāni, bhavanti.</p>

<p rend="bodytext"><hi rend="bold">Hara ādāne</hi>. Adinnaṃ harati. Harissati. Hāhiti iccapa. ‘‘Kharājinaṃ para suñca, khārikājañca hāhitī’’ti idamettha nidassanaṃ. Āharati, avaharati, saṃharati, apaharati, upaharati, paharati, sampaharati, samāharati. Manoharo pāsādo. Parassaharaṇaṃ. Āhāro, avahāro, saṃhāro, upahāro, sampahāro, samāhāro. Hariyyati, āhariyyati. Āhariyyanti. Āhaṭaṃ, harituṃ, āharituṃ, āharitvā, āharitvāna. Aññānipi yojetabbāni.</p>

<p rend="bodytext"><hi rend="bold">Dhara dharaṇe. Dharaṇaṃ</hi> vijjamānatā. Dharati. Dharate satthusāsanaṃ.</p>

<p rend="bodytext"><hi rend="bold">Dhara aviddhaṃsane</hi>. Nibbānaṃ niccaṃ dharati.</p>

<p rend="bodytext"><hi rend="bold">Khara khaye</hi>. Kharati. Kharaṇaṃ. Nakkharanti na khiyyantīti <hi rend="bold">akkharāni</hi>. Nakkharanti na nassantīti <hi rend="bold">nakkhattānī</hi>ti porāṇā.</p>

<p rend="bodytext"><hi rend="bold">Jāgaraniddakkhaye</hi><pb ed="M" n="0.0154" /> jāgarati. Jāgaro, jāgaraṇaṃ, jāgaraṃ. Dīghā jāgarato ratti. Jāgaramāno. Ayañca dhātu <hi rend="bold">tanādi</hi>gaṇaṃ patvā ‘‘jāgaroti, paṭijāgarotī’’ti rūpāni janeti.</p>

<p rend="bodytext"><hi rend="bold">Īra vacane gatikampanesu ca</hi>. Īrati. Īritaṃ. Eritaṃ. Samīraṇo. Jinerito dhammo. Kuppanti vātassapi eritassa.</p>

<p rend="bodytext">Tattha <hi rend="bold">samīraṇo</hi>ti vāto. So hi samīrati vāyati, samīreti ca rukkhasākhāpaṇṇādīni suṭṭhu kampetīti ‘‘samīraṇo’’ti vuccati.</p>

<p rend="bodytext"><hi rend="bold">Hare lajjāyaṃ</hi>. Aluttantoyamekāranto dhātu, <hi rend="bold">gile pītikkhaye</hi>ti dhātu viya. Harāyati. Harāyanaṃ. Aṭṭīyāmi harāyāmi.</p>

<p rend="bodytext">Ettha <hi rend="bold">harāyatī</hi>ti lajjati, hiriṃ karotīti attho.</p>

<p rend="bodytext"><hi rend="bold">Para pālanapūraṇesu</hi>. ‘‘Parati, paramo’’timassa rūpāni, <hi rend="bold">nara nayane</hi>ti dhātussa ‘‘narati naro’’ti rūpāni viya.</p>

<p rend="bodytext">Tattha <hi rend="bold">paratī</hi>ti pāleti, pūrati vā. Suddhakattuvasenidaṃ padaṃ vuttaṃ. Hetukattuvasena hi ‘‘pāreti pārayatī’’tiādīni rūpāni bhavanti. <hi rend="bold">Paramo</hi>ti pālako pūrako vā. Ettha ca ‘‘pāramī’’ti padaṃ etassatthassa sādhakaṃ. Tathā hi <hi rend="bold">pāramī</hi>ti parati, pāreti cāti paramo, dānādīnaṃ guṇānaṃ pālako pūrako ca mahābodhisatto. Paramassa idaṃ, paramassa vā bhāvo, kammaṃ vā pāramī, dānādikriyā. Garūhi pana ‘‘pūretīti paramo, dānādīnaṃ guṇānaṃ pūrako pālako cā’’ti vuttaṃ, taṃ vīmaṃsitabaṃ.</p>

<p rend="bodytext"><hi rend="bold">Vara varaṇe</hi>. Varati. Vāraṇo, varuṇo.</p>

<p rend="bodytext"><hi rend="bold">Gira</hi><pb ed="M" n="0.0155" /><hi rend="bold">niggiraṇo. Niggiraṇaṃ</hi> paggharaṇaṃ. Girati, giri.</p>

<p rend="bodytext">Ettha <hi rend="bold">girī</hi>ti pabbatā, yo ‘selo’’tiādīhi anekehi nāmehi kathiyati. So hi sandhisaṅkhātehi pabbehi citattā pabbamassa atthīti pabbato. Himavamanādivasena jalassa sārabhūtānaṃ bhesajjādivatthūnañca giraṇato <hi rend="bold">girī</hi>ti vuccati.</p>

<p rend="bodytext">Imāni panassa nāmāni –</p>

<p rend="gatha1">Pabbato acalo selo, nago giri mahīdharo;</p>

<p rend="gathalast">Addi siluccayo cāti, giripaṇṇattiyo imā.</p>

<p rend="bodytext"><hi rend="bold">Sura issariyadittīsu</hi>. Surati. Suro, asuro.</p>

<p rend="bodytext">Tatra <hi rend="bold">saro</hi>ti surati īsati devissariyaṃ pāpuṇāti virocati cāti suro. Sundarā rā vācā assāti vā <hi rend="bold">suro,</hi> devo. Devābhidhānāni <hi rend="bold">divādi</hi>gaṇe pakāsessāma. <hi rend="bold">Asuro</hi>ti devo viya na surati na īsati na virocati cāti asuro. Surānaṃ vā paṭipakkho mittapaṭipakkhā amittā viyāti <hi rend="bold">asuro,</hi> dānavo, yo ‘‘pubbadevo’’tipi vuccati. Tathā hi <hi rend="bold">kumbhajātake</hi> vuttaṃ –</p>

<p rend="gatha1">‘‘Yaṃ ve pivitvā pubbadevā pamattā,</p>

<p rend="gatha2">Tidivā cutā sassatiyā samāyā;</p>

<p rend="gatha3">Taṃ tādisaṃ majjamimaṃ niratthaṃ,</p>

<p rend="gathalast">Jānaṃ mahārāja kathaṃ piveyyā’’ti.</p>

<p rend="bodytext"><hi rend="bold">Sagāthāvaggasaṃvaṇṇanāyaṃ</hi> pana ‘‘na suraṃ pivimha, na suraṃ pivimhā’ti āhaṃsu, tato paṭṭhāya asurā nāma jātā’’ti vuttaṃ.</p>

<p rend="bodytext">Imāni <pb ed="M" n="0.0156" /> tadabhidhānāni –</p>

<p rend="gatha1">Asuro pubbadevo ca, dānavo devatāri tu;</p>

<p rend="gathalast">Nāmāni asurānanti, imāni niddise vidū.</p>

<p rend="gatha1">Pāko iti tu yaṃ nāmaṃ, ekassa asurassa tu;</p>

<p rend="gathalast">Paṇṇattītipi ekacce, garavo pana abravuṃ.</p>

<p rend="bodytext"><hi rend="bold">Kura sadde akkose ca</hi>. Kurati. Kuraro, kurarī. Kummo, kummī.</p>

<p rend="bodytext"><hi rend="bold">Khura chedane vilekhane ca</hi>. Khurati. Khuro.</p>

<p rend="bodytext"><hi rend="bold">Mura saṃveṭhane</hi>. Murati. Muro, moro.</p>

<p rend="bodytext"><hi rend="bold">Ghura abhimatta saddesu</hi>. Ghurati. Ghoro.</p>

<p rend="bodytext"><hi rend="bold">Pura aggagamane. Aggagamanaṃ</hi> nāma padhānagamanaṃ, paṭhamameva gamanaṃ vā. Purati. Puraṃ, purī. Avāpurati. Avāpuretaṃ amatassa dvāraṃ. Avāpuraṇaṃ ādāya gacchati.</p>

<p rend="bodytext">Tattha <hi rend="bold">pura</hi>nti rājadhānī. Tathā hi ‘‘nagaraṃ puraṃ purī rājadhānī’’ti ete pariyāyā. ‘‘Eso āḷāriko poso, kumārī puramantare’’tiādīsu pana gehaṃ ‘‘pura’’nti vuccati. Padhānatāya purato purato gamanena gantabbanti <hi rend="bold">puraṃ,</hi> rājadhānī ceva gehañca. <hi rend="bold">Avāpuraṇa</hi>nti avāpuranti vivaranti dvāraṃ etenāti avāpuraṇaṃ, yaṃ ‘‘kuñcikā’’tipi ‘‘tāḷo’’tipi vuccati. <hi rend="bold">Avāpuratī</hi>tiādīsu <hi rend="bold">ava ā</hi>iccubho upasaggāti daṭṭhabbā.</p>

<p rend="bodytext"><hi rend="bold">Phara pharaṇe. Pharaṇaṃ</hi> nāma byāpanaṃ gamanaṃ vā. Samaṃ pharati sītena. Āhāratthaṃ pharati. Pharaṇaṃ.</p>

<p rend="bodytext"><hi rend="bold">Gara uggame</hi>. Garati. Garu.</p>

<p rend="bodytext"><hi rend="bold">Garū</hi>ti <pb ed="M" n="0.0157" /> mātāpitādayo gāravayuttapuggalā. Te hi garanti uggacchanti uggatā pākaṭā hontīti <hi rend="bold">garū</hi>ti vuccanti. Apica pāsāṇacchattaṃ viya bhāriyaṭṭhena <hi rend="bold">garū</hi>ti vuccanti. <hi rend="bold">Garu</hi>saddo ‘‘idamāsanaṃ atra bhavaṃ nisīdatu, bhavañhi me aññataro garūna’’nti ettha mātāpitūsu dissati. ‘‘Sanarāmaralokagaru’’nti ettha sabbalokācariye sabbaññumhi. Apica <hi rend="bold">garu</hi>saddo aññesvatthesupi dissati. Sabbametaṃ ekato katvā atridaṃ vuccati –</p>

<p rend="gatha1">Mātāpitācariyesu, dujjare alahumhi ca;</p>

<p rend="gatha2">Mahante cuggate ceva, nichekādikaresu ca;</p>

<p rend="gathalast">Tathā vaṇṇavisesesu, <hi rend="bold">garu</hi>saddo pavattati.</p>

<p rend="bodytext">Keci panācariyā ‘‘garu garū’’ti ca dvidhā gahetvā bhāriyavācakatte <hi rend="bold">garu</hi>saddo ṭhito. Ācariyavācakatte pana <hi rend="bold">guru</hi>saddoti vadanti, taṃ na gahetabbaṃ. Pāḷivisaye hi sabbesampi yathāvuttānaṃ atthānaṃ vācakatte <hi rend="bold">garu</hi>saddoyeva icchitabbo, <hi rend="bold">a</hi>kārassa <hi rend="bold">ā</hi>kārabhāve ‘‘gārava’’nti savuddhikassa taddhitantapadassa dassanato. Sakkaṭabhāsāvisaye pana <hi rend="bold">guru</hi>saddoyeva icchitabbo, <hi rend="bold">u</hi>kārassa vuddhibhāve aññathā taddhitantapadassa dassanato.</p>

<p rend="bodytext"><hi rend="bold">Mara pāṇacāge</hi>. Marati. Mattuṃ. Maritvā. Hetukattari ‘‘puriso purisaṃ māreti, mārayati. Puriso purisena purisaṃ mārāpeti, mārāpayati. Puriso purisaṃ māretuṃ māretvā’’ iccādīni rūpāni. Macco. Maru. Maraṇaṃ, maccu. Maṭṭu. Māro.</p>

<p rend="bodytext">Tattha <hi rend="bold">mattu</hi>nti marituṃ. Tathā hi <hi rend="bold">alīnasattujātake</hi> ‘‘yo mattumicche pituno pamokkhā’’ti pāḷi dissati. <hi rend="bold">Macco</hi>ti maritabbasabhāvatāya ‘‘macco’’ti laddhanāmo satto <pb ed="M" n="0.0158" />. <hi rend="bold">Marū</hi>ti dīghāyukopi samāno maraṇasīloti maru, devo. <hi rend="bold">Maraṇa</hi>nti cuti.</p>

<p rend="gatha1">Maraṇaṃ antako maccu, hindaṃ kālo ca maṭṭu ca;</p>

<p rend="gathalast">Nikkhepo cuti cetāni, nāmāni maraṇassa ve.</p>

<p rend="bodytext"><hi rend="bold">Māro</hi>ti sattānaṃ kusalaṃ māretīti māro, kāmadevo.</p>

<p rend="bodytext">Imānissa nāmāni –</p>

<p rend="gatha1">Māro namuci kaṇho ca, vasavatti pajāpati;</p>

<p rend="gatha2">Pamattabandhu maddano, pāpimā dabbakopi ca;</p>

<p rend="gathalast">Kandappo ca ratipati, kāmo ca kusumāyudho.</p>

<p rend="bodytext">Aññe aññānipi nāmāni vadanti, tāni sāsanānulomāni na hontīti idha na dassitāni. <hi rend="bold">Aṭṭhakathāsu</hi> pana ‘‘māro, namuci, kaṇho, pamattabandhū’’ti cattārova nāmāni āgatāni.</p>

<p rend="bodytext">Ettha ca <hi rend="bold">māro</hi>ti devaputtamārena saddhiṃ pañca mārā kilesamāro khandhamāro abhisaṅkhāramāro maccumāro devaputtamāroti.</p>

<p rend="bodytext"><hi rend="bold">Dhara avatthāne</hi>. Dharati.</p>

<p rend="bodytext"><hi rend="bold">Bhara posane</hi>. Bharati. Bharito, bhattā.</p>

<p rend="bodytext"><hi rend="bold">Thara santharaṇe</hi>. Tharati, santharati. Santharaṇaṃ.</p>

<p rend="bodytext"><hi rend="bold">Dara vidāraṇe</hi>. Bhūmiṃ darati. Kudālo.</p>

<p rend="bodytext"><hi rend="bold">Dara dāhe</hi>. Kāyo darati. Daro, daratho.</p>

<p rend="bodytext"><hi rend="bold">Tira adhogatiyaṃ</hi>. Tirati. Tiracchāno, tiracchā vā.</p>

<p rend="bodytext"><hi rend="bold">Ara gatiyaṃ</hi>. Arati. Atthaṃ, attho, utu.</p>

<p rend="bodytext">Ettha <pb ed="M" n="0.0159" /><hi rend="bold">atthaṃ</hi> vuccati nibbānaṃ. Taṃ taṃ sattakiccaṃ arati vattetīti <hi rend="bold">utu</hi>.</p>

<p rend="centre"><hi rend="bold">Ra</hi>kārantadhāturūpāni.</p>

<p rend="subhead">Lakārantadhātu</p>

<p rend="bodytext"><hi rend="bold">Lā ādāne</hi>. Lāti. Lānaṃ, garuḷo, sīhaḷo, rāhulo, kusalaṃ, bālo, mahallako, mahallikā.</p>

<p rend="bodytext">Tatra <hi rend="bold">garuḷo</hi>ti garuṃ lāti ādadāti gaṇhātīti garuḷo, yo ‘‘supaṇṇo, dijādhipo, nāgāri, karoṭī’’ti ca vuccati. <hi rend="bold">Sīhaḷo</hi>ti sīhaṃ lāti ādadāti gaṇhātīti sīhaḷo, pubbapuriso. Tabbaṃse jātā etarahi sabbepi <hi rend="bold">sīhaḷā</hi> nāma jātā.</p>

<p rend="bodytext"><hi rend="bold">Rāhulo</hi>tiādīsu pana rāhu viya lāti gaṇhātīti <hi rend="bold">rāhulo,</hi> ko so? Sikkhākāmo āyasmā rāhulabhaddo buddhaputto. Tassa hi jātadivase suddhodanamahārājā ‘‘puttassa me tuṭṭhiṃ nivedethā’’ti uyyāne kīḷantassa bodhisattassa sāsanaṃ pahiṇi. Bodhisatto taṃ sutvā ‘‘rāhu jāto bandhanaṃ jāta’’nti āha. Puttassa hi jāyanaṃ rāhuggaho viya hoti. Taṇhākilissanatāpādanato bāḷhena ca saṅkhalikādibandhanena bandhaṃ viya hoti muccituṃ appadānatoti ‘‘rāhu jāto bandhanaṃ jāta’’nti āha. Rājā ‘‘kiṃ me putto avacā’’ti pucchitvā taṃ vacanaṃ sutvā ‘‘ito paṭṭhāya me nattā ‘rāhulo’ tveva hotū’’ti āha, tato paṭṭhāya kumāro rāhulo nāma jāto.</p>

<p rend="bodytext"><hi rend="bold">Mahāpadānasuttaṭīkāyañhi</hi><pb ed="M" n="0.0160" /> ‘‘rāhu jāto’’ti ettha <hi rend="bold">‘‘rāhū</hi>ti rāhuggaho’’ti vuttaṃ, taṃ pana ‘‘rāhulo’’ti vacanassatthaṃ pākaṭaṃ kātuṃ adhippāyatthavasena vuttaṃ. Na hi kevalo ‘‘rāhū’’ti saddo ‘‘rāhuggaho’’ti atthaṃ vadati, atha kho <hi rend="bold">jāta</hi>saddasambandhaṃ labhitvā vadati. Tathā hi ‘‘rāhu jāto’’ti bodhisattena vuttavacanassa ‘‘rāhuggaho jāto’’ti atthौ bhavati, tasmā suddhodanamahārājā ‘‘mama nattā rāhu viya lātīti rāhuloti vattabbo’’ti cintetvā ‘‘rāhulotveva hotū’’ti āhāti daṭṭhabbaṃ.</p>

<p rend="bodytext">Keci pana ‘‘rāhulo jāto bandhanaṃ jāta’’nti paṭhanti, katthaci potthake ca likhanti, taṃ na sundaraṃ, atthassa ayuttito ṭīkāya ca saddhiṃvirocato. Na hi ‘‘rāhulo’’ti kumārassa nāmaṃ paṭhamaṃ uppannaṃ, pacchāyeva pana uppannaṃ ayyakena dinnattā, tasmā tadā bodhisattena ‘‘rāhulo jāto’’ti vattuṃ na yujjati. Yathā hi anabhisitte arājini puggale ‘‘mahārājā’’ti vohāro nappavattati. <hi rend="bold">Ṭīkāyañca</hi> ‘‘rāhūti rāhuggaho’’ti vuttaṃ. Athāpi tesaṃ siyā ‘‘rāhulo jāto bandhanaṃ jāta’’nti padassa vijjamānattā eva ṭīkāyaṃ ‘‘rāhuggaho’’ti bhāvavasena <hi rend="bold">lā</hi>saddena samānattho ādānattho <hi rend="bold">gaha</hi>saddo vuttoti evampi nupapajjati, ‘‘rāhulānaṃ jātaṃ bandhanaṃ jāta’’nti pāṭhassa vattabbattā. <hi rend="bold">Rāhulo</hi>ti hi idaṃ padaṃ ‘‘sīhaḷo’’ti padaṃ viya dabbavācakaṃ, na kadācipi bhāvavācakaṃ, tasmā ‘‘rāhulo jāto bandhanaṃ jāta’’nti etaṃ ekaccehi duropitaṃ pāṭhaṃ aggahetvā ‘‘rāhu jāto bandhanaṃ jāta’’nti ayameva pāṭho gahetabbo, sārato ca paccetabbo suparisuddhesu anekesu potthakesu diṭṭhattā, porāṇehi ca gambhīrasukhumañāṇehi ācariyapacāriyehi paṭhitattā.</p>

<p rend="bodytext">Ayaṃ <pb ed="M" n="0.0161" /> panettha sādhippāyā atthappakāsanā – <hi rend="bold">rāhu jāto</hi>ti bodhisatto puttassa jātasāsanaṃ sutvā saṃvegappatto ‘‘idāni mama rāhu jāto’’ti vadati, muccituṃ appadānavasena mama gahaṇatthaṃ rāhu uppannoti hi attho. <hi rend="bold">Bandhanaṃ jāta</hi>nti iminā ‘‘mama bandhanaṃ jāta’’nti vadati. Tathā hi <hi rend="bold">ṭīkāyaṃ</hi> vuttaṃ ‘‘rāhūti rāhuggaho’’ti. Tattha <hi rend="bold">rāhuggaho</hi>ti gaṇhātīti gaho, rāhu eva gaho rāhuggaho, mama gāhako rāhu jātoti attho. Atha vā gahaṇaṃ gaho, rāhuno gaho <hi rend="bold">rāhuggaho,</hi> rāhuggahaṇaṃ mama jātanti attho. Putto hi rāhusadiso. Pitā candasadiso puttarāhunā gahitattā.</p>

<p rend="bodytext">Ekacce pana ‘‘rāhulotveva hotū’’ti imaṃ padesaṃ disvā ‘‘rāhu jāto’’ti vutte iminā na sameti, ‘‘rāhulo jāto’’ti vutteyeva pana sametīti maññamānā evaṃ pāṭhaṃ paṭhanti likhanti ca, tasmā so anupaparikkhitvā paṭhito duropito pāṭho na gahetabbo, yathāvutto porāṇako porāṇācariyehi abhimato pāṭhoyeva āyasmantehi gahetabbo atthassa yuttito, ṭīkāya ca saddhiṃ avirodhatoti.</p>

<p rend="bodytext">Tattha <hi rend="bold">kusala</hi>nti kucchitānaṃ pāpadhammānaṃ sānato tanukaraṇato ñāṇaṃ <hi rend="bold">kusaṃ</hi> nāma, tena kusena lātabbaṃ pavattetabbanti <hi rend="bold">kusalaṃ. Bālo</hi>ti diṭṭhadhammikasamparāyikasaṅkhāte dve anatthe devadattakokālikādayo viya lāti ādadātīti <hi rend="bold">bālo</hi>. Imāni pana taṃnāmāni –</p>

<p rend="gatha1">Bālo avidvā añño ca, aññāṇī avicakkhaṇo;</p>

<p rend="gathalast">Apaṇḍito akusalo, dummedho kumati jaḷo.</p>

<p rend="gatha1">Eḷamūgo <pb ed="M" n="0.0162" /> ca nippañño, dummedhī avidū mago;</p>

<p rend="gathalast">Aviññū andhabālo ca, duppañño ca aviddasu.</p>

<p rend="bodytext"><hi rend="bold">Mahallako</hi>ti mahattaṃ lāti gaṇhātīti mahallako, jiṇṇapuriso. Imānissa nāmāni –</p>

<p rend="gatha1">Jiṇṇo mahallako vuddho, buddho vuḍḍho ca kattaro;</p>

<p rend="gathalast">Thero cāti ime saddā, jiṇṇapaññattiyo siyuṃ.</p>

<p rend="unindented">Tathā hi –</p>

<p rend="gatha1">‘‘Dure apassaṃ therova, cakkhuṃ yācitumāgato’’;</p>

<p rend="gathalast">Evamādīsu daṭṭhabbo, <hi rend="bold">thera</hi>saddo mahallake.</p>

<p rend="unindented">Imāni pana nāmāni itthiyā itthiliṅgavasena vattabbāni –</p>

<p rend="gatha1">Jiṇṇā mahallikā vuddhī, buddhī vuḍḍhī ca kattarā;</p>

<p rend="gathalast">Therī cāti ime saddā, nāmaṃ jiṇṇāya itthiyā;</p>

<p rend="bodytext"><hi rend="bold">Dala phala visaraṇe</hi>. Dalati. Phalati. Dalito rukkho. Phalito bhūmibhāgo.</p>

<p rend="bodytext"><hi rend="bold">Ala bhūsane</hi>. Alati. Alaṅkāro, alaṅkato, alaṅkataṃ. ‘‘Sālaṅkānanayogepi, sālaṅkānanavajjitā’’ti imissañhi kavīnaṃ kabbaracanāyaṃ <hi rend="bold">alaṅka</hi>saddo bhūsanavisesaṃ vadati. Keci panettha <hi rend="bold">ala bhūsanapariyāpanavāranesū</hi>ti dhātuṃ paṭhanti, ‘‘alatī’’ti ca rūpaṃ icchanti. Mayaṃ pana <hi rend="bold">ala</hi>dhātussa pariyattinivāraṇatthavācakattaṃ na icchāma payogādassanato. Nipātabhūto pana <hi rend="bold">alaṃ</hi>saddo pariyattinivāraṇatthavācako dissati ‘‘alametaṃ sabbaṃ. Alaṃ me tena rajjenā’’tiādīsu.</p>

<p rend="bodytext"><hi rend="bold">Mīla nimelane</hi>. Mīlati, nimīlati, ummīlati. Nimīlanaṃ.</p>

<p rend="bodytext"><hi rend="bold">Bila patitthambhe</hi>. Bilati.</p>

<p rend="bodytext"><hi rend="bold">Nīla</hi><pb ed="M" n="0.0163" /><hi rend="bold">vaṇṇe</hi>. Nīlavatthaṃ.</p>

<p rend="bodytext"><hi rend="bold">Sīla samādhimhi</hi>. Sīlati. Sīlaṃ, sīlanaṃ.</p>

<p rend="bodytext">Ettha <hi rend="bold">sīla</hi>nti sīlanaṭṭhena sīlaṃ. Vuttañhetaṃ <hi rend="bold">visuddhimagge</hi> ‘‘sīlanti kenaṭṭhena sīlaṃ? Sīlanaṭṭhena sīlaṃ, kimidaṃ sīlanaṃ nāma? Samādhānaṃ vā kāyakammādīnaṃ susīlyavasena avippakiṇṇatāti attho. Upadhāraṇaṃ vā kusalānaṃ dhammānaṃ patiṭṭhānavasena ādhārabhāvoti attho. Etadeva hi ettha atthadvayaṃ saddalakkhaṇavidū anujānanti. Aññe pana ‘siraṭṭho sīlaṭṭho, sītalaṭṭho sīlaṭṭho’ti evamādinā nayenettha atthaṃ vaṇṇentī’’ti. Tattha ‘‘atthadvayaṃ saddalakkhaṇa vidū anujānantī’’ti idaṃ <hi rend="bold">‘‘sīla</hi> samādhimhi <hi rend="bold">sīla</hi> upadhāraṇe’’ti dvigaṇikassa <hi rend="bold">sīla</hi>dhātussa atthe sandhāya vuttaṃ. Imassa hi <hi rend="bold">curādi</hi>gaṇaṃ pattassa upadhāraṇe ‘‘sīleti, sīlayatī’’ti rūpāni bhavanti, upadhāretītipi tesaṃ attho. Idha pana <hi rend="bold">bhūvādi</hi>gaṇikattā samādhānatthe ‘‘sīlatī’’ti rūpaṃ bhavati, samādhiyatīti tassa attho. Punapi ettha sotūnaṃ sukhaggahaṇatthaṃ nibbacanāni vuccante. Sīlati samādhiyati kāyakammādīnaṃ susīlyavasena na vippakiratīti <hi rend="bold">sīlaṃ</hi>. Atha vā sīlanti samādahanti cittaṃ etenāti <hi rend="bold">sīlaṃ</hi>. Imāni <hi rend="bold">bhūvādi</hi>gaṇikavasena nibbacanāni. <hi rend="bold">Curādi</hi>gaṇikavasena pana sīleti kusale dhamme upadhāreti patiṭṭhābhāvena bhuso dhāretīti <hi rend="bold">sīlaṃ</hi>. Sīlenti vā etena kusale dhamme upadhārenti bhuso dhārenti sādhavoti <hi rend="bold">sīla</hi>nti nibbacanāni.</p>

<p rend="bodytext"><hi rend="bold">Kila bandhe</hi>. Kilati. Kilaṃ.</p>

<p rend="bodytext"><hi rend="bold">Kūla āvaraṇe</hi>. Kulati. Kūlaṃ. Vahe rukkhe pakūlaje. Kūlaṃ bandhati. Nadīkūle vasāmahaṃ. Kūlati āvarati udakaṃ bahi nikkhamituṃ na detīti <hi rend="bold">kūlaṃ</hi>.</p>

<p rend="bodytext"><hi rend="bold">Sūla</hi><pb ed="M" n="0.0164" /><hi rend="bold">rujāyaṃ</hi>. Sūlati. Sūlaṃ. Kaṇṇasūlaṃ na janeti.</p>

<p rend="bodytext"><hi rend="bold">Tūla nikkarīse. Nikkarīsaṃ</hi> nāma karīsamattenapi aminetabbato lahubhāvoyeva. Tūlati. Tūlaṃ bhaṭṭhaṃva māluto.</p>

<p rend="bodytext"><hi rend="bold">Pula saṅghāte</hi>. Pulati. Pañcapuli.</p>

<p rend="bodytext"><hi rend="bold">Mūla patiṭṭhāyaṃ</hi> mūlati. Mūlaṃ. <hi rend="bold">Mūla</hi>saddo ‘‘mūlāni uddhareyya antamaso ussīranāḷimattānipī’’tiādīsu mūlamūle dissati. ‘‘Lobho akusalamūla’’ntiādīsu asādhāraṇahetumhi. ‘‘Yāvamajjhanhike kāle chāyā pharati, nivāte paṇṇāni patanti, ettāvatā rukkhamūla’’ntiādīsu samīpe. Atridaṃ vuccati –</p>

<p rend="gatha1">Mūlamūle <hi rend="bold">mūla</hi>saddo, padissati tatheva ca;</p>

<p rend="gathalast">Asādhāraṇahetumhi, samīpamhi ca vattati.</p>

<p rend="bodytext"><hi rend="bold">Phala nibbattiyaṃ</hi>. Rukkho phalati. Rukkhaphalāni bhuñjantā. Mahapphalaṃ mahānisaṃsaṃ. Sotāpattiphalaṃ. Tattha <hi rend="bold">phala</hi>nti mahānibbattikaṃ.</p>

<p rend="bodytext"><hi rend="bold">Phala bhede</hi>. Phalati. Muddhā te phalatu sattadhā. Pādā phaliṃsu. Tattha <hi rend="bold">phalatū</hi>ti bhajjitu.</p>

<p rend="bodytext"><hi rend="bold">Phala abyattasadde</hi>. Asanī phalati. Dveme bhikkhave asaniyā phalantiyā na santasanti. <hi rend="bold">Phalantiyā</hi>ti saddaṃ karontiyā.</p>

<p rend="bodytext"><hi rend="bold">Culla hāvakaraṇe. Hāvakaraṇaṃ</hi> vilāsakaraṇaṃ. Cullati.</p>

<p rend="bodytext"><hi rend="bold">Phulla</hi><pb ed="M" n="0.0165" /><hi rend="bold">vikasanabhedesu</hi>. Phullati. Phullaṃ. Phullito kiṃsuko. Suphullitamaravindavanaṃ.</p>

<p rend="gatha1">Asītihatthamubbedho, dīpaṅkaro mahāmuni;</p>

<p rend="gathalast">Sobhati dīparukkhova, sālarājāva phullito.</p>

<p rend="bodytext">Khaṇḍaphullapaṭisaṅkharaṇaṃ.</p>

<p rend="bodytext"><hi rend="bold">Cilla seṭhille</hi>. Siṭhilabhāvo <hi rend="bold">seṭhillaṃ</hi>. Cillati.</p>

<p rend="bodytext"><hi rend="bold">Velu celu kelu khelu pelu belu selu sala tila gatiyaṃ</hi>. Velati. Celati. Kelati. Khelati. Pelati. Belati. Selati. Salati. Tilati. Celaṃ, belako. Ettha <hi rend="bold">cela</hi>nti vatthaṃ. <hi rend="bold">Pelako</hi>ti saso.</p>

<p rend="bodytext"><hi rend="bold">Khala calane</hi>. Khalati. Khalo. <hi rend="bold">Khalo</hi>ti dujjano asādhu asappuriso pāpajano.</p>

<p rend="bodytext"><hi rend="bold">Khala sañcinane</hi>. Khalati. Khalaṃ. <hi rend="bold">Khala</hi>nti vīhiṭṭhapanokāsabhūtaṃ bhūmimaṇḍalaṃ. Tañhi khalanti sañcinanti rāsiṃ karonti ettha dhaññānīti khalanti vuccati. ‘‘Khalaṃ sālaṃ pasuṃ khettaṃ, gantā cassa abhikkhaṇa’’nti payogo.</p>

<p rend="bodytext"><hi rend="bold">Gila ajjhoharaṇe</hi>. Gilati. Gilamakkhaṃ puriso na bujjhati.</p>

<p rend="bodytext"><hi rend="bold">Gala adane</hi>. Galati. Galo. Galanti adanti ajjhoharanti etenāti galo. <hi rend="bold">Galo</hi>ti gīvā vuccati.</p>

<p rend="bodytext"><hi rend="bold">Sala salla āsugatiyaṃ. Āsugati</hi> sīghagamanaṃ. Salati. Sallati. Sallaṃ. Ettha ca ‘‘sallaṃ usu saro sallo kaṇḍo tejano’’ti pariyāyā ete.</p>

<p rend="bodytext"><hi rend="bold">Khola gatipaṭighāte</hi>. Kholati.</p>

<p rend="bodytext"><hi rend="bold">Gile</hi><pb ed="M" n="0.0166" /><hi rend="bold">pītikkhaye</hi>. Gilāyati. Gilāno, gelaññaṃ. <hi rend="bold">Gilāno</hi>ti akallako. <hi rend="bold">Vinayepi</hi> hi vuttaṃ ‘‘nāhaṃ akallako’’ti. <hi rend="bold">Aṭṭhakathāyañca ‘‘nāhaṃ akallako</hi>ti nāhaṃ gilāno’’ti vuttaṃ.</p>

<p rend="bodytext"><hi rend="bold">Mile gattavināme</hi>. Milāyati. Milāyano, milāyanto, milāyamāno.</p>

<p rend="bodytext"><hi rend="bold">Kele mamāyane. Mamāyanaṃ</hi> taṇhādiṭṭhivasena ‘‘mama ida’’nti gahaṇaṃ. Kelāyati. Tvaṃ kaṃ kelāyati.</p>

<p rend="bodytext"><hi rend="bold">Sala calane saṃvaraṇe ca, vala valla calane ca</hi>. Saṃvaraṇāpekkhāyaṃ <hi rend="bold">ca</hi>kāro. Salati. Kusalaṃ. Valati. Vallati. Vallūro.</p>

<p rend="bodytext">Tattha <hi rend="bold">kusala</hi>nti kucchite pāpadhamme salayati calayati kampeti viddhaṃsetīti kusalaṃ. Kucchitaṃ apāyadvāraṃ salanti saṃvaranti pidahanti sādhavo etenāti kusalaṃ. Vallanti saṃvaranti rakkhanti ito kākasenādayo satte akhādanatthāyāti <hi rend="bold">vallūro</hi>.</p>

<p rend="bodytext"><hi rend="bold">Mala malla dhāraṇe</hi>. Malati. Malaṃ. Mallati. Mallo.</p>

<p rend="bodytext"><hi rend="bold">Bhala bhalla paribhāsanahiṃsādānesu</hi>. Bhalati. Bhallati.</p>

<p rend="bodytext"><hi rend="bold">Kala saṅkhyāne</hi>. Kalati. Kalā, kālo.</p>

<p rend="bodytext">Ettha <hi rend="bold">kalā</hi>ti soḷasabhāgādibhāgo. <hi rend="bold">Kālo</hi>ti ‘‘ettako atkkanto’’tiādinā kalitabbo saṅkhātabboti kālo, pubbaṇhādisamayo.</p>

<p rend="bodytext"><hi rend="bold">Kalla asadde. Asaddo</hi>. Nissaddo. Kallati.</p>

<p rend="bodytext"><hi rend="bold">Jala dittiyaṃ</hi>. Jalati. Jalaṃ, jalanto, pajjalanto, jalamāno.</p>

<p rend="bodytext">Ko <pb ed="M" n="0.0167" /> eti siriyā jalaṃ. Jalaṃva yasasā aṭṭhā, devadattoti me sutaṃ. Saddhammapajjoto jalito.</p>

<p rend="bodytext"><hi rend="bold">Hula calane</hi>. Hulati. Halo. <hi rend="bold">Halo</hi>ti phālo, so hi holeti bhūmiṃ bhindanto mattikakhaṇḍaṃ cāletīti ‘‘halo’’ti vuccati <hi rend="bold">u</hi>kārassa <hi rend="bold">a</hi>kāraṃ katvā.</p>

<p rend="bodytext"><hi rend="bold">Cala kampane</hi>. Calati. Calito, acalo. Mahanto bhūmicālo. Calanaṃ, cālo.</p>

<p rend="bodytext"><hi rend="bold">Jala dhaññe</hi>. Jalati. Jalaṃ.</p>

<p rend="bodytext"><hi rend="bold">Ṭala ṭula velambe</hi>. Ṭalati. Ṭulati.</p>

<p rend="bodytext"><hi rend="bold">Thala ṭhāne</hi>. Thalati. Thalo. <hi rend="bold">Thalo</hi>ti nirudakappadeso. Pabbajjānibbānesupi taṃsadisattā tabbohāro. Yathā hi loke udakoghena anottharaṇaṭṭhānaṃ ‘‘thalo’’ti vuccati, evaṃ kilesoghena anottharaṇīyattā pabbajjā nibbānañca ‘‘thalo’’ti vuccati, ‘‘tiṇṇo pāraṅgato thale tiṭṭhati brāhmaṇo’’ti hi vuttaṃ.</p>

<p rend="bodytext"><hi rend="bold">Phāla vilekhane</hi>. Phālati bhūmiṃ vilekhati bhindatīti <hi rend="bold">phālo</hi>.</p>

<p rend="bodytext"><hi rend="bold">Nala ganthe</hi>. Nalati.</p>

<p rend="bodytext"><hi rend="bold">Bala pāṇane</hi>. Iha <hi rend="bold">pāṇanaṃ</hi> jīvanaṃ sasanañca. Balati. Balaṃ, bālo.</p>

<p rend="bodytext">Ettha balanti jīvitaṃ kappenti etenāti balaṃ, kāyabalabhogabalādikaṃ balaṃ. Atha vā balanti sammājīvanaṃ jīvanti etenāti <hi rend="bold">balaṃ,</hi> saddhādikaṃ balaṃ. <hi rend="bold">Āgamaṭṭhakathāyaṃ</hi> pana ‘‘assaddhiye na kampatīti saddhābala’’ntiādi vuttaṃ, taṃ daḷhaṭṭhena balanti vattabbānaṃ saddhādīnaṃ akampanabhāvadassanatthaṃ vuttanti <pb ed="M" n="0.0168" /> daṭṭhabbaṃ. Atha vā dhātūnaṃ atthātisayayogato assaddhiyādīnaṃ abhibhavanena saddhādibalānaṃ abhibhavanatthopi gahetabbo ‘‘abalā naṃ baliyantī’’ti ettha viya. <hi rend="bold">Bālo</hi>ti balati assasati ceva passasati cāti bālo, assasitapassasitamattena jīvati, na seṭṭhena paññājīvitenāti vuttaṃ hoti. Tathā hi <hi rend="bold">aṭṭhakathāyaṃ</hi> vuttaṃ ‘‘balantīti bālā, assasitapassasitamattena jīvanti, na paññājīvitenāti attho’’ti. Paññājīvinoyeva hi jīvitaṃ <hi rend="bold">seṭṭhaṃ</hi> nāma. Tenāha bhagavā ‘‘paññājīviṃ jīvitamāhu seṭṭha’’nti.</p>

<p rend="bodytext"><hi rend="bold">Pula mahatte</hi>. Pulati. Vipulaṃ.</p>

<p rend="bodytext"><hi rend="bold">Kula saṅkhāne bandhumhi ca</hi>. Kolati. Kulaṃ, kolo.</p>

<p rend="bodytext"><hi rend="bold">Sala gamane</hi>. Salati.</p>

<p rend="bodytext"><hi rend="bold">Kila pītiya kīḷanesu</hi>. Pītassa bhāvo <hi rend="bold">pītiyaṃ</hi> yathā dakkhiyaṃ. <hi rend="bold">Kīḷanaṃ</hi> kīḷāyeva. Kilati.</p>

<p rend="bodytext"><hi rend="bold">Ila kampane</hi>. Ilati. Elaṃ, elā. Ettha <hi rend="bold">elaṃ</hi> vuccati doso. Kenaṭṭhena? Kampanaṭṭhena. <hi rend="bold">Doso</hi>ti cettha aguṇo veditabbo, na paṭigho. ‘‘Nelaṅgo setapacchādo’’ti idamettha nidassanaṃ.</p>

<p rend="bodytext">Apica <hi rend="bold">elaṃ</hi> vuccati udakaṃ. Tathā hi ‘‘elambujaṃ kaṇṭakiṃ vārijaṃ yathā’’ti imissā pāḷiyā atthaṃ niddisanto āyasmā sāriputto ‘‘elaṃ vuccati udaka’’nti āha. <hi rend="bold">Elā</hi>ti lālā vuccati ‘‘elamūgo’’ti ettha viya. Apica <hi rend="bold">elā</hi>ti kheḷo vuccati ‘‘sutvā nelapatiṃ vācaṃ, vāḷā panthā apakkamu’’nti ettha viya. Ettha <hi rend="bold">nelapatiṃ vāca</hi>nti kheḷabindunipātavirahitaṃ <pb ed="M" n="0.0169" /> vacananti attho. Lālākheḷavācakassa tu <hi rend="bold">elā</hi>saddassa aññaṃ pavattinimittaṃ pariyesitabbaṃ. Anekappavattinimittā hi saddā. Kiṃ vā aññena pavattinimittena, <hi rend="bold">ila kampane</hi>ti evaṃ vuttaṃ kampanaṃ eva lālākheḷavācakassa <hi rend="bold">elā</hi>saddassa pavattinimittaṃ, tasmā ilanti jigucchitabbabhāvena kampenti hadayacalanaṃ pāpuṇanti janā etthāti elāti attho gahetabbo. Samānapavattinimittāyeva hi saddā lokasaṅketavasena nānāpadatthavācakāpi bhavanti. Taṃ yathā? Hinoti gacchatīti <hi rend="bold">hetu,</hi> sappati gacchatīti <hi rend="bold">sappo,</hi> gacchatīti <hi rend="bold">go</hi>ti. Tathā asamānappavattinimittāyeva samānapadatthavācakāpi bhavanti. Taṃ yathā? Rañcatīti <hi rend="bold">rājā,</hi> bhūmiṃ pāletīti <hi rend="bold">bhūmipālo,</hi> nare indatīti <hi rend="bold">narindo</hi>ti. Esa nayo sabbatthāpi vibhāvetabbo.</p>

<p rend="bodytext"><hi rend="bold">Ila gatiyaṃ</hi>. Ilati.</p>

<p rend="bodytext"><hi rend="bold">Hila hāvakaraṇe</hi>. Helati.</p>

<p rend="bodytext"><hi rend="bold">Sila uñche</hi>. Silati.</p>

<p rend="bodytext"><hi rend="bold">Tila sinehane</hi>. Tilati. Tilaṃ, telaṃ, tilo.</p>

<p rend="bodytext"><hi rend="bold">Cila vasane</hi>. Cilati.</p>

<p rend="bodytext"><hi rend="bold">Vala vilāsane</hi>. Valati.</p>

<p rend="bodytext"><hi rend="bold">Pila gahaṇe</hi>. Pilati.</p>

<p rend="bodytext"><hi rend="bold">Mila sinehane</hi>. Milati.</p>

<p rend="bodytext"><hi rend="bold">Phula sañcale pharaṇe ca</hi>. Phulati.</p>

<p rend="centre"><hi rend="bold">La</hi>kārantadhāturūpāni.</p>

<p rend="subhead">Vakārantadhātu</p>

<p rend="bodytext"><hi rend="bold">Vā</hi><pb ed="M" n="0.0170" /><hi rend="bold">gatigandhanesu</hi>. Vāti. Vāto.</p>

<p rend="bodytext"><hi rend="bold">Vī pajanakanti asanakhādana gatīsu. Pajanaṃ</hi> calanaṃ. <hi rend="bold">Ka</hi>nti abhiruci. <hi rend="bold">Asanaṃ</hi> bhattaparibhogo. <hi rend="bold">Khādanaṃ</hi> pūvādibhakkhanaṃ. <hi rend="bold">Gati</hi> gamanaṃ. Veti.</p>

<p rend="bodytext"><hi rend="bold">Ve tantasantāne</hi>. Vāyati. Tantavāyo.</p>

<p rend="bodytext"><hi rend="bold">Ve sosane</hi>. Vāyati.</p>

<p rend="bodytext"><hi rend="bold">Dhivu khivu nidassane</hi>. Dhevati. Khevati.</p>

<p rend="bodytext"><hi rend="bold">Thivu dittiyaṃ</hi>. Thevati. Madhumadhukā thevanti.</p>

<p rend="bodytext"><hi rend="bold">Jīva pāṇadhāraṇe</hi>. Jīvati. Jīvitaṃ, jīvo, jīvikā. Atthi no jīvikā deva, sā ca yādisakīdisā. Jīvitaṃ kappeti.</p>

<p rend="bodytext"><hi rend="bold">Piva miva tiva niva thūliye</hi>. Pivati. Pivaro. Mivati. Tivati. Nivati.</p>

<p rend="bodytext">Ettha ca <hi rend="bold">pivaro</hi>ti kacchapo, yo koci vā thūlasarīro. Tathā hi ‘‘pivaro kacchape thūle’’ti pubbācariyehi vuttaṃ.</p>

<p rend="bodytext"><hi rend="bold">Ava pālane</hi>. Avati. Buddho mama avataṃ.</p>

<p rend="bodytext"><hi rend="bold">Bhava gatiyaṃ</hi>. Savati.</p>

<p rend="bodytext"><hi rend="bold">Kava vaṇṇe</hi>. Kavati.</p>

<p rend="bodytext"><hi rend="bold">Khivu made</hi>. Khivati.</p>

<p rend="bodytext"><hi rend="bold">Dhovu dhovane</hi>. Dhovati.</p>

<p rend="bodytext"><hi rend="bold">Devu</hi><pb ed="M" n="0.0171" /><hi rend="bold">deva devane</hi>. Devati ādevati, paridevati, ādevo, paridevo, ādevanā, paridevanā, ādevitattaṃ, paridevitattaṃ.</p>

<p rend="bodytext"><hi rend="bold">Sevu kevu khevu gevu gilevu mevu milevu secane</hi>. Sevati. Kevati. Khevati. Gevati. Gilevati. Mevati milevati.</p>

<p rend="bodytext"><hi rend="bold">Devu plutagatiyaṃ. Plutagati</hi> pariplutagamanaṃ. Devati.</p>

<p rend="bodytext"><hi rend="bold">Dhātu gatisuddhiyaṃ</hi>. Dhāvati, vidhāvati. Ādhāvati, paridhāvati. Dhāvako.</p>

<p rend="bodytext"><hi rend="bold">Civu ādānasaṃvaresu</hi>. Civati.</p>

<p rend="bodytext"><hi rend="bold">Cevi cetanātulye</hi>. Cevati.</p>

<p rend="centre"><hi rend="bold">Va</hi>kārantadhāturūpāni.</p>

<p rend="subhead">Sakārantadhātu</p>

<p rend="bodytext"><hi rend="bold">Sā pāke</hi>. Sāti.</p>

<p rend="bodytext"><hi rend="bold">Si sevāyaṃ</hi>. Sevati. Sevanā, sevako, sevito, sivo, sivaṃ.</p>

<p rend="gatha1">Nihīyati puriso nihīnasevī,</p>

<p rend="gatha2">Na ca hāyetha kadāci tulyasevī;</p>

<p rend="gatha3">Seṭṭhamupagamaṃ udeti khippaṃ,</p>

<p rend="gathalast">Tasmā attano uttaritaraṃ bhajetha;</p>

<p rend="bodytext"><hi rend="bold">Si gatibuddhīsu</hi>. Seti, atiseti. Atisituṃ, atisitvā, setu.</p>

<p rend="bodytext"><hi rend="bold">Sī</hi><pb ed="M" n="0.0172" /><hi rend="bold">saye</hi>. Sayo supanaṃ. Seti. Sayati. Senaṃ. Sayanaṃ.</p>

<p rend="bodytext"><hi rend="bold">Su gatiyaṃ</hi>. Savati. Pasavati. Pasuto, suto.</p>

<p rend="bodytext">Ettha <hi rend="bold">suto</hi>ti dūto, ‘‘vittiñhi maṃ vindati suta disvā’’ti ‘‘devasuto ca mātalī’’ti ca imāni tattha payogāni.</p>

<p rend="bodytext"><hi rend="bold">Su savane. Savanaṃ</hi> sandanaṃ. Savati. Āsavo.</p>

<p rend="bodytext"><hi rend="bold">Sū pasave. Pasavo</hi> jananaṃ. Savati, pasavati. Suttaṃ.</p>

<p rend="bodytext">Ettha pana <hi rend="bold">sutta</hi>nti atthe savati janetīti suttaṃ, tepiṭakaṃ buddhavacanaṃ, tadaññampi vā hatthisuttādi suttaṃ.</p>

<p rend="bodytext"><hi rend="bold">Sū pāṇagabbhavimocanesu</hi>. Sūti. Pasūti. Pasūto.</p>

<p rend="bodytext"><hi rend="bold">Su peraṇe</hi>. Suti.</p>

<p rend="bodytext"><hi rend="bold">Se khaye</hi>. Sīyati. <hi rend="bold">E</hi>kāra<hi rend="bold">ssīyā</hi>deso.</p>

<p rend="bodytext"><hi rend="bold">Se pāke</hi>. Seti.</p>

<p rend="bodytext"><hi rend="bold">Se gatiyaṃ</hi>. Seti. Setu.</p>

<p rend="bodytext"><hi rend="bold">Hiṃsa hiṃsāyaṃ</hi>. Hiṃsati. Hiṃsako, hiṃsanā, hiṃsā.</p>

<p rend="bodytext"><hi rend="bold">Issa issāyaṃ</hi>. Issati. Purisaparakkamassa devā na issanti. Issā, issāyanā.</p>

<p rend="bodytext"><hi rend="bold">Namassa vandanānatiyaṃ. Vandanānati</hi> nāma vandanāsaṅkhātaṃ namanaṃ, sakammakoyevāyaṃ dhātu, na <hi rend="bold">namu</hi>dhātu viya sakammako ceva akammako ca. Namassati.</p>

<p rend="bodytext"><hi rend="bold">Ghusa sadde</hi>. Ghusati, ghosati. Paṭighoso, nigghoso, vacīghoso.</p>

<p rend="bodytext"><hi rend="bold">Cusa</hi><pb ed="M" n="0.0173" /><hi rend="bold">pāne</hi>. Cusati.</p>

<p rend="bodytext"><hi rend="bold">Pusa buddhiyaṃ</hi>. Pusati. Poso. Sampīḷe mama posanaṃ. <hi rend="bold">Posana</hi>nti vaḍḍhanaṃ.</p>

<p rend="bodytext"><hi rend="bold">Musa theyye</hi>. Thenanaṃ <hi rend="bold">theyyaṃ</hi> corikā. Musati. Duddikkho cakkhumusano. Musalo.</p>

<p rend="bodytext"><hi rend="bold">Pusa pasave</hi>. Pusati.</p>

<p rend="bodytext"><hi rend="bold">Vāsi bhūsa alaṅkāre</hi>. Vāsati. Bhūsati, vibhūsati. Bhūsanaṃ, vibhūsanaṃ.</p>

<p rend="bodytext"><hi rend="bold">Usa rujāyaṃ</hi>. Usati.</p>

<p rend="bodytext"><hi rend="bold">Isa ucche</hi>. Esati. Isi.</p>

<p rend="bodytext">Ettha pana sīlādayo guṇe esantīti <hi rend="bold">isayo,</hi> buddhādayo ariyā tāpasapabbajjāya ca pabbajitā narā. ‘‘Isi tāpaso jaṭilo jaṭī jaṭādharo’’ti ete tāpasapariyāyā.</p>

<p rend="bodytext"><hi rend="bold">Kasa vilekhane</hi>. Kasati, kassati. Kassako, ākāso.</p>

<p rend="bodytext">Ettha <hi rend="bold">kassako</hi>ti kasikārako. <hi rend="bold">Ākāso</hi>ti nabhaṃ. Tañhi na kassatīti <hi rend="bold">ākāso</hi>. Kasituṃ vilekhituṃ na sakkāti attho. Imāni tadabhidhānāni –</p>

<p rend="gatha1">Ākāso ambaraṃ abbhaṃ, antalikkha’maghaṃ nabhaṃ;</p>

<p rend="gathalast">Vehāso gaganaṃ devo, kha’mādiccapathopi ca.</p>

<p rend="gatha1">Tārāpatho ca nakkhatta-patho ravipathopi ca;</p>

<p rend="gathalast">Vehāyasaṃ vāyupatho, apatho anilañjasaṃ.</p>

<p rend="bodytext"><hi rend="bold">Kasa</hi><pb ed="M" n="0.0174" /><hi rend="bold">sisa jasa jhasa vasa masa disa jusa yusa hiṃsatthā</hi>. Kasati. Sisati. Jasati. Jhasati. Vasati. Masati. Masako. Omasati, omasavādo. Disati. Jusati. Yūsati.</p>

<p rend="bodytext">Tattha <hi rend="bold">omasatī</hi>ti vijjhati. <hi rend="bold">Omasavādo</hi>ti paresaṃ sūciyā viya vijjhanavādo. <hi rend="bold">Masako</hi>ti makaso.</p>

<p rend="bodytext"><hi rend="bold">Bhassa bhassane. Bhassa</hi>nti kathanaṃ vuccati ‘‘āvāso gocaro bhassaṃ. Bhassakāraka’’ntiādīsu viya. Bhassati. Bhaṭṭhaṃ. <hi rend="bold">Bhaṭṭha</hi>nti bhāsitaṃ, vacananti attho. Ettha pana –</p>

<p rend="gatha1">‘‘Subhāsitā atthavatī, gāthāyo te mahāmuni;</p>

<p rend="gathalast">Nijjhattomhi subhaṭṭhena, tvañca me saraṇaṃ bhavā’’ti</p>

<p rend="unindented">Pāḷi nidassanaṃ. Tattha <hi rend="bold">nijjhatto</hi>ti nijjhāpito dhammojapaññāya paññattigato amhi. <hi rend="bold">Subhaṭṭhenā</hi>ti subhāsitena.</p>

<p rend="bodytext"><hi rend="bold">Jisu nisu visu misu vassa secane</hi>. Jesati. Nesati. Vesati. Mesati. Devo vassati.</p>

<p rend="bodytext"><hi rend="bold">Marisu sahane ca. Ca</hi>kāro secanāpekkhako. Marisati.</p>

<p rend="bodytext"><hi rend="bold">Pusa posane</hi>. Posati. Poso. Kammacittautuāhiārehi posiyatīti <hi rend="bold">poso</hi>. ‘‘Aññepi devo posetī’’ti dassanato pana <hi rend="bold">curādi</hi>gaṇepi imaṃ dhātuṃ vakkhāma.</p>

<p rend="bodytext"><hi rend="bold">Pisu silisu pusu palusu usu upadāhe</hi>. Pesati. Silesati. Sileso. Posati. Palosati. Osati. Usu.</p>

<p rend="bodytext"><hi rend="bold">Ghasu saṃharise. Saṃhariso</hi> saṅghaṭṭanaṃ. Ghassati.</p>

<p rend="bodytext"><hi rend="bold">Hasu āliṅge. Āliṅgo</hi> upagūhanaṃ. Hassati.</p>

<p rend="bodytext"><hi rend="bold">Hasa</hi><pb ed="M" n="0.0175" /><hi rend="bold">hasane</hi>. Hasati. Assā hasanti, ājānīyā hasanti, pahasati, uhasati. Kārite ‘‘hāseti’’iccādi, uhasiyamāno, hāso, pahāso, hasanaṃ, pahasanaṃ, hasitaṃ. <hi rend="bold">Ha</hi>kāralopena mandahasanaṃ ‘‘sita’’nti vuccati ‘‘sitaṃ pātvākāsī’’tiādīsu.</p>

<p rend="bodytext">Tattha <hi rend="bold">uhasatī</hi>ti avahasati. <hi rend="bold">Udasiyamāno</hi>ti avahasiyamāno. Tatrāyaṃ pāḷi ‘‘idha bhikkhuṃ araññagataṃ vā rukkhamūlagataṃ vā suññāgāragataṃ vā mātugāmo upasaṅkamitvā uhasati’’ iti ca ‘‘so mātugāmena uhasiyamāno’’ iti ca. <hi rend="bold">Hāso</hi>ti hasanaṃ vā somanassaṃ vā ‘‘hāso me upapajjathā’’tiādīsu viya.</p>

<p rend="bodytext"><hi rend="bold">Tusa hasa hisa rasa sadde</hi>. Tusati, hasati, hisati, rasati, rasitaṃ. Atrāyaṃ pāḷi ‘‘bheriyo sabbā vajjantu, vīṇā sabbā rasantu tā’’ iti.</p>

<p rend="bodytext"><hi rend="bold">Rasa assādane</hi>. Rasati. Raso.</p>

<p rend="bodytext"><hi rend="bold">Rasa assādasinehesu</hi>. Rasati. Raso.</p>

<p rend="bodytext"><hi rend="bold">Rasa hāniyaṃ</hi>. Rasati. Rasanaṃ, raso.</p>

<p rend="unindented">Atrāyaṃ pāḷi –</p>

<p rend="gatha1">‘‘Naheva ṭhita nā’sīnaṃ, na sayānaṃ na paddhaguṃ;</p>

<p rend="gathalast">Yāva byāti nimīsati, tatrāpi rasatibbayo’’ti.</p>

<p rend="bodytext">Tattha <hi rend="bold">rasatibbayo</hi>ti so so vayo rasati parihāyati, na vaḍḍhatīti attho.</p>

<p rend="bodytext"><hi rend="bold">Lasa silesanakīḷanesu</hi>. Lasati. Lāso. Lasī ca te nippalitā. <hi rend="bold">Lasi</hi> vuccati matthaluṅgaṃ. <hi rend="bold">Nippalitā</hi>ti nikkhantā.</p>

<p rend="bodytext"><hi rend="bold">Nisa</hi><pb ed="M" n="0.0176" /><hi rend="bold">samādhimhi. Samādhi</hi> samādhānaṃ cittekaggatā. Nesati.</p>

<p rend="bodytext"><hi rend="bold">Misa masa sadde rose ca</hi>. Mesati. Masati. Meso. Masako.</p>

<p rend="bodytext"><hi rend="bold">Pisi pesu gatiyaṃ</hi>. Pisati. Pesati.</p>

<p rend="bodytext"><hi rend="bold">Sasu hiṃsāyaṃ</hi>. Sasati. Satthaṃ. <hi rend="bold">Satthaṃ </hi>vuccati asi.</p>

<p rend="bodytext"><hi rend="bold">Saṃsa thutiyañca. Ca</hi>kāro hiṃsāpekkhāya. Saṃsati, pasaṃsati. Pasaṃsā, pasaṃsanā. Pasattho bhagavā. Pasaṃsamāno, pasaṃsito, pasaṃsako, pasaṃsitabbo, pasaṃsanīyo, pāsaṃso, pasaṃsitvā iccādīni.</p>

<p rend="bodytext"><hi rend="bold">Disa pekkhane</hi>. Etissā pana nānārūpāni bhavanti – ‘‘dissati padissati’’ iccādi <hi rend="bold">akammakaṃ</hi>. ‘‘Passati dakkhati’’iccādi <hi rend="bold">sakammakaṃ</hi>.</p>

<p rend="bodytext">Dissatu, passatu, dakkhatu. Disseyya, passeyya, dakkheyya. Disse, passe, dakkhe. Dissa, passa, dakkha. Adissā, apassā. Addā sīdantare nage. Addakkhā, addakkhuṃ, adassuṃ. Adassi, apassi, adakkhi.</p>

<p rend="bodytext">Dassissati, passissati, dakkhissati. Adassissā, apassissā, dakkhissā. Evaṃ vattamānapañcamiyādivasena vitthāretabbāni. <hi rend="bold">Kārite</hi> ‘‘dasseti dassayatī’’ti rūpāni. Kamme ‘‘passiyati’’ iccādīni.</p>

<p rend="bodytext">Disā. Passo. Passaṃ. Passitā. Dassetā. Dassanaṃ. Vipassanā, ñāṇadassananti nāmikapadāni. Tadatthe pana tumatthe ca ‘‘dakkhitāye’’ti rūpaṃ. ‘‘Āgatāmha imaṃ dhammasamayaṃ, dakkhitāye aparājitasaṅgha’’nti hi pāḷi. Imasmiṃ pana pāḷippadese ‘‘dakkhitāye’’ti idaṃ tadatthe tumatthe vā catutthiyā rūpaṃ. Tathā <pb ed="M" n="0.0177" /> hi <hi rend="bold">dakkhitāye</hi>ti imassa dassanatthāyāti vā passitunti vā attho yojetabbo. <hi rend="bold">Disā</hi>tiādīsu pana puratthimādibhedāpi disāti vuccati. Yathāha –</p>

<p rend="gatha1">‘‘Disā catasso vidisā catasso,</p>

<p rend="gatha2">Uddhaṃ adho dasa disatā imāyo;</p>

<p rend="gatha3">Katamaṃ disaṃ tiṭṭhati nāgarājā,</p>

<p rend="gathalast">Yamaddasā supine chabbisāṇa’’nti.</p>

<p rend="bodytext">Mātāpitādayopi. Yathāha –</p>

<p rend="gatha1">‘‘Mātāpitā disā pubbā, ācariyā dakkhiṇā disā;</p>

<p rend="gathalast">Puttadārā disā pacchā, mittāmaccā ca uttarā;</p>

<p rend="gatha1">Dāsakammakarā heṭṭhā, uddhaṃ samaṇabrāhmaṇā;</p>

<p rend="gathalast">Etā disā namasseyya, alamatto kule gihī’’ti;</p>

<p rend="bodytext">Paccayadāyakāpi. Yathāha – ‘‘agārino annadapānavatthadā, avhāyikā nampi disaṃ vadantī’’ti.</p>

<p rend="bodytext">Nibbānampi. Yathāha –</p>

<p rend="gatha1">‘‘Etādisā paramā setaketu,</p>

<p rend="gathalast">Yaṃ patvā niddukkhā sukhino bhavantī’’ti;</p>

<p rend="bodytext">Evaṃ <hi rend="bold">disā</hi>saddena vuccamānaṃ attharūpaṃ ñatvā idānissa nibbacanamevaṃ daṭṭhabbaṃ. Dissati candāvaṭṭanādivasena ‘‘ayaṃ purimā ayaṃ pacchimā’’tiādinā nānappakārato paññāyatīti <hi rend="bold">disā,</hi> puratthimadisādayo. Tathā ‘‘ime amhākaṃ garuṭṭhāna’ntiādinā passitabbāti <hi rend="bold">disā,</hi> mātāpitādayo. Dissanti sakāya puññakriyāya ime dāyakāti paññāyantīti <hi rend="bold">disā,</hi> paccayadāyakā. Dissati uppādavayābhāvena niccadhammattā sabbakālampi vijjatīti <hi rend="bold">disā,</hi> nibbānaṃ. <hi rend="bold">Passo</hi>ti kāraṇākāraṇaṃ <pb ed="M" n="0.0178" /> passatīti passo. Evaṃ passatīti <hi rend="bold">passaṃ</hi>. Atrāyaṃ pāḷi –</p>

<p rend="gatha1">‘‘Passati passo passantaṃ, apassantampi passati;</p>

<p rend="gathalast">Apassanto apassantaṃ, passantampi na passatī’’ti.</p>

<p rend="bodytext">Passatīti <hi rend="bold">passitā</hi>. Dassetīti <hi rend="bold">dassitā. Dassana</hi>nti dassanakriyā. Apica <hi rend="bold">dassana</hi>nti cakkhuviññāṇaṃ. Tañhi rūpārammaṇaṃ passatīti dassananti vuccati. Tathā ‘‘dassanena pahātabbā dhammā’’ti vacanato <hi rend="bold">dassanaṃ</hi> nāma sotāpattimaggo. Kasmā sotāpattimaggo dassanaṃ? Paṭhamaṃ nibbānadassanato. Nanu gotrabhū paṭhamataraṃ passatīti? No na passati, disvā kattabbakiccaṃ pana na karoti saṃyojanānaṃ appahānato, tasmā ‘‘passatī’’ti na vattabbo. Yattha katthaci rājānaṃ disvāpi paṇṇākāraṃ datvā kiccanipphattiyā adiṭṭhattā ajjāpi rājānaṃ na passāmīti vadanto gāmavāsī nidassanaṃ.</p>

<p rend="bodytext"><hi rend="bold">Vipassanā</hi>ti aniccādivasena khandhānaṃ vipassanakaṃ ñāṇaṃ. <hi rend="bold">Ñāṇadassana</hi>nti dibbacakkhupi vipassanāpi maggopi phalampi paccavekkhaṇañāṇampi sabbaññutaññāṇampi vuccati. ‘‘Appamatto samāno ñāṇadassanaṃ ārādhetī’’ti ettha hi dibbacakkhu ñāṇadassanaṃ nāma. ‘‘Ñāṇadassanāya cittaṃ abhinīharati abhininnāmetī’’ti ettha vipassanāñāṇaṃ. ‘‘Abhabbā te ñāṇadassanāya anuttarāya sambodhāyā’’ti ettha maggo, ‘‘ayamañño uttarimanussadhammo alamariyañāṇadassanaviseso adhigato phāsuvihāro’’ti ettha phalañāṇaṃ. ‘‘Ñāṇañca pana me dassanaṃ udapādi, akuppā me cetovimutti, ayamantimā jāti, natthi dāni punabbhavo’’ti ettha paccavekkhaṇañāṇaṃ. ‘‘Ñāṇañca <pb ed="M" n="0.0179" /> pana me dassanaṃ udapādi sattāhakālaṅkato āḷāro kālāmo’’ti ettha sabbaññutaññāṇaṃ. Etthetaṃ bhavati –</p>

<p rend="gatha1">‘‘Dibbacakkhupi maggopi, phalañcāpi vipassanā;</p>

<p rend="gatha2">Paccavekkhaṇañāṇampi, ñāṇaṃ sabbaññutāpi ca;</p>

<p rend="gathalast"><hi rend="bold">Ñāṇadassana</hi>saddena, ime atthā pavuccare’’ti.</p>

<p rend="bodytext"><hi rend="bold">Daṃsa daṃsane</hi>. Daṃsati, vidaṃsati. Danto. Kārite ālokaṃ vidaṃseti.</p>

<p rend="bodytext"><hi rend="bold">Esa buddhiyaṃ</hi>. Esati.</p>

<p rend="bodytext"><hi rend="bold">Saṃsa kathane</hi>. Saṃsati. Yo me saṃse mahānāgaṃ.</p>

<p rend="bodytext"><hi rend="bold">Kilisa bādhane</hi>. Kilisati. Kileso.</p>

<p rend="bodytext">Ettha bādhanaṭṭhena rāgādayopi ‘‘kilesā’’ti vuccanti dukkhampi. Etesu dukkhavasena –</p>

<p rend="gatha1">‘‘Idañca paccayaṃ laddhā, pubbe kilesamattano;</p>

<p rend="gathalast">Ānandiyaṃ vicariṃsu, ramaṇīye giribbaje’’ti</p>

<p rend="unindented">Payogo veditabbo. <hi rend="bold">Divādi</hi>gaṇaṃ pana pattassa ‘‘kilissatī’’ti rūpaṃ.</p>

<p rend="bodytext"><hi rend="bold">Vasa sinehane</hi>. Vasati. Vasā.</p>

<p rend="bodytext">Ettha ca <hi rend="bold">vasā</hi> nāma vilīnasineho. Sā vaṇṇato nāḷikeratelavaṇṇā. Ācāme āsittatelavaṇṇātipi vattuṃ vaṭṭati.</p>

<p rend="bodytext"><hi rend="bold">Īsa hiṃsāgatidassanesu</hi>. Īsati. Īso.</p>

<p rend="bodytext"><hi rend="bold">Bhāsabyattāyaṃ vācāyaṃ</hi>. Bhāsati. Bhāsā, bhāsitaṃ, bhātā. Paribhāsati. Paribhāsā, paribhāsako.</p>

<p rend="bodytext">Tatra <pb ed="M" n="0.0180" /> bhāsanti atthaṃ etāyāti <hi rend="bold">bhāsā,</hi> māgadhabhāsādi. <hi rend="bold">Bhāsita</hi>nti vacanaṃ. Vacanattho hi <hi rend="bold">bhāsita</hi>saddo niccaṃ napuṃsakaliṅgo daṭṭhabbo. Yathā ‘‘sutvā luddassa bhāsita’’nti. Vāccaliṅgo pana <hi rend="bold">bhāsita</hi>saddo tiliṅgo daṭṭhabbo. Yathā ‘‘bhāsito dhammo, bhāsitaṃ catusaccaṃ, bhāsitā vācā’’ti. Pubbe bhāsatīti <hi rend="bold">bhātā,</hi> jeṭṭhabhātāti vuttaṃ hoti. So hi pubbe jātattā evaṃ vattuṃlabhati. Kiñcāpi <hi rend="bold">bhātu</hi>saddo ‘‘bhātikasataṃ, sattabhātaro. Bhātaraṃ kena dosena, dujjāsi dakarakkhino’’tiādīsu jeṭṭhakaniṭṭhabhātūsu vattati, tathāpi yebhuyyena jeṭṭhake nirūṭṭho, ‘‘bhātā’’ti hi vutte jeṭṭhabhātāti viññāyati, tasmā katthaci ṭhāne ‘‘kaniṭṭhabhātā’’ti visesetvā vuttaṃ.</p>

<p rend="bodytext">Nanu ca bho katthaci ‘‘jeṭṭhabhātā’’ti visesetvā vuttanti? Saccaṃ, taṃ pana <hi rend="bold">bhātā</hi>saddassa kaniṭṭhepi vattanato pākaṭīkaraṇatthaṃ ‘‘jeṭṭhabhātā’’ti vuttaṃ. Yathā hi hariṇesu vattamānassa <hi rend="bold">miga</hi>saddassa kadāci avasesacatuppadesupi vattanato ‘‘hariṇamigo’’ti visesetvā vācaṃ bhāsanti, evaṃ sampadamidaṃ veditabbaṃ. Yathā ca gohatthimahiṃsaacchasūkarasasabiḷārādīsu sāmaññavasena <hi rend="bold">miga</hi>sadde vattamānepi ‘‘migacammaṃ migamaṃsa’’nti āgataṭṭhāne ‘‘hariṇassā’’ti visesanasaddaṃ vināpi ‘‘hariṇamigacammaṃ hariṇamigamaṃsa’’nti visesatthādhigamo hoti, ettha na gohatthiādīnaṃ cammaṃ vā maṃsaṃ vā viññāyati. Tathā ‘‘migamaṃsaṃ khādantī’’ti vacanassa gohatthiādīnaṃ maṃsaṃ khādantīti attho na sambhavati, evameva katthaci vināpi <hi rend="bold">jeṭṭhaka</hi>iti visesanasaddaṃ ‘‘bhātā’’ti vutteyeva ‘‘jeṭṭhakabhātā’’ti attho viññāyatīti. Nanu ca bho ‘‘migacammaṃ, migamaṃsa’’nti ettha <hi rend="bold">cammamaṃsa</hi>saddeheva <pb ed="M" n="0.0181" /> visesatthādhigamo hotīti? Na hoti, <hi rend="bold">miga</hi>saddassa iva <hi rend="bold">cammamaṃsa</hi>saddānaṃ sāmaññavasena vattanato, evañca sati kena visesatthādhigamo hotīti ce? Lokasaṅketavasena, tathā hi <hi rend="bold">miga</hi>sadde ca <hi rend="bold">camma</hi>saddādīsu ca sāmaññavasena vattamānesupi lokasaṅketena paricchinnattā gohatthiādīnaṃ cammādīni na ñāyanti lokena, atha kho hariṇacammādīniyeva ñāyanti. ‘‘Saṅketavacanaṃ saccaṃ, lokasammuti kāraṇa’’nti hi vuttanti daṭṭhabbaṃ.</p>

<p rend="bodytext"><hi rend="bold">Gilesu anvicchāyaṃ</hi>. Punappunaṃ icchā <hi rend="bold">anvicchā</hi>. Gilesati.</p>

<p rend="bodytext"><hi rend="bold">Yesu payatane</hi>. Yesati.</p>

<p rend="bodytext"><hi rend="bold">Jesu nesu esu hesu gatiyaṃ</hi>. Jesati. Nesati. Esati. Hesati. Dhātvantassa pana saññogavasena ‘‘jessati, nessatī’’tiādīnipi gahetabbāni. Jessamāno. Jessaṃ, jessanto. Ettha ca –</p>

<p rend="gatha1">‘‘Yathā āraññakaṃ nāgaṃ, dantiṃ anveti hatthinī;</p>

<p rend="gathalast">Jessantaṃ giriduggesu, samesu visamesu cā’’ti</p>

<p rend="unindented">Pāḷi nidassanaṃ.</p>

<p rend="bodytext"><hi rend="bold">Desu hesu abyattasadde</hi>. Desati. Hesati.</p>

<p rend="bodytext"><hi rend="bold">Kāsa saddakucchāyaṃ</hi>. Kāsati, ukkāsati. Kāso. Kāsaṃ sāsaṃ daraṃ balyaṃ, khīṇamedho nigacchati.</p>

<p rend="bodytext"><hi rend="bold">Kāsu bhāsu dittiyaṃ. Dittī</hi>ti pākaṭatā, virājanatā vā. Kāsati, pakāsati. Pakāsati tejo. Dūre santo pakāsenti. Bhāsati. Pabhāsati midaṃ byamhaṃ. Pakāso. Kāsu obhāso.</p>

<p rend="bodytext">Tatra <pb ed="M" n="0.0182" /> pakāsatīti <hi rend="bold">pakāso,</hi> pākaṭo hotīti attho. Tucchabhāvena puñjabhāvena vā kāsati pakāsati pākaṭā hotīti <hi rend="bold">kāsu</hi>. ‘‘Kāsu’’ iti āvāṭopi vuccati rāsipi.</p>

<p rend="gatha1">‘‘Kiṃnu santaramānova, kāsuṃ khanasi sārathi;</p>

<p rend="gathalast">Puṭṭho me samma akkhāhi, kiṃkāsuyā karissasī’’ti</p>

<p rend="unindented">Ettha hi āvāṭo kāsu nāma. ‘‘Aṅgārakāsuṃ apare phuṇanti, narā rudantā paridaḍḍhagattā’’ti ettha rāsi. Kārite – pakāsetīti pakāsako. Obhāsetīti obhāsako. Kamme pakāsiyatīti pakāsito. Evaṃ bhāsito. Bhāve – kāsanā. Saṅkāsanā. Pakāsanā. <hi rend="bold">Tu</hi>mantāditte ‘‘pakāsituṃ, pakāsetuṃ, obhāsituṃ, obhāsetuṃ. Pakāsitvā, pakāsetvā, obhāsitvā, obhāsetvā’’ti rūpāni bhavanti. Taddhite bhāsu etassa atthīti bhāsuro, pabhassaro yo koci. Bhāsuroti vā kesarasīho. Imasmiṃ atthe <hi rend="bold">bhāsu</hi>saddo <hi rend="bold">‘‘rāja dittiya’’</hi>nti ettha <hi rend="bold">rāja</hi>saddo viya virājanavācako siyā, tasmā rūpasiriyā virājanasampannatāya bhāsu virājanatā etassa atthīti <hi rend="bold">bhāsuro</hi>ti nibbacanaṃ ñeyyaṃ.</p>

<p rend="bodytext"><hi rend="bold">Nāsu rāsu sadde</hi>. Nāsati. Rāsati. Nāsā, nāsikā.</p>

<p rend="bodytext">Tatra <hi rend="bold">nāsā</hi>ti hatthisoṇḍāpi nāsāti vuccati ‘‘sace maṃ nāganāsūrū, olokeyya pabhāvatī’’tiādīsu viya. Manussādīnaṃ nāsikāpi nāsāti vuccati ‘‘yo te hatthe ca pāde ca, kaṇṇanāsañca chedayī’’tiādīsu viya. Nāsanti abyattasaddaṃ karonti etāyāti nāsā. Nāsā eva <hi rend="bold">nāsikā</hi>. Yattha nibbacanaṃ na vadāma, tattha taṃ suviññeyyattā appasiddhattā <pb ed="M" n="0.0183" /> vā na vuttanti daṭṭhabbaṃ, avuttampi payogavicakkhaṇehi upaparikkhitvā yojetabbaṃ. Atridaṃ vuccati –</p>

<p rend="gatha1">Nāsā soṇḍā karo hattho,</p>

<p rend="gatha2">Hatthidabbe samā matā;</p>

<p rend="gatha3">Nāsā ca nāsikā ca dve,</p>

<p rend="gathalast">Narādīsu samā matā’’ti.</p>

<p rend="bodytext"><hi rend="bold">Nasa koṭille</hi>. Nasati.</p>

<p rend="bodytext"><hi rend="bold">Bhisi bhaye</hi>. Bhiṃsati. Bhiṃsanako. Tadāsi yaṃ bhiṃsanakaṃ. Bhesmākāyo.</p>

<p rend="bodytext"><hi rend="bold">Āsisi icchāyaṃ. Ā</hi>pubbo <hi rend="bold">sisi</hi> icchāyaṃ vattati. Āsisati. Āsisateva puriso. Āsisanā. Āsisattaṃ. Āsisanto, āsisamāno, āsamāno. ‘‘Suggatimāsamānā’’ti pāḷi ettha nidassanaṃ.</p>

<p rend="bodytext"><hi rend="bold">Gasu adane</hi>. Gasati.</p>

<p rend="bodytext"><hi rend="bold">Ghusī kantikaraṇe. Ī</hi>kārantoyaṃ, tena ito na niggahītāgamo. Ghusati.</p>

<p rend="bodytext"><hi rend="bold">Paṃsu bhaṃsu avasaṃsane</hi>. Paṃsati. Bhaṃsati.</p>

<p rend="bodytext"><hi rend="bold">Dhaṃsu gatiyaṃ</hi>. Dhaṃsati. Rajo nuddhaṃsati uddhaṃ.</p>

<p rend="bodytext"><hi rend="bold">Pasa vitthāre</hi>. Pasati. Pasu.</p>

<p rend="bodytext"><hi rend="bold">Kusa avhāne rodane ca</hi>. Kosati, pakkosati. Pakkosako, pakkosito, pakkosanaṃ.</p>

<p rend="bodytext"><hi rend="bold">Kassa gatiyaṃ</hi>. Kassati, parikassati. Paṭikassati. Mūlāya paṭikasseyya. <hi rend="bold">Paṭikasseyyā</hi>ti ākaḍḍheyya, mūlāpattiyaṃyeva patiṭṭhāpeyyāti attho.</p>

<p rend="bodytext"><hi rend="bold">Asa</hi><pb ed="M" n="0.0184" /><hi rend="bold">dityādānesu ca. Ca</hi>kāro gatipekkhako. Asati.</p>

<p rend="bodytext"><hi rend="bold">Disa ādānasaṃvaraṇesu</hi>. Dissati puriso.</p>

<p rend="bodytext"><hi rend="bold">Dāsu dāne</hi>. Dāsati.</p>

<p rend="bodytext"><hi rend="bold">Rosa bhaye</hi>. Rosati. Rosako.</p>

<p rend="bodytext"><hi rend="bold">Bhesu calane</hi>. Bhesati.</p>

<p rend="bodytext"><hi rend="bold">Pasa bādhanaphassanesu</hi>. Pasati. Pāso, nāgapāso, hatthapāso.</p>

<p rend="bodytext"><hi rend="bold">Lasa kantiyaṃ</hi>. Lasati, abhilasati, vilasati. Lāso, vilāso, vilasanaṃ.</p>

<p rend="bodytext"><hi rend="bold">Casa bhakkhaṇe. Ca</hi>sati.</p>

<p rend="bodytext"><hi rend="bold">Kasa hiṃsāyaṃ</hi>. Kasati.</p>

<p rend="bodytext"><hi rend="bold">Tisa tittiyaṃ. Titti</hi> tappanaṃ paripuṇṇatā suhitatā. Tisati. Titti.</p>

<p rend="bodytext"><hi rend="bold">Vasa nivāse</hi>. Vasati, vasiyati, vacchati. Vatthu, vatthaṃ, parivāso, nivāso, āvāso, upavāso, uposatho, vippavāso, cirappavāsī, cirappavuttho, vasitvā, vattuṃ, vasituṃ iccādīni.</p>

<p rend="bodytext">Atra <hi rend="bold">upavāso</hi>ti annena vajjito vāso upavāso. <hi rend="bold">Uposatho</hi>ti upavasanti etthāti uposatho, upavasanti sīlena vā anasanena vā upetā hutvā vasantīti attho. Ayaṃ panettha atthuddhāro – ‘‘āyāmāvuso kappina uposathaṃ gamissāmā’’tiādīsu pātimokkhuddeso <pb ed="M" n="0.0185" /> uposatho. ‘‘Evaṃ aṭṭhaṅgasamannāgato kho visākhe uposatho upavuttho’’tiādīsu sīlaṃ. ‘‘Suddhassa ve sadā phaggu, suddhassuposatho sadā’’tiādīsu upavāso. ‘‘Uposatho nāma nāgarājā’’tiādīsu paññatti. ‘‘Na bhikkhave tadahuposathe sabhikkhukā āvāsā’’tiādīsu upavasitabbadivasoti.</p>

<p rend="bodytext"><hi rend="bold">Vasa kantiyaṃ</hi>. Vacchati. Jinavacchayo.</p>

<p rend="bodytext"><hi rend="bold">Sasa susane</hi>. Sasati. Saso.</p>

<p rend="bodytext"><hi rend="bold">Sasa pāṇane</hi>. Sasati. Satova assasati, satova passasati. Saso, sasanaṃ. Assāso passāso assasanto passasanto.</p>

<p rend="bodytext"><hi rend="bold">Asa bhuvi</hi>. Atthi. Asa.</p>

<p rend="bodytext">Ettha <hi rend="bold">atthī</hi>ti ākhyātapadaṃ. Na atthi khīrā brāhmaṇī. Atthitā, atthibhāvo, ‘‘yaṃ kiñci ratanaṃ atthī’’tiādīsu viya nipātapadaṃ. Tasmā <hi rend="bold">atthī</hi>ti padaṃ ākhyātanipātavasena duvidhanti veditabbaṃ. <hi rend="bold">Asa</hi>iti avibhattikaṃ nāmikapadaṃ. Ettha ca ‘‘asasmīti hotī’’ti pāḷi nidassanaṃ. Tattha <hi rend="bold">atthī</hi>ti asa, niccassetaṃ adhivacanaṃ. Iminā sassatadiṭṭhi vuttā.</p>

<p rend="bodytext">Tatrāyaṃ padamālā – ‘‘atthi, santi. Asi, attha. Asmi, asma, amhi, amha’’ iccetāni pasiddhāni. ‘‘Atthu, santu. Āhi, attha. Asmi, asma amhi, amha’’ iccetāni ca, ‘‘siyā, assa, siyuṃ, assu, siyaṃsu. Assa, assatha. Siyaṃ, assa, assāma’’ iccetāni ca pasiddhāni.</p>

<p rend="bodytext">Ettha pana ‘‘tesañca kho bhikkhave samaggānaṃ sammodamānānaṃ…pe… siyaṃsu dve bhikkhū abhidhamme nānāvādā’’ti pāḷi nidassanaṃ <pb ed="M" n="0.0186" />. Tattha <hi rend="bold">siyaṃsū</hi>ti bhaveyyuṃ. <hi rend="bold">Abhidhamme</hi>ti visiṭṭhe dhamme.</p>

<p rend="bodytext">Idāni <hi rend="bold">siyā</hi>saddassa atthuddhāro pabhedo ca vuccate. <hi rend="bold">Siyā</hi>ti ekaṃse ca vikappane ca ‘‘pathavīdhātu siyā ajjhattikā, siyā bāhirā’’ti ekaṃse. ‘‘Siyā aññatarassa bhikkhuno āpattivītikkamo’’ti vikappane.</p>

<p rend="bodytext"><hi rend="bold">Siyā</hi>ti ekamārakhyātapadaṃ, ekamabyayapadaṃ. Ākhyātatte ekavacanantaṃ, abyayatte yathāpāvacanaṃ. ‘‘Puttā matthi dhanā matthī’’ti ettha atthīti abyayapadamiva ekavacanantampi bahuvacanantampi bhavati. Tassākhyātatte payogoviditova. Abyayatte pana ‘‘sukhaṃ na sukhasahagataṃ, siyā pītisahagata’’nti ‘‘ime dhammā siyā parittārammaṇā’’ti ca ekavacanabahuvacanappayogā veditabbā. Ettha dhātuyā kiccaṃ natthi. Parokkhāyaṃ ‘‘itiha asa itiha asā’’ti dassanato <hi rend="bold">asa</hi> iti padaṃ gahetabbaṃ. Hiyyattanīrūpāni appasiddhāni. Ajjataniyā pana ‘‘āsi, āsiṃsu, āsuṃ. Āsi, āsittha. Āsiṃ, āsimhā’’ iccetāni pasiddhāni. Bhavissantiyā ‘‘bhavissati, bhavissanti’’ iccādīni. Kālātipattiyā ‘‘abhavissā, abhavissaṃsu’’ iccādīni bhavanti.</p>

<p rend="bodytext"><hi rend="bold">Sāsa anusiṭṭhiyaṃ</hi>. Sāsati, anusāsati. Kammantaṃ vo sāsati, sāsanaṃ, anusāsanaṃ, anusāsanī, anusiṭṭhi, satthā, satthaṃ, anusāsako, anusāsikā.</p>

<p rend="bodytext">Tatra <hi rend="bold">sāsana</hi>nti adhisīlādisikkhattayasaṅgahitasāsanaṃ, pariyattipaṭipattipaṭivedhasaṅkhātaṃ vā sāsanaṃ. Tañhi sāsati etena, ettha vāti ‘‘sāsana’’nti pavuccati. Apica <hi rend="bold">sāsana</hi>nti ‘‘rañño <pb ed="M" n="0.0187" /> sāsanaṃ pesetī’’tiādīsu viya pāpetabbavacanaṃ. Tathā sāsananti ovādo, yo ‘‘anusāsanī’’ti ca, ‘‘anusiṭṭhī’’ti ca vuccati. <hi rend="bold">Satthā</hi>ti tividhayānamukhena sadevakaṃ lokaṃ sāsatīti satthā, diṭṭhadhammikasamparāyikaparamatthehi yathārahaṃ satte anusāsatīti attho. <hi rend="bold">Sattha</hi>nti sadde ca atthe ca sāsati ācikkhati etenāti satthaṃ. Kiṃtaṃ? Byākaraṇaṃ.</p>

<p rend="bodytext"><hi rend="bold">Īsa issariye. Issariyaṃ</hi> issarabhāvo. Īsati. Vaṅgīso, janapadeso, manujeso.</p>

<p rend="bodytext">Tatra <hi rend="bold">vaṅgīso</hi>ti vācāya īso issaroti vaṅgīso. Ko so? Āyasmā vaṅgīso arahā. Āha ca sayameva –</p>

<p rend="gatha1">‘‘Vaṅge jātoti vaṅgīso, vacane issaroti ca;</p>

<p rend="gathalast">‘Vaṅgīso’ iti me nāmaṃ, abhavī lokasammata’’nti;</p>

<p rend="bodytext"><hi rend="bold">Āsa upavesane. Upavesanaṃ</hi> nisīdanaṃ ‘‘āsane upaviṭṭho saṅgho’’ti ettha viya. Āsati. Acchati. Āsīno. Āsanaṃ. Upāsati. Upāsako.</p>

<p rend="bodytext">Tattha <hi rend="bold">āsana</hi>nti āsati nisīdati etthāti āsanaṃ, yaṃ kiñci nisīdanayoggaṃ mañcapīṭhādi.</p>

<p rend="bodytext"><hi rend="bold">Kasī gatisosanesu. Ī</hi>kārantoyaṃ dhātu, tenito na niggahītāgamo. Kasati.</p>

<p rend="bodytext"><hi rend="bold">Nisī cumbane</hi>. Nisati.</p>

<p rend="bodytext"><hi rend="bold">Disī appītiyaṃ</hi>. Dhammaṃ dessati. Diso. Diṭṭho. Dessī. Desso. Dessiyo.</p>

<p rend="bodytext">Tatra <hi rend="bold">diso</hi>ti ca <hi rend="bold">diṭṭho</hi>ti ca paccāmittassādhivacanametaṃ. So hi pare dessati nappiyāyati, parehi vā dessiyati piyo <pb ed="M" n="0.0188" /> na kariyatīti ‘‘diso’’ti ca ‘‘diṭṭho’’ti ca vuccati. Atha vā <hi rend="bold">diso</hi>ti coro vāpaccāmitto vā. <hi rend="bold">Diṭṭho</hi>ti paccāmittoyeva. Atrime payogā –</p>

<p rend="gatha1">‘‘Diso disaṃ yaṃ taṃ kayirā, verī vā pana verinaṃ;</p>

<p rend="gathalast">Micchāpaṇihitaṃ cittaṃ, pāpiyo naṃ tato kare’’ti ca.</p>

<p rend="bodytext">‘‘Disā hi me dhammakathaṃ suṇantū’’ti ca, ‘‘disā hi me te manusse bhajantu ye dhammamevādapayanti santo’’ti ca,</p>

<p rend="gatha1">‘‘Yassete caturo dhammā, vānarinda yathā tava;</p>

<p rend="gathalast">Saccaṃ dhammo dhiti cāgo, diṭṭhaṃ so ativattatī’’ti ca.</p>

<p rend="bodytext"><hi rend="bold">Dessī</hi>ti dessanasīlo appiyāyanasīloti dessī. ‘‘Dhammakāmo bhavaṃ hoti, dhammadessī parābhavo’’ti idamettha payoganidassanaṃ. <hi rend="bold">Desso</hi>ti appiyo, tathā dessiyoti. Ettha ca –</p>

<p rend="gatha1">‘‘Na me dessā ubho puttā, maddīdevī na dessiyā;</p>

<p rend="gathalast">Sabbaññutaṃ piyaṃ mayhaṃ, tasmā piye adāsaha’’nti ca,</p>

<p rend="bodytext">‘‘Na me sā brāhmaṇī dessā, napi me balaṃ na vijjatī’’ti ca,</p>

<p rend="gatha1">‘‘Mātā pitā na me dessā, napi dessaṃ mahāyasaṃ;</p>

<p rend="gathalast">Sabbaññutaṃ piyaṃ mayhaṃ, tasmā vatamadhiṭṭhahi’’nti ca</p>

<p rend="unindented">Payogā. Sabbattha <hi rend="bold">me</hi>ti ca <hi rend="bold">mayha</hi>nti ca sāmivacanaṃ daṭṭhabbaṃ.</p>

<p rend="bodytext">Imāni pana paccāmittassa nāmāni –</p>

<p rend="gatha1">‘‘Paccamitto ripu diṭṭho, diso verī ca satva’ri;</p>

<p rend="gathalast">Amitto ca sapatto ca, evaṃ paṇṇattikārisū’’ti.</p>

<p rend="bodytext"><hi rend="bold">Esu gatiyaṃ</hi>. Esati.</p>

<p rend="bodytext"><hi rend="bold">Bhassa</hi><pb ed="M" n="0.0189" /><hi rend="bold">bhassanadittīsu. Bhassanaṃ</hi> vacanaṃ. <hi rend="bold">Ditti</hi> sobhā. Bhassati. Bhassaṃ, pabhassaraṃ.</p>

<p rend="bodytext"><hi rend="bold">Dhisa sadde</hi>. Dhisati.</p>

<p rend="bodytext"><hi rend="bold">Disa atisajjane</hi>. Disati, upadisati, sandisati, niddisati, paccādisati, paṭisandisati, uddisati. Deso, uddeso iccādīni.</p>

<p rend="bodytext"><hi rend="bold">Pisu avayave</hi>. Pisati.</p>

<p rend="bodytext"><hi rend="bold">Isi gatiyaṃ</hi>. Isati.</p>

<p rend="bodytext"><hi rend="bold">Phusa samphasse</hi>. Phusati. Phasso, phusanā, samphusanā, samphusitattaṃ. Evarūpo kāyasamphasso ahosi. Phoṭṭhabbaṃ, phusitaṃ. Devo ca ekamekaṃ phusāyati. Phuṭṭhuṃ, phusituṃ, phusitvā, phusitvāna, phusiya, phusiyāna. Phussa phussa byantiṃ karoti.</p>

<p rend="bodytext">Tatra <hi rend="bold">phasso</hi>ti ārammaṇaṃ phusanti etena, sayaṃ vā phusati, phusanamattameva vā etanti phasso, ārammaṇe phusanalakkhaṇo dhammo.</p>

<p rend="bodytext"><hi rend="bold">Rusa risa hiṃsāyaṃ</hi>. Rosati. Risati. Puriso.</p>

<p rend="bodytext">Ettha ca ‘‘puṃ vuccati nirayo, taṃ risatīti <hi rend="bold">puriso’’</hi>ti ācariyā vadanti.</p>

<p rend="bodytext"><hi rend="bold">Risa gatiyaṃ</hi>. Resati.</p>

<p rend="bodytext"><hi rend="bold">Visa pavesane</hi>. Visati, pavisati. Paveso, pavesanaṃ, nivesanaṃ, pavisaṃ. Ettha <hi rend="bold">nivesanaṃ</hi> vuccati gehaṃ.</p>

<p rend="bodytext"><hi rend="bold">Masa āmasane</hi>. Masati, āmasati, parāmasati. Parāmāso, parāmasanaṃ.</p>

<p rend="bodytext">Ettha <pb ed="M" n="0.0190" /><hi rend="bold">parāmāso</hi>ti parato āmasatīti parāmāso, aniccādidhamme niccādivasena gaṇhātīti attho. ‘‘Parāmāso micchādiṭṭhi kummaggo micchāpatho’’tiādīni bahūni vevacanapadāni abhidhammato gahetabbāni.</p>

<p rend="bodytext"><hi rend="bold">Isu icchāyaṃ</hi>. Icchati, sampaṭicchati. Sampaṭicchanaṃ, icchā, abhicchā, icchaṃ, icchamāno.</p>

<p rend="bodytext"><hi rend="bold">Vesu dāne</hi>. Vecchati, pavecchati, paveccheti. Pavecchaṃ, pavecchanto.</p>

<p rend="bodytext"><hi rend="bold">Nisa baddhāyaṃ. Baddhā</hi>ti vinibaddho, ahaṅkārassetaṃ adhivacanaṃ. Nisati.</p>

<p rend="bodytext"><hi rend="bold">Jusi pītisevanesu</hi>. Josati.</p>

<p rend="bodytext"><hi rend="bold">Isa pariyesane</hi>. Esati. Isi, iṭṭhaṃ, aniṭṭhaṃ, esaṃ, esamāno.</p>

<p rend="bodytext"><hi rend="bold">Saṃkase acchane. Acchanaṃ</hi> nisīdanaṃ. Saṅkasāyati.</p>

<p rend="centre"><hi rend="bold">Sa</hi>kārantadhāturūpāni.</p>

<p rend="subhead">Hakārantadhātu</p>

<p rend="bodytext"><hi rend="bold">Hā cāge</hi>. Jahati, vijahati. Vijahanaṃ, jahituṃ, jahātave, jahitvā, jahāya.</p>

<p rend="bodytext"><hi rend="bold">Mhī īsaṃhasane</hi>. Mhayate, umhayate vimhayate.</p>

<p rend="bodytext">Tattha <hi rend="bold">mhayate</hi>ti sitaṃ karoti. <hi rend="bold">Umhayate</hi>ti pahaṭṭhākāraṃ dasseti. <hi rend="bold">Vimhayate</hi>ti vimhayanaṃ karoti. Tatrāyaṃ pāḷi ‘‘na naṃ umhayate disvā. Pekkhitena mhitena ca. Mhitapubbaṃva <pb ed="M" n="0.0151" /> bhāsati. Yadā umhayamānā maṃ, rājaputtī udikkhati. Umhāpeyya pabhāvatī. Pamhāpeyya pabhāvatī’’ti.</p>

<p rend="bodytext">Tattha <hi rend="bold">umhayamānā</hi>ti pahaṭṭhākāraṃ dassetvā hasamānā. <hi rend="bold">Umhāpeyyā</hi>ti sitavasena pahaṃseyya. <hi rend="bold">Pamhāpeyyā</hi>ti mahāhasitavasena parihāseyya.</p>

<p rend="bodytext"><hi rend="bold">Hu dāne</hi>. Havati. Huti.</p>

<p rend="bodytext"><hi rend="bold">Hu pasajjakaraṇe. Pasajjakaraṇaṃ</hi> pakārena sajjanakriyā. Havati. Huto, hutavā, hutāvī, āhuti.</p>

<p rend="bodytext"><hi rend="bold">Hū sattāyaṃ</hi>. Hoti, honti. Hosi, hotha. Homi, homa. Pahoti, pahonti. Pahūtaṃ, pahūtā, kuto pahūtā kalahā vivādā. Honto, hontā, hontaṃ, pahonto. Pacchāsamaṇena hotabbaṃ. Hotuṃ hotuye, pahotuṃ, hutvāna. Vattamānāvibhattirūpādīni. Ettha pasiddharūpāneva gahitāni.</p>

<p rend="bodytext">Hotu, hontu. Hosi, hotha. Homi, homa. Pañcamīvibhattirūpāni. Etthāpi pasiddharūpāneva gahitāni.</p>

<p rend="bodytext">Huveyya, huveyyuṃ. Huveyyāsi, huveyyātha. Huveyyāmi, huveyyāma. Huvetha, huveraṃ. Huvetho, huveyyāvho. Huveyyaṃ, huveyyāmhe. Sattamiyā rūpāni. Ettha pana ‘‘upako ājīvako ‘huveyya pāvuso’ti vatvā sīsaṃ okampetvā ummaggaṃ gahetvā pakkamī’’ti <hi rend="bold">pāḷiyaṃ huveyyā</hi>ti padassa dassanato nayavasena ‘huveyya, huveyyu’’ntiādīni vuttāni. <hi rend="bold">Hupeyyā</hi>tipi pāṭho dissati, yathā paccapekkhaṇā. Tabbasena ‘‘hupeyya, hupeyyuṃ <pb ed="M" n="0.0152" />. Hupeyyāsī’’tiādinā <hi rend="bold">va</hi>kārassa <hi rend="bold">pa</hi>kārādesabhūtāni rūpānipi gahetabbāni.</p>

<p rend="bodytext">Aparo nayo – heyya, heyyuṃ. Heyyāsi, heyyātha. Heyyāmi, heyyāma. Hetha, heraṃ. Hetho, heyyāvho. Heyyaṃ, heyyāmhe. Imāni aṭṭhakathānayena gahitarūpāni. Ettha pana ‘‘na ca uppādo hoti. Sace heyya, uppādassāpi uppādo pāpuṇeyyā’’ti idampi nidassanaṃ daṭṭhabbaṃ.</p>

<p rend="bodytext">Huva, huvu. Huve, huvittha. Huvaṃ, huvimha. Huvittha, hotha iccapi saññogatakāralopena ahosīti attho. Tathāhi ‘‘kasirā jīvikā hothā’’ti padassatthaṃ vaṇṇentehi ‘‘dukkhā no jīvikā ahosī’’ti attho vutto. huvire. Huvittho, huvivdo. Huviṃ, huvimhe. Parokkhāya rūpāni.</p>

<p rend="bodytext">Ahuvā, ahuvū. Ahuvo, ahuvattha. Ahuvaṃ, ahuvamha. Ahuvattha, ahuvatthuṃ. Ahuvase, ahuvavhaṃ. Ahuviṃ, ahuvamhase. Hiyyattanīrūpāni.</p>

<p rend="bodytext">Ettha <hi rend="bold">ahuvamhase</hi>ti mayaṃ bhavamhaseti attho. ‘‘Akaramhasa te kiccaṃ, yaṃ balaṃ ahuvamhase’’ti <hi rend="bold">pāḷiyaṃ</hi> pana ‘‘ahuva amhase’’ iti vā padacchedo kātabbo ‘‘ahu amhase’’ti vā. Pacchimanaye <hi rend="bold">va</hi>kārāgamo ‘‘ahuvā’’ti ca ‘‘ahū’’ti ca dvinnampi ahosīti attho. <hi rend="bold">Amha</hi>nti amhākaṃ. <hi rend="bold">Se</hi>ti nipātamattaṃ. Idaṃ vuttaṃ hoti – amhākaṃ yaṃ balaṃ ahosi, mayaṃ tena balena tava kiccaṃ akaramhāti.</p>

<p rend="bodytext">Ahosi, ahuṃ, ahesuṃ. Ahuvo, ahuvittha. Ahositthaiccapi. Ahosiṃ, ahuvāsiṃ iccapi, ahosimhā, ahumhā <pb ed="M" n="0.0153" />. Ahuvā, ahuvu, ahuvase, ahuvivhaṃ. Ahuvaṃ, ahuṃ iccapi. Ahuvimhe. Ajjataniyā rūpāni.</p>

<p rend="bodytext">Ettha ‘‘ahaṃ kevaṭṭagāmasmiṃ, ahuṃ kevaṭṭadārako’’ti dassanato ‘‘ahu’’nti vuttaṃ, ahosinti attho. ‘‘Ahaṃ bhadante ahuvāsiṃ pubbe sumedhanāmassa jinassa sāvako’’ti dassanato ‘‘ahuvāsi’’nti iccevattho. Tathā hi <hi rend="bold">anekavaṇṇavimānavatthuaṭṭhakathāyaṃ</hi> imissā pāḷiyā atthaṃ vaṇṇentehi <hi rend="bold">ahuvāsi</hi>nti ahosinti attho pakāsito.</p>

<p rend="bodytext">‘‘Hessati, hehissati, hehiti, hohitī’’ti imāni cattāri bhavissantiyā mātikāpadāni veditabbāni.</p>

<p rend="bodytext">Idāni tāni vibhajissāmi – hessāti, hessanti. Hessasi, hessatha. Hessāmi, hessāma. Hessate, hessante. Hessase, hessavhe. Hessaṃ, hessāmhe. Imāni ‘‘anāgatamhi addhāne, hessāma sammukhā ima’’nti dassanato vuttāni.</p>

<p rend="bodytext">Hehissati, hehissanti. Hehissasi. Sesaṃ vitthāretabbaṃ.</p>

<p rend="bodytext">Hohissati, hohissanti. Hohissasi. Sesaṃ vitthāretabbaṃ.</p>

<p rend="bodytext">Hehiti, hehinti. Hehisi. Sesaṃ vitthāretabbaṃ.</p>

<p rend="bodytext">Hohiti, hohinti. Hohisi. Sesaṃ vitthāretabbaṃ. Bhavissantiyā rūpāni.</p>

<p rend="bodytext">Ahuvissā, ahuvissaṃsu. Ahuvissase, ahuvissatha. Ahuvissaṃ, ahuvissamhā. Ahuvissatha, ahuvissisu. Ahuvissase <pb ed="M" n="0.0164" />, ahuvissavhe. Ahuvissiṃ, ahuvissāmhase. Kālātipattirūpāni.</p>

<p rend="bodytext"><hi rend="bold">Vhe avhāyane baddhāyaṃ sadde ca. Avhāyanaṃ</hi> pakkosanaṃ. <hi rend="bold">Baddhā</hi>ti ahaṅkāro, ghaṭṭanaṃ vā sārambhakaraṇaṃ vā. <hi rend="bold">Saddo</hi> ravo. Vheti, vhāyati, avheti, avhāyati, avhāsi iccapi. Kaccāyano māṇavakosmi rāja, anūnanāmo iti mavhayanti. <hi rend="bold">Ā</hi>saddo upasaggova, so saññogaparattā rasso jāto. Avhito. Anavhito tato āgā. Avhā, avhāyanā. Vāraṇavhayanā rukkhā. Kāmavhe visaye. Kumāro candasavhayo.</p>

<p rend="gatha1">‘‘Sattatantiṃ sumadhuraṃ,</p>

<p rend="gatha2">Rāmaṇeyyaṃ avācayiṃ;</p>

<p rend="gatha3">So maṃ raṅgamhi avheti,</p>

<p rend="gathalast">Saraṇaṃ me hohi kosiyā’’ti.</p>

<p rend="bodytext">Ettha <hi rend="bold">avhetī</hi>ti sārambhavasena attano visayaṃ dassetuṃ saṅghaṭṭatīti attho. ‘‘Samāgate ekasataṃ samagge, avhettha yakkho avikampamāno’’ti etthāpi sārambhavasena ghaṭṭanaṃ avhāyanaṃ nāma.</p>

<p rend="gatha1">‘‘Tattha naccanti gāyanti, avhāyanti varāvaraṃ;</p>

<p rend="gathalast">Accharā viya devesu, nāriyo samalaṅkatā’’ti</p>

<p rend="bodytext">Ettha pana <hi rend="bold">avhāyanti varāvara</hi>nti varato varaṃ naccañca gītañca karontiyo sārambhaṃ karontīti attho daṭṭhabbo.</p>

<p rend="bodytext"><hi rend="bold">Pañha pucchāyaṃ</hi>. Bhikkhu garuṃ pañhaṃ pañhati. Pañho. Ayaṃ pana pāḷi ‘‘paripucchati paripañhati idaṃ bhante kathaṃ imassa ko attho’’ti. <hi rend="bold">Pañha</hi>saddo pulliṅgavasena gahetabbo. ‘‘Pañho maṃ <pb ed="M" n="0.0165" /> paṭibhāti, taṃ suṇā’’ti yebhuyyena pulliṅgappayogadassanato. Katthaci pana itthiliṅgopi bhavati napuṃsakaliṅgopi. Tathā hi ‘‘pañhā mesā kusalehi cintitā. Koṇḍañña pañhāni viyākarohī’’ti taddīpikā pāḷiyo dissanti, liṅgavipallāso vā tattha daṭṭhabbo.</p>

<p rend="bodytext"><hi rend="bold">Pañha icchāyaṃ</hi>. Pañhati. Pañho. Ettha ca <hi rend="bold">pañho</hi>ti ñātuṃ icchito attho. Idaṃ panettha nibbacanaṃ pañhiyati ñātuṃ icchiyati soti <hi rend="bold">pañho</hi>ti. Tathā hi vuttaṃ ‘‘vissajjitamhi pañhe’’ti imissā <hi rend="bold">nettipāḷiyā</hi> atthaṃ saṃvaṇṇentena <hi rend="bold">‘‘pañhe</hi>ti ñātuṃ icchite atthe’’ti.</p>

<p rend="bodytext"><hi rend="bold">Miha secane</hi>. Mihati, ummihati. Megho, mehanaṃ.</p>

<p rend="bodytext">Tattha <hi rend="bold">ummihatī</hi>ti passāvaṃ karoti. <hi rend="bold">Megho</hi>ti mihati siñcati lokaṃ vassadhārāhīti megho, pajjunno. <hi rend="bold">Mehana</hi>nti itthīnaṃ guyhaṭṭhānaṃ.</p>

<p rend="bodytext"><hi rend="bold">Daha bhasmīkaraṇe dhāraṇe ca</hi>. Āgārāni aggi dahati. Ayaṃ puriso imaṃ itthiṃ ayyikaṃ dahati, mama ayyikāti dhāretīti attho. Imassa purisassa ayaṃ itthī ayyikā hotīti adhippāyo. Atra panāyaṃ pāḷi ‘‘sakyā kho ambaṭṭha rājānaṃ ukkākaṃ pitāmahaṃ dahantī’’ti. Agginā daḍḍhaṃ gehaṃ, dayhati, dayhamānaṃ. <hi rend="bold">Da</hi>ssa <hi rend="bold">ḍā</hi>dese ‘‘ḍahatī’’ti rūpaṃ. ‘‘Ḍahantaṃ bālamanveti, bhasmāchannova pāvako’’tiādayo payogā ettha nidassanāni bhavanti.</p>

<p rend="bodytext"><hi rend="bold">Caha parisakkane</hi>. Cahati.</p>

<p rend="bodytext"><hi rend="bold">Raha cāge</hi>. Rahati. Raho, rahito.</p>

<p rend="bodytext"><hi rend="bold">Rahi gatiyaṃ</hi>. Rahati. Raho, rahaṃ.</p>

<p rend="bodytext"><hi rend="bold">Dahi</hi><pb ed="M" n="0.0196" /><hi rend="bold">bahi vuddhiyaṃ</hi>. Dahati. Bahati.</p>

<p rend="bodytext"><hi rend="bold">Bahi saddhe ca. Ca</hi>kāro vuddhāpekkho. Bahati.</p>

<p rend="bodytext"><hi rend="bold">Tuhi duhi addane</hi>. Tuhati. Duhati.</p>

<p rend="bodytext"><hi rend="bold">Araha maha pūjāyaṃ</hi>. Arahati. Arahaṃ, arahā. Mahati.</p>

<p rend="bodytext">Mahanaṃ, maho. Vihāramaho. Cetiyamaho.</p>

<p rend="bodytext">Tatra nikkilesattā ekantadakkhiṇeyyabhāvena attano katapūjāsakkārādīnaṃ mahapphalabhāvakaraṇena arahaṇīyo pūjanīyoti <hi rend="bold">arahā,</hi> khīṇāsavo.</p>

<p rend="bodytext"><hi rend="bold">Īha cetāyaṃ</hi>. Īhati. Īhā. <hi rend="bold">Īhā</hi> vuccati vīriyaṃ.</p>

<p rend="bodytext"><hi rend="bold">Vaha maha buddhiyaṃ</hi>. Vahati, mahati.</p>

<p rend="bodytext"><hi rend="bold">Ahi pilahi gatiyaṃ</hi>. Ahati. Pilahati, ahi.</p>

<p rend="bodytext">Ettha ca <hi rend="bold">ahī</hi>ti nippādopi samāno ahati gacchati gantuṃ sakkotīti ahi.</p>

<p rend="bodytext"><hi rend="bold">Garaha kalaha kucchane</hi>. Garahati. Garahā, kalahati, kalaho.</p>

<p rend="bodytext"><hi rend="bold">Varaha valaha padhāniye paribhāsanahiṃsādānesu ca</hi>. Varahati. Valahati. Varāho.</p>

<p rend="bodytext">Ettha ca <hi rend="bold">varāho</hi>ti sūkaropi hatthīpi vuccati. Tathā hi ‘‘eneyyā ca varāhā ca. Mahāvarāhova nivāpapuṭṭho’’tiādīsu sūkaro ‘‘varāho’’ti nāmena vuccati. ‘‘Mahāvarāhassa nadīsu jaggato, bhisaṃ ghasamānassā’’tiādīsu pana hatthī ‘‘varāho’’ti nāmena vuccati. <hi rend="bold">Mahāvarāhassā</hi>ti hi mahāhatthinoti attho.</p>

<p rend="bodytext"><hi rend="bold">Vehu jehu vāhu payatane</hi>. Vehati, jehati. Vāhati. Vāhano.</p>

<p rend="bodytext"><hi rend="bold">Vāhano</hi><pb ed="M" n="0.0197" /> vuccati asso. So hi vāhanti saṅgāmādīsu kicce uppanne payatanti vīriyaṃ karonti, etenāti <hi rend="bold">vāhano</hi>ti vuccati.</p>

<p rend="bodytext"><hi rend="bold">Dāhu niddakkhaye</hi>. Dāhati.</p>

<p rend="bodytext"><hi rend="bold">Ūha vitakke</hi>. Ūhati, āyūhati, viyūhati, byūhati apohati. Ūhanaṃ, āyūhanaṃ, byūho, apoho.</p>

<p rend="bodytext">Tattha <hi rend="bold">ūhatī</hi>ti vitakketi, <hi rend="bold">āyūhatī</hi>ti vāyamati, <hi rend="bold">viyūhatī</hi>ti paṃsuṃ uddharati. Evaṃ <hi rend="bold">byūhatī</hi>ti etthāpi. <hi rend="bold">Apohatī</hi>ti chaḍḍeti, atha vā viveceti.</p>

<p rend="bodytext"><hi rend="bold">Gāhu viloḷane</hi>. Gāhati. Gāho, candaggāho, sūriyaggāho, nakkhattaggāho.</p>

<p rend="bodytext"><hi rend="bold">Gaha gahaṇe</hi>. Gahati, paggahati. Āhutiṃpaggahissāmi. Paggaho, paggāho.</p>

<p rend="bodytext"><hi rend="bold">Paggaho</hi>ti patto. <hi rend="bold">Paggāho</hi>ti vīriyaṃ.</p>

<p rend="bodytext"><hi rend="bold">Saha parisahane. Parisahanaṃ</hi> khanti. Sahati. Saho, asaho, asayho.</p>

<p rend="bodytext"><hi rend="bold">Ruha cammani pātubhāve</hi>. Ruhati. Rukkho.</p>

<p rend="bodytext"><hi rend="bold">Mātu māne</hi>. Māhati.</p>

<p rend="bodytext"><hi rend="bold">Guhū saṃvaraṇe</hi>. Guhati nigguhati. Guho, guyhako.</p>

<p rend="bodytext"><hi rend="bold">Vaha pāpuṇe</hi>. Vahati. Vārivaho.</p>

<p rend="bodytext"><hi rend="bold">Duha papūraṇe</hi>. Duhati, dohati. Duyhamānā gāvī.</p>

<p rend="bodytext"><hi rend="bold">Diha upacaye</hi>. Dehati. Deho. <hi rend="bold">Deho</hi>ti sarīraṃ.</p>

<p rend="bodytext"><hi rend="bold">Liha</hi><pb ed="M" n="0.0198" /><hi rend="bold">assādane</hi>. Lehati, palehati. Lehanīyaṃ. Atrāyaṃ pāḷi ‘‘sunakhā himassa palihiṃsu pāde’’ti. Ayaṃ panattho – sunakhā imassa kumārassa pādatale attano jivhāya palihiṃsūti.</p>

<p rend="bodytext"><hi rend="bold">Oha cāge</hi>. Ohati. Sabbamanatthaṃ apohati. Apoho.</p>

<p rend="bodytext"><hi rend="bold">Brahma uggame</hi>. Brahati. Brahā.</p>

<p rend="bodytext"><hi rend="bold">Daha thaha hiṃsatthā</hi>. Dahati. Thahati.</p>

<p rend="bodytext"><hi rend="bold">Brūha vaḍḍhane</hi>. Uparūpari brūhatīti <hi rend="bold">brahmā</hi>. Kārite ‘‘vivekamanubrūhetuṃ vaṭṭatī’’ti payogo.</p>

<p rend="bodytext"><hi rend="bold">Brahmā</hi>ti tehi tehi guṇavisesehi brūhitoti brahmā. <hi rend="bold">Brahmā</hi>ti mahābrahmāpi vuccati tathāgatopi brāhmaṇopi mātāpitaropi seṭṭhampi. ‘‘Sahasso brahmā dvisahasso brahmā’’tiādīsu hi mahābrahmā ‘‘brahmā’’ti vuccati. ‘‘Brahmāti kho bhikkhave tathāgatassetaṃ adhivacana’’nti ettha tathāgato.</p>

<p rend="gatha1">‘‘Tamonudo buddho samantacakkhu,</p>

<p rend="gatha2">Lokantagū sabbabhavātivatto;</p>

<p rend="gatha3">Anāsavo sabbadukkhappahīno,</p>

<p rend="gathalast">Saccavhayo brahme upāsito me’’ti</p>

<p rend="bodytext">Ettha brāhmaṇo. ‘‘Brahmāti mātāpitaro, pubbācariyāti vuccare’’ti ettha mātāpitaro. ‘‘Brahmacakkaṃ pavattetī’’ti ettha seṭṭhaṃ. Etthetaṃ vuccati –</p>

<p rend="gatha1">‘‘Mahābrahmani <pb ed="M" n="0.0199" /> vippe ca, atho mātāpitūsu ca;</p>

<p rend="gathalast">Tathāgate ca seṭṭhe ca, <hi rend="bold">brahma</hi>saddo pavattatī’’ti.</p>

<p rend="bodytext">Aparo nayo – <hi rend="bold">brahmā</hi>ti tividhā brahmāno sammutibrahmāno upapattibrahmāno visuddhibrahmānoti.</p>

<p rend="gatha1">‘‘Sampannaṃ sālikedāraṃ, suvā bhuñjanti kosiya;</p>

<p rend="gatha2">Paṭivedemi te brahme, na ne vāretumussahe,</p>

<p rend="gathalast">Paribbaja mahābrahme, pacantaññepi pāṇino’’ti ca</p>

<p rend="unindented">Evamādīsu hi <hi rend="bold">brahma</hi>saddena sammutibrahmāno vuttā.</p>

<p rend="gatha1">‘‘Apārutā tesaṃ amatassa dvārā,</p>

<p rend="gatha2">Ye sotavanto pamuñcantu saddhaṃ;</p>

<p rend="gatha3">Vihiṃsasaññī paguṇaṃ na bhāsiṃ,</p>

<p rend="gathalast">Dhammaṃ paṇītaṃ manujesu brahme,</p>

<p rend="bodytext">Atha kho brahmā sahampatī’’ti ca evamādīsu <hi rend="bold">brahma</hi>saddena upapattibrahmā. ‘‘Brahmacakkaṃ pavattetī’’tiādivacanato <hi rend="bold">brahma</hi>nti ariyadhammo vuccati. Tato nibbattā avisesena sabbepi ariyā visuddhibrahmāno nāma paramatthabrahmatāya. Visesato pana ‘‘brahmāti kho bhikkhave tathāgatassetaṃ adhivacana’’nti vacanato sammāsambuddho uttamabrahmā nāma sadevake loke brahmabhūtehi guṇehi ukkaṃsapāramippattito. Etthetaṃ vuccati –</p>

<p rend="gatha1">‘‘Sammutiyupapattīnaṃ, visuddhīnaṃ vasena ca;</p>

<p rend="gathalast">Brahmāno tividhā honti, uttamena catubbidhā’’ti.</p>

<p rend="bodytext"><hi rend="bold">Dhimha</hi><pb ed="M" n="0.0200" /><hi rend="bold">niṭṭhubhane</hi>. Dhimheti. ‘‘Paṭivāmagataṃ sallaṃ, passa dhimhāmi lohita’’nti pāḷi nidassanaṃ.</p>

<p rend="bodytext">Tattha <hi rend="bold">dhimhāmī</hi>ti niṭṭhubhāmīti attho.</p>

<p rend="centre"><hi rend="bold">Ha</hi>kārantadhāturūpāni.</p>

<p rend="subhead">Ḷakārantadhātu</p>

<p rend="bodytext"><hi rend="bold">Biḷa akkose</hi>. Beḷati. Biḷāro.</p>

<p rend="bodytext"><hi rend="bold">Kīḷa vihāre</hi>. Kīḷati. Kīḷā.</p>

<p rend="bodytext"><hi rend="bold">Aḷa uggame</hi>. Aḷati. Vāḷo.</p>

<p rend="bodytext"><hi rend="bold">Laḷa vilāse</hi>. Laḷati. Laḷito asso.</p>

<p rend="bodytext"><hi rend="bold">Kaḷa made kakkasse ca. Kakkassaṃ</hi> kassasiyaṃ pharusabhāvo. Kaḷati.</p>

<p rend="bodytext"><hi rend="bold">Tuḷa toḷane</hi>. Toḷati.</p>

<p rend="bodytext"><hi rend="bold">Huḷa hoḷa gatiyaṃ</hi>. Huḷati. Hoḷati.</p>

<p rend="bodytext"><hi rend="bold">Roḷa anādare</hi>. Roḷati.</p>

<p rend="bodytext"><hi rend="bold">Loḷa ummāde</hi>. Loyati.</p>

<p rend="bodytext"><hi rend="bold">Heḷa hoḷa anādare</hi>. Heḷati. Hoḷati.</p>

<p rend="bodytext"><hi rend="bold">Vāḷa ālape</hi>. Vāḷati.</p>

<p rend="bodytext"><hi rend="bold">Dāḷa dhāḷa visaraṇe</hi>. Dāḷati. Dhāḷati.</p>

<p rend="bodytext"><hi rend="bold">Haḷa silāghāyaṃ</hi>. Haḷati.</p>

<p rend="bodytext"><hi rend="bold">Hīḷa anādare</hi>. Hīḷati. Hīḷā, hīḷiko, hīḷito.</p>

<p rend="bodytext"><hi rend="bold">Kaḷa</hi><pb ed="M" n="0.0202" /><hi rend="bold">secane</hi>. Kaḷati. Kaḷanaṃ.</p>

<p rend="bodytext"><hi rend="bold">Heḷa veṭhane</hi>. Heḷati.</p>

<p rend="bodytext">Īḷa <hi rend="bold">thutiyaṃ</hi>. Īḷati.</p>

<p rend="bodytext"><hi rend="bold">Juḷa gatiyaṃ</hi>. Juḷati, joḷati.</p>

<p rend="bodytext"><hi rend="bold">Puḷa muḷa sukhane</hi>. Puḷati. Muḷati.</p>

<p rend="bodytext"><hi rend="bold">Guḷa rakkhāyaṃ</hi>. Guḷati. Guḷo.</p>

<p rend="bodytext"><hi rend="bold">Juḷa bandhane</hi>. Juḷati.</p>

<p rend="bodytext"><hi rend="bold">Kuḷa ghasane</hi>. Kuḷati.</p>

<p rend="bodytext"><hi rend="bold">Khuḷa bālye ca. Ca</hi>kāro ghasanāpekkhako. Khuḷati.</p>

<p rend="bodytext"><hi rend="bold">Suḷa buḷa saṃvaraṇe</hi>. Suḷati. Buḷati.</p>

<p rend="bodytext"><hi rend="bold">Puḷa saṅghāte</hi>. Puḷati. Puḷinaṃ.</p>

<p rend="bodytext"><hi rend="bold">Saḷa abyattasadde</hi>. Saḷati. Sāḷiko, sāḷikā.</p>

<p rend="gatha1">‘‘Usabhova mahī nadati,</p>

<p rend="gatha2">Migarājāva kūjati;</p>

<p rend="gatha3">Susumārova saḷati,</p>

<p rend="gathalast">Kiṃ vipāko bhavissatī’’ti nidassanaṃ;</p>

<p rend="centre">Imāni <hi rend="bold">ḷa</hi>kārantadhāturūpāni.</p>

<p rend="bodytext">Iti <hi rend="bold">bhūvādi</hi>gaṇe <hi rend="bold">a</hi>vaggantadhāturūpāni samattāni. Ettāvatā sabbāpi <hi rend="bold">bhūvādi</hi>gaṇe dhātuyo pakāsitā.</p>

<p rend="bodytext">Idāni <hi rend="bold">bhūvādi</hi>gaṇikadhātūnaṃyeva kāci asamānasutikā, kāci asamānantikā. Tāsu kāci samānatthavasena samodhānetvā pubbācariyehi vuttā, tāyeva dhātuyo ekadesena rūpavibhāvanādīhi saddhiṃ pakāsayissāma. Taṃ yathā?</p>

<p rend="bodytext"><hi rend="bold">Hū</hi><pb ed="M" n="0.0202" /><hi rend="bold">bhū sattāyaṃ</hi> hoti, bhavati. Pahoti, pabhavati. Huveyya pāvuso. Sace uppādo heyya. Ajesi yakkho naravīraseṭṭhaṃ, tatthappanādo tumulo bahūva. Ambā’yaṃ ahuvā pure. Ahu rājā videhānaṃ. Pahūtaṃ me dhanaṃ sakka. Pahūtamariyo pakaroti puññaṃ. Pahūtavitto puriso. Pahūtajivho bhagavā. Piyappabhūtā kalahā vivādā. Pacchāsamaṇena hotabbaṃ. Bhavitabbaṃ. Hotuṃ, hetuye, bhavituṃ. Hutvā, hutvāna. Bhavitvā, bhavitvāna.</p>

<p rend="bodytext">Ettha pana ‘‘atthi hehiti so maggo, na so sakkā na hetuye’’ti pāḷi nidassanaṃ. Tattha <hi rend="bold">nahetuye</hi>ti abhavituṃ. <hi rend="bold">Hū</hi>dhātuto <hi rend="bold">tuṃ</hi>paccayassa <hi rend="bold">tave</hi>paccayassa vā <hi rend="bold">tuye</hi> ādeso, <hi rend="bold">ū</hi>kārassa ca <hi rend="bold">e</hi>kārādeso katoti daṭṭhabbaṃ. Atha vā hetubhāvāya <hi rend="bold">na</hi> na sakkātipi attho. Ayaṃ panattho idha nādhippeto, purimoyevattho adhippeto <hi rend="bold">hoti</hi>ssa dhātuno payogabhāvāya udāharitapadassatthabhāvato. Tattha <hi rend="bold">pahotī</hi>ti idaṃ vatthaṃ vipulabhāvena cīvaraṃ kātuṃ pahoti, no nappahoti. <hi rend="bold">Pahotī</hi>ti vā puriso arayo jetuṃ sakkoti. Atha vā <hi rend="bold">pahotī</hi>ti hoti. <hi rend="bold">Pabhavatī</hi>ti sandati. <hi rend="bold">Pahūta</hi>nti vipulaṃ, mahantanti attho. <hi rend="bold">Pahūtavitto</hi>ti vipulavitto mahaddhano. <hi rend="bold">Pahūtajivho</hi>ti suputhulasudīghasumudukajivho, <hi rend="bold">piyappabhūtā</hi>ti piyato nibbattā.</p>

<p rend="bodytext"><hi rend="bold">Gamu sappa gatiyaṃ</hi>. Gacchati, gamati, ghammati, āgacchati, uggacchati, atigacchati, paṭigacchati, avagacchati, adhigacchati, anugacchati, upagacchati, apagacchati, vigacchati, nigacchati, niggacchati. Aññānipi yojetabbāni. ‘‘Samuggacchatī’’tiādinā upasaggadvayavasenapi <pb ed="M" n="0.0203" /> yathāsambhavaṃ yojetabbāni. Sappati, saṃsappati, parisappati. Aññānipi yojetabbāni.</p>

<p rend="bodytext">Tattha <hi rend="bold">gamatī</hi>ti gacchati. Kārite ‘‘devadattaṃ gameti gamayatī’’ti rūpāni bhavanti. ‘‘Apāyaṃ gametīti apāyagamanīya’’nti idamettha nidassanaṃ. <hi rend="bold">Curādi</hi>gaṇaṃ pattassa <hi rend="bold">ā</hi>pubbassa imassa ‘‘āgameti, āgamayati, āgamento, āgamayamāno’’ti suddhakatturūpāni bhavanti.</p>

<p rend="bodytext">Tattha <hi rend="bold">āgametī</hi>ti muhuttaṃ adhivāsetīti attho. <hi rend="bold">Ghammatī</hi>ti gacchati. <hi rend="bold">Āgacchatī</hi>ti āyāti. <hi rend="bold">Uggacchatī</hi>ti uyyāti uddhaṃ gacchati. <hi rend="bold">Atigacchatī</hi>ti atikkamitvā gacchati. <hi rend="bold">Paṭigacchatī</hi>ti puna gacchati. <hi rend="bold">Avagacchatī</hi>ti jānāti. <hi rend="bold">Adhigacchatī</hi>ti labhati jānāti vā. <hi rend="bold">Anugacchatī</hi>ti pacchato gacchati. <hi rend="bold">Upagacchatī</hi>ti samīpaṃ gacchati. <hi rend="bold">Apagacchatī</hi>ti apeti. <hi rend="bold">Vigacchatī</hi>ti vigamati. <hi rend="bold">Nigacchatī</hi>ti labhati. ‘‘Yasaṃ poso nigacchatī’’ti idaṃ nidassanaṃ. <hi rend="bold">Niggacchatī</hi>ti nikkhamati. <hi rend="bold">Sappatī</hi>ti gacchati. <hi rend="bold">Saṃsappatī</hi>ti saṃsaranto gacchati. <hi rend="bold">Parisappatī</hi>ti samantato gacchati.</p>

<p rend="bodytext">Idāni pana viññūnaṃ sāṭṭhakathe tepiṭake buddhavacane paramakosallajananatthaṃ sappayogaṃ padamālaṃ kathayāma. Seyyathidaṃ? So gacchati, te gacchanti, gacchare. Tvaṃ gacchasi, tumhe gacchatha. Ahaṃ gacchāmi, mayaṃ gacchāma. So gacchate, te gacchante. Tvaṃ gacchase, tumhe gacchavhe. Ahaṃ gacche, mayaṃ gacchāmhe. Vattamānāya rūpāni.</p>

<p rend="bodytext">So gacchatu, te gacchantu. Tvaṃ gacchāhi, gaccha, gacchassu, tumhe gacchatha. Ahaṃ gacchāmi, mayaṃ gacchāma. So gacchataṃ, te gacchantaṃ. Tvaṃ gacchassu, tumhe gacchavho. Ahaṃ gacche, mayaṃ gacchāmase. Pañcamiyā rūpāni.</p>

<p rend="bodytext">So <pb ed="M" n="0.0204" /> gaccheyya, gacche, te gaccheyyuṃ. Tvaṃ gaccheyyāsi, tumhe gaccheyyātha. Ahaṃ gaccheyyāmi, mayaṃ gaccheyyāma, gacchemu. So gacchetha, te gaccheraṃ. Tvaṃ gacchetho, tumhe gaccheyyāvho. Ahaṃ gaccheyyaṃ, mayaṃ gaccheyyāmhe. Sattamiyā rūpāni.</p>

<p rend="bodytext">So gaccha, te gacchu. Tvaṃ gacche, tumhe gacchittha, gañchittha. Ahaṃ gacchaṃ, mayaṃ gacchimha, gañchimha. So gacchittha, gañchittha, te gacchire. Tvaṃ gacchittho, tumhe gacchivho. Ahaṃ gacchiṃ, gañchiṃ, mayaṃ gacchimhe. Parokkhāya rūpāni.</p>

<p rend="bodytext">So agacchā, te agacchū. Tvaṃ agacche, tumhe agacchatha. Ahaṃ agacchaṃ, mayaṃ agacchamhā. So agacchatha, te agacchatthuṃ. Tvaṃ agacchase, tumhe agacchivhaṃ. Ahaṃ agacchaṃ, mayaṃ agacchimhe. Ajjataniyā rūpāni.</p>

<p rend="bodytext">So gacchissati, te gacchissanti. Tvaṃ gacchissasi, tumhe gacchissatha. Ahaṃ gacchissāmi, mayaṃ gacchissāma. So gacchissate, te gacchissante. Tvaṃ gacchissase, tumhe gacchissavhe. Ahaṃ gacchissaṃ, mayaṃ gacchissāmhe. Bhavissantiyā rūpāni.</p>

<p rend="bodytext">So agacchissā, te agacchissaṃsu. Tvaṃ agacchisse, tumhe agacchissatha. Ahaṃ agacchissaṃ, mayaṃ agacchissāmhā. So agacchissatha, te agacchissisu. Tvaṃ agacchissase, tumhe agacchissavhe. Ahaṃ agacchissaṃ, mayaṃ agacchissāmhase. Kālātipattiyā rūpāni.</p>

<p rend="bodytext">Tattha ajjataniyā kālātipattiyā ca <hi rend="bold">a</hi>kārāgamaṃ sabbesu purisesu sabbesu vacanesu labbhamānampi sāsane aniyataṃ hutvā labbhatīti daṭṭhabbaṃ. Tathā hi ‘‘agacchi, gacchi, agacchissā, gacchissā’’tiādinā dve dve rūpāni dissanti. Gamati, gamanti. Gamatu, gamantu. Gameyya. Gameyyuṃ. Sesaṃ sabbaṃ vitthāretabbaṃ.</p>

<p rend="bodytext">Idāni <pb ed="M" n="0.0205" /> parokkhāhiyyattanajjatanīsu viseso vuccate – so puriso maggaṃ ga, sā itthī ghara’māga. Te maggaṃ gu, tā ghara’māgu. <hi rend="bold">E</hi>kārassa <hi rend="bold">a</hi>kārādesaṃ tvaṃ maggaṃ ga, tvaṃ ghara’’māga. Tumhe maggaṃ guttha, tumhe ghara’māguttha. Ahaṃ maggaṃ gaṃ, ahaṃ ghara’māgaṃ. Ahaṃ taṃ purisaṃ anvagaṃ, mayaṃ maggaṃ gumha, mayaṃ gharaṃ āgumha, mayaṃ taṃ purisaṃ anvagumha. Ayaṃ tāva parokkhāya viseso.</p>

<p rend="bodytext">‘‘So maggaṃ agamā, te maggaṃ agamū’’ iccādi hiyyattaniyā rūpaṃ. ‘‘So agami, te agamuṃ, te guṃ’’ iccādi ajjataniyā rūpaṃ.</p>

<p rend="bodytext">Idāni tesaṃ padarūpāni pākaṭīkaraṇatthaṃ kiñci suttaṃ kathayāma – ‘‘sopāgā samitiṃ vanaṃ. Athettha pañcamo āgā. Āguṃ devā yasassino. Māhaṃ kākova dummedho, kāmānaṃ vasamanvagaṃ. Agamā rājagahaṃ buddho. Vaṅkaṃ agamu pabbataṃ. Brāhmaṇā upagacchu ma’’nti evamādīni bhavanti.</p>

<p rend="gatha1">Ga gu ga guttha gaṃ gumha, agu agamu agamuṃ;</p>

<p rend="gathalast">Agamā’gami gacchanti, ādibhedaṃ mane kare.</p>

<p rend="bodytext">Idāni nāmikapadāni vuccante – gato, gantā, gacchaṃ, gacchantī, gacchantaṃ kulaṃ, sahagataṃ, gati, gamanaṃ, gamo, āgamo, avagamo, gantabbaṃ, gamanīyaṃ, gammaṃ, gammamānaṃ, gamiyamānaṃ, go, mātugāmo, hiṅgu, jagu, indagū, medhago iccādīni, kārite – gacchāpeti, gacchāpayati, gaccheti, gacchayati, gammeti. Kamme – gammati, gamiyati, adhigammati, adhigamiyati. <hi rend="bold">Tu</hi>mantāditte ‘‘gantuṃ, gamituṃ, gantvā, gantvāna, gamitvā, gamitvāna, gamiya, gamiyāna, gamma, āgamma, āgantvā, adhigamma, adhigantvā’’ iccādīni <pb ed="M" n="0.0206" />. <hi rend="bold">Sappa</hi>dhātussa pana ‘‘sappo, sappinī, pīṭhasappī, sappi’’ iccādīni rūpāni bhavanti.</p>

<p rend="bodytext">Tattha <hi rend="bold">sahagata</hi>saddo tabbhāve vokiṇṇe nissaye ārammaṇe saṃsaṭṭheti imesu atthesu dissati. Tattha ‘‘yāyaṃ taṇhā ponobbhavikā nandirāgasahagatā’’ti tabbhāve veditabbo, nandirāgabhūtāti attho. ‘‘Yāyaṃ bhikkhave vīmaṃsā kosajjasahagatā kosajjasampayuttā’’ti vokiṇṇe veditabbo, antarantarā uppajjamānena kosajjena vokiṇṇāti ayamettha attho. ‘‘Aṭṭhikasaññāsahagataṃ satisambojjhaṅgaṃ bhāvetī’’ti nissaye veditabbo, aṭṭhikasaññaṃ nissāya aṭṭhikasaññaṃ bhāvetvā paṭiladdhanti attho. ‘‘Lābhī hoti rūpasahagatānaṃ vā samāpattīnaṃ arūpasahagatānaṃ vā’’ti ārammaṇe, rūpārūpārammaṇānanti attho. ‘‘Idaṃ sukhaṃ imāya pītiyā sahagataṃ sahajātaṃ sampayutta’’nti saṃsaṭṭhe, imissā pītiyā saṃsaṭṭhanti attho. Etthetaṃ vuccati –</p>

<p rend="gatha1">Tabbhāve ceva vokiṇṇe, nissayārammaṇesu ca;</p>

<p rend="gathalast">Saṃsaṭṭhe ca <hi rend="bold">sahagata</hi>-saddo dissati pañcasu;</p>

<p rend="bodytext"><hi rend="bold">Gatī</hi>ti gatigati nibbattigabhi ajjhāsayagati vibhavagati nipphattigati ñāṇagatīti bahuvidhā gati nāma.</p>

<p rend="bodytext">Tattha ‘‘taṃ gatiṃ pecca gacchāmī’’ti ca ‘‘yassa gatiṃ na jānanti, devā gandhabbamānusā’’ti ca ayaṃ <hi rend="bold">gatigati</hi>nāma. ‘‘Imesaṃ <pb ed="M" n="0.0207" /> kho ahaṃ bhikkhūnaṃ sīlavantānaṃ neva jānāmi gatiṃvā agatiṃvā’’ti ayaṃ <hi rend="bold">nibbattigati</hi> nāma. ‘‘Evaṃ kho te ahaṃ brahme gatiñca jānāmi jutiñca jānāmī’’ti ayaṃ <hi rend="bold">ajjhāsayagati</hi> nāma. ‘‘Vibhavo gati dhammānaṃ, nibbānaṃ arahato gatī’’ti ayaṃ <hi rend="bold">vibhavagati</hi> nāma. ‘‘Dve gatiyo bhavanti anaññā’’ti ayaṃ <hi rend="bold">nipphattigati</hi> nāma. ‘‘Taṃ tattha gatimā dhibhimā’’ti ca ‘‘sundaraṃ nibbānaṃ gato’’ti ca ayaṃ <hi rend="bold">ñāṇagati</hi> nāma. Etthetaṃ vuccati –</p>

<p rend="gatha1">Gatigatyañca nibbatyaṃ, vibhavajjhāsayesu ca;</p>

<p rend="gathalast">Nipphattiyañca ñāṇe ca, <hi rend="bold">gati</hi>saddo pavattati.</p>

<p rend="bodytext">Gacchatīti <hi rend="bold">go</hi>. Mātuyā samabhāvaṃ missībhāvañca gacchati pāpuṇātīti <hi rend="bold">mātugāmo</hi>. Rogaṃ hiṃsantaṃ gacchatīti <hi rend="bold">hiṅgu</hi>.</p>

<p rend="bodytext">Imāni tassa nāmāni</p>

<p rend="gatha1">Hiṅgu hiṅgujatucceva, tathā hiṅgusipāṭikā;</p>

<p rend="gathalast">Hiṅgujātīti kathitā, <hi rend="bold">vinayaṭṭhakathāya</hi> hi.</p>

<p rend="bodytext"><hi rend="bold">Jagū</hi>ti cutito jātiṃ gacchatīti jagu. Indriyena gacchatīti <hi rend="bold">indagū</hi>. Atha vā indabhūtena kammunā gacchatīti <hi rend="bold">indagu</hi>. ‘‘Hindagū’’tipi pāḷi. Tattha <hi rend="bold">hinda</hi>nti maraṇaṃ. Taṃ gacchatīti <hi rend="bold">hindagū</hi>. Sabbametaṃ sattādhivacanaṃ, liṅgato pulliṅgaṃ. <hi rend="bold">Medhago</hi>ti attano nissayañca parañca medhamāno hiṃsamāno gacchati pavattatīti medhago, kalaho. ‘‘Tato sammanti medhagā’’ti ettha hi kalaho <hi rend="bold">medhaga</hi>saddena bhagavatā vutto. Gamitvāti ettha –</p>

<p rend="gatha1">‘‘Isivhayaṃ gamitvāna, vinitvā pañcavaggiye;</p>

<p rend="gathalast">Tato vinesi bhagavā, gantvā gantvā tahiṃ tahi’’nti</p>

<p rend="bodytext">Ayaṃ <pb ed="M" n="0.0208" /> pāḷi nidassanaṃ. <hi rend="bold">Sappo</hi>ti sappatīti sappo, saṃsappanto gacchatīti attho. Tenāha āyasmā sāriputto ‘‘yo kāme parivajjeti, sappasseva padāsiro’’ti imissā <hi rend="bold">pāḷiyā</hi> niddese <hi rend="bold">‘‘sappo</hi> vuccati ahi. Kenaṭṭhena sappo? Saṃsappanto gacchatīti <hi rend="bold">sappo</hi>. Bhujanto gacchatīti <hi rend="bold">bhujago</hi>. Urena gacchatīti <hi rend="bold">urago</hi>. Pannasiro gacchatīti <hi rend="bold">pannago</hi>. Sarīrena sappatīti <hi rend="bold">sarīsapo</hi>. Bile sayatīti <hi rend="bold">bilāsayo</hi>. Dāṭhā tassa āvudhoti <hi rend="bold">dāṭhāvudho</hi>. Visaṃ tassaghoranti <hi rend="bold">ghoraviso</hi>. Jivhā tassa duvidhāti <hi rend="bold">dujivho</hi>. Dvīhi jivhāhi rasaṃ sāyatīti <hi rend="bold">dvirasaññū’’</hi>ti. <hi rend="bold">Sappinī</hi>ti uragī. <hi rend="bold">Pīṭhasappī</hi>ti pīṭhena sappati gacchatīti <hi rend="bold">pīṭhasappī,</hi> paṅguḷo. <hi rend="bold">Sappī</hi>ti yo na paribhuñjati, tassa balāyuvaḍḍhanatthaṃ sappati gacchati pavattatīti <hi rend="bold">sappi,</hi> ghataṃ.</p>

<p rend="bodytext"><hi rend="bold">Sakka ṭeka laṅgha gatyattā</hi>. Sakkati, nisakkati, parisakkati. Nisakko, parisakkanaṃ. Ṭekati. Ṭīkā. Laṅghati, ullaṅghati, olaṅghati, laṅghako, ullaṅghikā pīti.</p>

<p rend="bodytext"><hi rend="bold">Ke re ge sadde</hi>. Kāyati. Rāyati. Gāyati. Jātakaṃ. Rā. Gītaṃ. Kāyituṃ. Rāyituṃ, gāyituṃ. Kāyitvā. Rāyitvā. Gāyitvā.</p>

<p rend="bodytext">Tattha <hi rend="bold">jātaka</hi>nti jātaṃ bhūtaṃ atītaṃ attano caritaṃ kāyati katheti bhagavā etenāti jātakaṃ. Jātakapāḷi hi idha jātakanti vuttaṃ. Aññatra pana jātaṃ evaṃ jātakanti gahetabbā. Tathā hi <hi rend="bold">jātaka</hi>saddo pariyattiyampi vattati ‘‘itivuttakaṃ jātakaṃ abbhutadhamma’’ntiādīsu, jātiyampi vattati ‘‘jātakaṃ samodhānesī’’tiādīsu. <hi rend="bold">Rā</hi> vuccati saddo. <hi rend="bold">Gīta</hi>nti gāyanaṃ.</p>

<p rend="bodytext"><hi rend="bold">Khe</hi><pb ed="M" n="0.0209" /><hi rend="bold">je se khaye</hi>. Khāyati. Jāyati. Sāyati. Khayaṃ gacchatīti attho.</p>

<p rend="bodytext">Ettha pana siyā ‘‘nanu ca bho <hi rend="bold">khāyatī</hi>ti padassa khādatīti vā paññāyatīti vā attho bhavati, tathā <hi rend="bold">jāyatī</hi>ti padassa nibbattatīti attho, <hi rend="bold">sāyatī</hi>ti padassa rasaṃ assādetīti attho, evaṃ sante bho kasmā idha evaṃ attho tumhehi kathiyatī’’ti? Saccaṃ, dhātūnantu anekatthattā evaṃ attho kathetuṃ labbhati. Tathā hi ‘‘appassutāyaṃ puriso, balibaddova jīratī’’ti ettha <hi rend="bold">jīratī</hi>ti ayaṃ saddo jaraṃ pāpuṇātīti atthaṃ avatvā vaḍḍhatīti atthameva vadati, evaṃ sampadamidaṃ daṭṭhabbaṃ.</p>

<p rend="bodytext"><hi rend="bold">Gu ghu ku u sadde</hi>. Gavati. Ghavati. Kavati. Avati.</p>

<p rend="bodytext"><hi rend="bold">Khu ru ku sadde</hi>. Khoti. Roti. Koti.</p>

<p rend="bodytext"><hi rend="bold">Cu ju pu plu gā se gatiyaṃ</hi>. Cavati. Javati. Pavati. Plavati. Gāti. Seti. Cavanaṃ, cuti. Javanaṃ, javo. Pavanaṃ, plavanaṃ. Gānaṃ. Setu. Poto. Plavo.</p>

<p rend="bodytext">Ettha <hi rend="bold">gāna</hi>nti gamanaṃ. <hi rend="bold">Poto</hi>ti pavati gacchati udake etenāti poto, nāvā. Tathā plavati na sīdatīti <hi rend="bold">plavo,</hi> nāvā eva. ‘‘Bhinnaplavo sāgarasseva majjhe’’ti hi <hi rend="bold">jātakapāḷi</hi> dissati. ‘‘Nāvā, poto, plavo, jalayānaṃ, taraṇa’’nti nāvābhidhānāni.</p>

<p rend="bodytext"><hi rend="bold">Dhe the saddasaṅghātesu</hi>. Dhāyati. Thāyati. Bhāve – dhiyati, thiyati. Itthī. Thī.</p>

<p rend="bodytext"><hi rend="bold">De te pālane</hi>. Dāyati. Dayā. Tāṇaṃ.</p>

<p rend="bodytext"><hi rend="bold">Rā lā ādāne</hi>. Rāti. Lāti.</p>

<p rend="bodytext"><hi rend="bold">Ati adi bandhane</hi>. Antati. Andati. Antaṃ. Andu.</p>

<p rend="bodytext"><hi rend="bold">Jutasubha</hi><pb ed="M" n="0.0210" /><hi rend="bold">ruca dittiyaṃ</hi>. Jotati. Sobhati. Rocati, virocati.</p>

<p rend="bodytext"><hi rend="bold">Aka aga kuṭilāyaṃ gatiyaṃ</hi>. Akati. Agati.</p>

<p rend="bodytext"><hi rend="bold">Nātha nādha yācanopatāpissariyāsīsāsu</hi>. Nāthati. Nādhati.</p>

<p rend="bodytext"><hi rend="bold">Sala hula cala kampane</hi>. Salati. Hulati. Calati. Kusalaṃ.</p>

<p rend="bodytext">Ettha ca kucchite pāpake dhamme salayatīti <hi rend="bold">kusalaṃ,</hi> hetukattuvasenidaṃ nibbacanaṃ daṭṭhabbaṃ. Tathā hi <hi rend="bold">aṭṭhasāliniyaṃ</hi> ‘‘kucchite pāpake dhamme salayanti calayanti kampenti viddhaṃsentīti kusalā’’ti hetukattuvasena attho kathito. Idaṃ <hi rend="bold">sala</hi>dhātuvasena <hi rend="bold">kusala</hi>saddassa nibbacanaṃ. Aññesampi dhātūnaṃ vasena <hi rend="bold">kusala</hi>saddassa nibbacanaṃ bhavati. Tathā hi <hi rend="bold">aṭṭhasāliniyaṃ</hi> aññānipi nibbacanāni dassitāni. Kathaṃ? ‘‘Kucchitena vā ākārena sayantīti kusā, te akusaladhammasaṅkhāte kuse lunanti chindantīti <hi rend="bold">kusalā</hi>. Kucchitānaṃ vā sānato tanukaraṇato ñāṇaṃ kusaṃ nāma, tena kusena lātabbāti <hi rend="bold">kusalā,</hi> gahetabbā pavattetabbāti attho. Yathā vā kusā ubhayabhāgagataṃ hatthappadesaṃ lunanti, evamimepi uppannānuppannabhāvena ubhayabhāgagataṃ kilesapakkhaṃ lunanti, tasmā kusā viya lunantītipi <hi rend="bold">kusalā</hi>’’ti. Evaṃ aññānipi nibbacanāni dassitāni. Tatra ‘‘dhammā’’ iti padāpekkhaṃ katvā tadanurūpaliṅgavacanavasena ‘‘kusalā’’ti niddeso kato, idha pana sāmaññaniddesavasena ‘‘kusala’’nti napuṃsakekavacananiddeso amhehi kato. Puññavācako hi <hi rend="bold">kusala</hi>saddo ārogyavācako ca ekantena napuṃsakaliṅgo, itaratthavācako pana tiliṅgiko, yathā kusalo phasso, kusalā vedanā. Kusalaṃ cittanti. <hi rend="bold">Kusala</hi>saddo <pb ed="M" n="0.0211" /> imasmiṃ <hi rend="bold">bhūvādi</hi>gaṇe <hi rend="bold">lā</hi>dhātu<hi rend="bold">sala</hi>dhātuvasena nipphattiṃ gatoti veditabbo. Iti <hi rend="bold">bhūvādi</hi>gaṇe samodhānagatadhātuyo samattā.</p>

<p rend="bodytext">Iccevaṃ –</p>

<p rend="gatha1">Vitthārato ca saṅkhepā, <hi rend="bold">bhūvādīnaṃ</hi> gaṇo mayā;</p>

<p rend="gathalast">Yo vibhatto sauddeso, saniddeso yathārahaṃ.</p>

<p rend="gatha1">Upasagganipātehi, nānāatthayutehi ca;</p>

<p rend="gathalast">Yojetvāna padānettha, dassitāni visuṃ visuṃ.</p>

<p rend="gatha1">Pāḷinidassanādīhi, dassitāni saheva tu;</p>

<p rend="gathalast"><hi rend="bold">Tyā</hi>dyantāni ca rūpāni, <hi rend="bold">syā</hi>nyantāni ca sabbaso.</p>

<p rend="gatha1">Padānaṃ sadisattañca, tathā visadisattanaṃ;</p>

<p rend="gathalast">Codanāparihārehi, sahito catthanicchayo.</p>

<p rend="gatha1">Atthuddhāro’bhidhānañca, liṅgattayavimissanaṃ;</p>

<p rend="gathalast">Abhidheyyakaliṅgesu, savisesapadāni ca.</p>

<p rend="gatha1">Nānāpadabahuppada-samodhānañca dassitaṃ;</p>

<p rend="gathalast">Rūḷhīsaddādayo ceva, suvibhattā anākulā.</p>

<p rend="gatha1">Sabbanāmaṃ sabbanāma-sadisāni padāni ca;</p>

<p rend="gathalast">Nānāpadehi yojetuṃ, dassitāni yathārahaṃ.</p>

<p rend="gatha1"><hi rend="bold">Tu</hi>mantāni ca rūpāni, <hi rend="bold">tvā</hi>dyantāni ca viññūnaṃ;</p>

<p rend="gathalast">Piṭake pāṭavatthāya, sabbametaṃ pakāsitaṃ.</p>

<p rend="gatha1">Ye saddanītimhi imaṃ vibhāgaṃ,</p>

<p rend="gatha2">Jānanti sammā munisāsane te;</p>

<p rend="gatha3">Atthesu sabbesupi vītakaṅkhā,</p>

<p rend="gathalast">Acchambhino sīhasamā bhavanti.</p>

<p rend="gatha1">Vibhūtabhutaggasayambhucakke <pb ed="M" n="0.0212" />,</p>

<p rend="gatha2">Subhūtabhūriṃ vadatā narānaṃ;</p>

<p rend="gatha3">Yo saddanītimhi <hi rend="bold">bhuvādi</hi>kaṇḍo,</p>

<p rend="gathalast">Vutto mayā taṃ bhajathatthakāmo.</p>

<p rend="centre">Iti navaṅge sāṭṭhakathe piṭakattaye byappathagatīsu viññūnaṃ</p>

<p rend="centre">Kosallatthāya kate saddanītippakaraṇe</p>

<p rend="centre">Pannarasahi paricchedehi maṇḍito <hi rend="bold">bhūvādi</hi>gaṇo nāma</p>

<p rend="centre">Soḷasamo paricchedo.</p>
</body>
<back></back>
</text>
</TEI.2>