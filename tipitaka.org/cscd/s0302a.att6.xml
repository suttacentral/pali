<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">7. Rāhulasaṃyuttaṃ</p>

<p rend="title">1. Paṭhamavaggo</p>

<p rend="subhead">1-8. Cakkhusuttādivaṇṇanā</p>

<p rend="bodytext" n="188-195"><hi rend="paranum">188-195</hi><hi rend="dot">.</hi> Rāhulasaṃyuttassa <pb ed="V" n="2.0188" /><pb ed="P" n="2.0213" /><pb ed="M" n="2.0196" /> paṭhame <hi rend="bold">eko</hi>ti catūsu iriyāpathesu ekavihārī. <hi rend="bold">Vūpakaṭṭho</hi>ti vivekaṭṭho nissaddo. <hi rend="bold">Appamatto</hi>ti satiyā avippavasanto. <hi rend="bold">Ātāpī</hi>ti vīriyasampanno. <hi rend="bold">Pahitatto vihareyya</hi>nti visesādhigamatthāya pesitatto hutvā vihareyyaṃ. <hi rend="bold">Anicca</hi>nti hutvā abhāvākārena aniccaṃ. Atha vā uppādavayavantatāya tāvakālikatāya vipariṇāmakoṭiyā niccapaṭikkhepatoti imehipi kāraṇehi aniccaṃ. <hi rend="bold">Dukkha</hi>nti catūhi kāraṇehi dukkhaṃ dukkhamanaṭṭhena dukkhavatthukaṭṭhena satatasampīḷanaṭṭhena sukhapaṭikkhepenāti. <hi rend="bold">Kalla</hi>nti yuttaṃ. <hi rend="bold">Etaṃ mamā</hi>ti taṇhāgāho. <hi rend="bold">Esohamasmī</hi>ti mānagāho. <hi rend="bold">Eso me attā</hi>ti diṭṭhigāho. Taṇhāgāho cettha aṭṭhasatataṇhāvicaritavasena, mānagāho navavidhamānavasena, diṭṭhigāho dvāsaṭṭhidiṭṭhivasena veditabbo. <hi rend="bold">Nibbindaṃ virajjatī</hi>ti ettha virāgavasena cattāro maggā kathitā, <hi rend="bold">virāgā vimuccatī</hi>ti ettha vimuttivasena cattāri sāmaññaphalāni.</p>

<p rend="bodytext">Ettha ca pañcasu dvāresu pasādāva gahitā, <hi rend="bold">mano</hi>ti iminā tebhūmakaṃ sammasanacāracittaṃ. Dutiye <pb ed="P" n="2.0214" /> pañcasu dvāresu ārammaṇameva. Tatiye pañcasu dvāresu pasādavatthukacittameva, manoviññāṇena tebhūmakaṃ sammasanacāracittaṃ gahitaṃ. Evaṃ sabbattha nayo netabbo. Chaṭṭhe tebhūmakadhammā. Aṭṭhame pana <hi rend="bold">taṇhā</hi>ti tasmiṃ tasmiṃ dvāre javanappattāva labbhati. Paṭhamādīni.</p>

<p rend="subhead">9. Dhātusuttavaṇṇanā</p>

<p rend="bodytext" n="196"><hi rend="paranum">196</hi><hi rend="dot">.</hi> Navame <pb ed="V" n="2.0189" /> viññāṇadhātuvasena nāmaṃ, sesāhi rūpanti nāmarūpaṃ kathitaṃ. Navamaṃ.</p>

<p rend="subhead">10. Khandhasuttavaṇṇanā</p>

<p rend="bodytext" n="197"><hi rend="paranum">197</hi><hi rend="dot">.</hi> Dasame <pb ed="M" n="2.0197" /> rūpakkhandho kāmāvacaro, sesā cattāro sabbasaṅgāhikaparicchedena catubhūmakā. Idha pana tebhūmakāti gahetabbā. Dasamaṃ.</p>

<p rend="centre">Paṭhamo vaggo.</p>

<p rend="title">2. Dutiyavaggo</p>

<p rend="subhead">1-10. Cakkhusuttādivaṇṇanā</p>

<p rend="bodytext" n="198-199"><hi rend="paranum">198-199</hi><hi rend="dot">.</hi> Dutiye dasa uttānatthāneva. Paṭhamādīni.</p>

<p rend="subhead">11. Anusayasuttavaṇṇanā</p>

<p rend="bodytext" n="200"><hi rend="paranum">200</hi><hi rend="dot">.</hi> Ekādasame <hi rend="bold">imasmiñca saviññāṇake kāye</hi>ti attano saviññāṇakakāyaṃ dasseti, <hi rend="bold">bahiddhā cā</hi>ti parassa saviññāṇakaṃ vā aviññāṇakaṃ vā. Purimena vā attano ca parassa ca viññāṇameva <pb ed="P" n="2.0215" /> dasseti, pacchimena bahiddhā anindriyabaddharūpaṃ. <hi rend="bold">Ahaṅkāramamaṅkāramānānusayā</hi>ti ahaṃkāradiṭṭhi ca mamaṃkārataṇhā ca mānānusayā ca. <hi rend="bold">Na hontī</hi>ti ete kilesā kathaṃ jānantassa etesu vatthūsu na hontīti pucchati. <hi rend="bold">Sammappaññāya passatī</hi>ti saha vipassanāya maggapaññāya suṭṭhu passati. Ekādasamaṃ.</p>

<p rend="subhead">12. Apagatasuttavaṇṇanā</p>

<p rend="bodytext" n="201"><hi rend="paranum">201</hi><hi rend="dot">.</hi> Dvādasame <pb ed="V" n="2.0190" /><hi rend="bold">ahaṅkāramamaṅkāramānāpagata</hi>nti ahaṃkārato ca mamaṃkārato ca mānato ca apagataṃ. <hi rend="bold">Vidhā samatikkanta</hi>nti mānakoṭṭhāse suṭṭhu atikkantaṃ. <hi rend="bold">Santaṃ suvimutta</hi>nti kilesavūpasamena santaṃ, kileseheva suṭṭhu vimuttaṃ. Sesaṃ uttānamevāti. Dvādasamaṃ.</p>

<p rend="centre">Dutiyo vaggo.</p>

<p rend="bodytext">Dvīsupi <pb ed="M" n="2.0198" /> asekkhabhūmi kathitā. Paṭhamo panettha āyācantassa desito, dutiyo anāyācantassa. Sakalepi pana rāhulasaṃyutte therassa vimuttiparipācanīyadhammāva kathitāti.</p>

<p rend="centre">Rāhulasaṃyuttavaṇṇanā niṭṭhitā.</p>
</body>
<back></back>
</text>
</TEI.2>