<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">5. Rohitassavaggo</p>

<p rend="subhead">1. Samādhibhāvanāsuttavaṇṇanā</p>

<p rend="bodytext" n="41"><hi rend="paranum">41</hi><hi rend="dot">.</hi> Pañcamassa <pb ed="V" n="2.0295" /> paṭhame <hi rend="bold">ñāṇadassanappaṭilābhāyā</hi>ti dibbacakkhuñāṇadassanassa paṭilābhāya. <hi rend="bold">Divāsaññaṃ adhiṭṭhātī</hi>ti divāti evaṃ saññaṃ adhiṭṭhāti. <hi rend="bold">Yathā divā tathā ratti</hi>nti yathā divā ālokasaññā manasi katā, tatheva taṃ rattimpi manasi karoti. Dutiyapadepi eseva nayo. <hi rend="bold">Sappabhāsa</hi>nti dibbacakkhuñāṇobhāsena sahobhāsaṃ. Kiñcāpi <pb ed="P" n="3.0085" /> ālokasadisaṃ kataṃ, attho panettha na evaṃ sallakkhetabbo. Dibbacakkhuñāṇāloko hi idhādhippeto.</p>

<p rend="bodytext"><hi rend="bold">Viditā</hi>ti pākaṭā hutvā. Kathaṃ pana vedanā viditā uppajjanti, viditā abbhatthaṃ gacchantīti? Idha bhikkhu vatthuṃ pariggaṇhāti, ārammaṇaṃ pariggaṇhāti. Tassa pariggahitavatthārammaṇatāya tā vedanā ‘‘evaṃ uppajjitvā evaṃ ṭhatvā evaṃ nirujjhantī’’ti viditā uppajjanti, viditā tiṭṭhanti, viditā abbhatthaṃ gacchanti nāma. <hi rend="bold">Saññāvitakkesu</hi>pi eseva nayo.</p>

<p rend="bodytext"><hi rend="bold">Udayabbayānupassī</hi>ti udayañca vayañca passanto. <hi rend="bold">Iti rūpa</hi>nti evaṃ rūpaṃ ettakaṃ rūpaṃ na ito paraṃ rūpaṃ atthīti. <hi rend="bold">Iti rūpassa samudayo</hi>ti evaṃ rūpassa uppādo. <hi rend="bold">Atthaṅgamo</hi>ti pana bhedo adhippeto. <hi rend="bold">Vedanādīsu</hi>pi eseva nayo. <hi rend="bold">Idañca pana metaṃ, bhikkhave, sandhāya bhāsita</hi>nti, bhikkhave, yaṃ mayā etaṃ puṇṇakapañhe ‘‘saṅkhāya lokasmi’’ntiādi bhāsitaṃ, taṃ idaṃ phalasamāpattiṃ sandhāya bhāsitanti attho.</p>

<p rend="bodytext">Tattha <hi rend="bold">saṅkhāyā</hi>ti ñāṇena jānitvā. <hi rend="bold">Lokasmi</hi>nti sattaloke. <hi rend="bold">Paroparānī</hi>ti uccāvacāni uttamādhamāni. <hi rend="bold">Iñjita</hi>nti calitaṃ. <hi rend="bold">Natthi kuhiñci loke</hi>ti <pb ed="M" n="2.0304" /> lokasmiṃ katthaci ekakkhandhepi ekāyatanepi ekadhātuyāpi ekārammaṇepi natthi. <hi rend="bold">Santo</hi>ti paccanīkakilesavūpasamena santo. <hi rend="bold">Vidhūmo</hi>ti <pb ed="V" n="2.0296" /><pb ed="P" n="3.0086" /> kodhadhūmena vigatadhūmo. Evamettha suttante maggekaggatampi kathetvā gāthāya phalasamāpattiyeva kathitāti.</p>

<p rend="subhead">2. Pañhabyākaraṇasuttavaṇṇanā</p>

<p rend="bodytext" n="42"><hi rend="paranum">42</hi><hi rend="dot">.</hi> Dutiye <hi rend="bold">yo ca tesaṃ tattha tattha, jānāti anudhammata</hi>nti yo etesaṃ pañhānaṃ tasmiṃ tasmiṃ ṭhāne byākaraṇaṃ jānāti. <hi rend="bold">Catupañhassa kusalo, āhu bhikkhuṃ tathāvidha</hi>nti tathāvidhaṃ bhikkhuṃ tesu catūsu pañhesu kusaloti evaṃ vadanti. <hi rend="bold">Durāsado duppasaho</hi>ti parehi ghaṭṭetuṃ vā abhibhavituṃ vā na sakkā. <hi rend="bold">Gambhīro</hi>ti sattasīdantaramahāsamuddo viya gambhīro. <hi rend="bold">Duppadhaṃsiyo</hi>ti dummocāpayo, gahitaggahaṇaṃ vissajjāpetuṃ na sakkāti attho. <hi rend="bold">Atthe anatthe cā</hi>ti vaḍḍhiyañca avaḍḍhiyañca. <hi rend="bold">Atthābhisamayā</hi>ti atthasamāgamena. <hi rend="bold">Dhīro paṇḍitoti pavuccatī</hi>ti dhitisampanno puggalo ‘‘paṇḍito aya’’nti evaṃ pavuccati.</p>

<p rend="subhead">3-4. Kodhagarusuttadvayavaṇṇanā</p>

<p rend="bodytext" n="43-44"><hi rend="paranum">43-44</hi><hi rend="dot">.</hi> Tatiye <hi rend="bold">kodhagaru na saddhammagarū</hi>ti kodhaṃ gāravena garuṃ katvā gaṇhāti, na saddhammaṃ, saddhammaṃ pana agāravena lāmakaṃ katvā gaṇhāti. Sesapadesupi eseva nayo.</p>

<p rend="bodytext"><hi rend="bold">Virūhantī</hi>ti vaḍḍhanti, sañjātamūlāya vā saddhāya patiṭṭhahanti acalā bhavanti. Catutthe <hi rend="bold">kodhagarutā</hi>ti kodhamhi sagāravatā. Esa <pb ed="P" n="3.0087" /> nayo sabbattha.</p>

<p rend="subhead">5. Rohitassasuttavaṇṇanā</p>

<p rend="bodytext" n="45"><hi rend="paranum">45</hi><hi rend="dot">.</hi> Pañcame <hi rend="bold">yatthā</hi>ti cakkavāḷalokassa ekokāse bhummaṃ. <hi rend="bold">Na cavati na upapajjatī</hi>ti idaṃ aparāparaṃ cutipaṭisandhivasena gahitaṃ. <hi rend="bold">Gamanenā</hi>ti padagamanena. <hi rend="bold">Lokassa anta</hi>nti satthā saṅkhāralokassa antaṃ sandhāya vadati. <hi rend="bold">Ñāteyya</hi>ntiādīsu ñātabbaṃ daṭṭhabbaṃ pattabbanti attho. Iti devaputtena cakkavāḷalokassa anto pucchito, satthārā saṅkhāralokassa kathito <pb ed="M" n="2.0305" />. So pana ‘‘attano <pb ed="V" n="2.0297" /> pañhena saddhiṃ satthu byākaraṇaṃ sametī’’ti saññāya sampahaṃsanto <hi rend="bold">acchariya</hi>ntiādimāha.</p>

<p rend="bodytext"><hi rend="bold">Daḷhadhammā</hi>ti daḷhadhanu uttamappamāṇena dhanunā samannāgato. <hi rend="bold">Dhanuggaho</hi>ti dhanuācariyo. <hi rend="bold">Sikkhito</hi>ti dvādasa vassāni dhanusippaṃ sikkhito. <hi rend="bold">Katahattho</hi>ti usabhappamāṇepi vālaggaṃ vijjhituṃ samatthabhāvena katahattho. <hi rend="bold">Katūpāsano</hi>ti katasarakkhepo dassitasippo. <hi rend="bold">Asanenā</hi>ti kaṇḍena. <hi rend="bold">Atipāteyyā</hi>ti atikkameyya. Yāvatā so tālacchādiṃ atikkameyya, tāvatā kālena ekaṃ cakkavāḷaṃ atikkamāmīti attano javasampattiṃ dasseti.</p>

<p rend="bodytext"><hi rend="bold">Puratthimā samuddā pacchimo</hi>ti yathā puratthimā samuddā <pb ed="P" n="3.0088" /> pacchimasamuddo dūre, evaṃ me dūre padavītihāro ahosīti vadati. So kira pācīnacakkavāḷamukhavaṭṭiyaṃ ṭhito pādaṃ pasāretvā pacchimacakkavāḷamukhavaṭṭiṃ atikkamati, puna dutiyapādaṃ pasāretvā paracakkavāḷamukhavaṭṭiṃ atikkamati. <hi rend="bold">Icchāgata</hi>nti icchā eva. <hi rend="bold">Aññatrevā</hi>ti nippapañcataṃ dasseti. Bhikkhācārakāle kiresa nāgalatādantakaṭṭhaṃ khāditvā anotatte mukhaṃ dhovitvā kāle sampatte uttarakurumhi piṇḍāya caritvā cakkavāḷamukhavaṭṭiyaṃ nisinno bhattakiccaṃ karoti, tattha muhuttaṃ vissamitvā puna javati. <hi rend="bold">Vassasatāyuko</hi>ti tadā dīghāyukakālo hoti, ayaṃ pana vassasatāvasiṭṭhe āyumhi gamanaṃ ārabhi. <hi rend="bold">Vassasatajīvī</hi>ti taṃ vassasataṃ anantarāyena jīvanto. <hi rend="bold">Antarāyeva kālaṅkato</hi>ti cakkavāḷalokassa antaṃ appatvā antarāva mato. So pana tattha kālaṃ katvāpi āgantvā imasmiṃyeva cakkavāḷe nibbatti.</p>

<p rend="bodytext"><hi rend="bold">Appatvā</hi>ti saṅkhāralokassa antaṃ appatvā. <hi rend="bold">Dukkhassā</hi>ti vaṭṭadukkhassa. <hi rend="bold">Antakiriya</hi>nti pariyantakaraṇaṃ. <hi rend="bold">Kaḷevare</hi>ti attabhāve. <hi rend="bold">Sasaññimhi samanake</hi>ti sasaññe sacittake. <hi rend="bold">Loka</hi>nti dukkhasaccaṃ. <hi rend="bold">Lokasamudaya</hi>nti <pb ed="P" n="3.0089" /> samudayasaccaṃ. <hi rend="bold">Lokanirodha</hi>nti nirodhasaccaṃ. <hi rend="bold">Paṭipada</hi>nti maggasaccaṃ. Iti ‘‘nāhaṃ, āvuso, imāni cattāri saccāni tiṇakaṭṭhādīsu paññapemi, imasmiṃ pana catumahābhūtike kāyasmiṃyeva paññapemī’’ti dasseti. <hi rend="bold">Samitāvī</hi>ti samitapāpo. <hi rend="bold">Nāsīsatī</hi>ti na pattheti. Chaṭṭhaṃ uttānatthamevāti.</p>

<p rend="subhead">7. Suvidūrasuttavaṇṇanā</p>

<p rend="bodytext" n="47"><hi rend="paranum">47</hi><hi rend="dot">.</hi> Sattame <pb ed="V" n="2.0298" /><pb ed="M" n="2.0306" /><hi rend="bold">suvidūravidūrānī</hi>ti kenaci pariyāyena anāsannāni hutvā suvidūrāneva vidūrāni. <hi rend="bold">Nabhañca, bhikkhave, pathavī cā</hi>ti ākāsañca mahāpathavī ca. Tattha kiñcāpi pathavito ākāsaṃ nāma na dūre, dvaṅgulamattepi hoti. Aññamaññaṃ alagganaṭṭhena pana ‘‘suvidūravidūre’’ti vuttaṃ. <hi rend="bold">Verocano</hi>ti sūriyo. <hi rend="bold">Satañca, bhikkhave, dhammo</hi>ti catusatipaṭṭhānādibhedo sattatiṃsabodhipakkhiyadhammo. <hi rend="bold">Asatañca dhammo</hi>ti dvāsaṭṭhidiṭṭhigatabhedo assaddhammo.</p>

<p rend="bodytext"><hi rend="bold">Pabhaṅkaro</hi>ti ālokakaro. <hi rend="bold">Abyāyiko hotī</hi>ti avigacchanasabhāvo hoti. <hi rend="bold">Sataṃ samāgamo</hi>ti paṇḍitānaṃ mittasanthavavasena samāgamo. <hi rend="bold">Yāvāpi</hi><pb ed="P" n="3.0090" /><hi rend="bold">tiṭṭheyyā</hi>ti yattakaṃ addhānaṃ tiṭṭheyya. <hi rend="bold">Tatheva hotī</hi>ti tādisova hoti, pakatiṃ na jahati. <hi rend="bold">Khippaṃ hi vetī</hi>ti sīghaṃ vigacchati.</p>

<p rend="subhead">8. Visākhasuttavaṇṇanā</p>

<p rend="bodytext" n="48"><hi rend="paranum">48</hi><hi rend="dot">.</hi> Aṭṭhame <hi rend="bold">pañcālaputto</hi>ti pañcālabrāhmaṇiyā putto. <hi rend="bold">Poriyā vācāyā</hi>ti paripuṇṇavācāya. <hi rend="bold">Vissaṭṭhāyā</hi>ti apalibuddhāya. <hi rend="bold">Anelagalāyā</hi>ti niddosāya ceva agaḷitāya ca apatitapadabyañjanāya. <hi rend="bold">Pariyāpannāyā</hi>ti vivaṭṭapariyāpannāya. <hi rend="bold">Anissitāyā</hi>ti vaṭṭaṃ anissitāya. Vivaṭṭanissitameva katvā katheti, vaṭṭanissitaṃ katvā na kathetīti ayamettha adhippāyo.</p>

<p rend="bodytext"><hi rend="bold">Nābhāsamāna</hi>nti na akathentaṃ. <hi rend="bold">Amataṃ pada</hi>nti nibbānapadaṃ. <hi rend="bold">Bhāsaye</hi>ti obhāseyya. <hi rend="bold">Jotaye</hi>ti tasseva vevacanaṃ. <hi rend="bold">Paggaṇhe isinaṃ dhaja</hi>nti abbhuggataṭṭhena navalokuttaradhammo isīnaṃ dhajo nāma vuccati, tameva paggaṇheyya ukkhipeyya, uccaṃ katvā katheyyāti attho. Navalokuttaradhammadīpakaṃ subhāsitaṃ dhajo etesanti <hi rend="bold">subhāsitadhajā. Isayo</hi>ti buddhādayo ariyā. <hi rend="bold">Dhammo hi isinaṃ dhajo</hi>ti heṭṭhā vuttanayeneva lokuttaradhammo isīnaṃ dhajo nāmāti.</p>

<p rend="subhead">9. Vipallāsasuttavaṇṇanā</p>

<p rend="bodytext" n="49"><hi rend="paranum">49</hi><hi rend="dot">.</hi> Navame <pb ed="V" n="2.0299" /><pb ed="M" n="2.0307" /><hi rend="bold">saññāvipallāsā</hi>ti saññāya vipallatthabhāvā, catasso viparītasaññāyoti attho. Sesapadadvayepi <pb ed="P" n="3.0091" /> eseva nayo. <hi rend="bold">Anicce, bhikkhave, niccanti saññāvipallāso</hi>ti anicce vatthusmiṃ ‘‘niccaṃ ida’’nti evaṃ gahetvā uppajjanakasaññā, saññāvipallāsoti attho. Iminā nayena sabbapadesu attho veditabbo.</p>

<p rend="bodytext"><hi rend="bold">Anattani ca attā</hi>ti anattani ‘‘attā’’ti evaṃsaññinoti attho. <hi rend="bold">Micchādiṭṭhihatā</hi>ti na kevalaṃ saññinova, saññāya viya uppajjamānāya micchādiṭṭhiyāpi hatā. <hi rend="bold">Khittacittā</hi>ti te saññādiṭṭhiyo viya uppajjamānena khittena cittena samannāgatā. <hi rend="bold">Visaññino</hi>ti desanāmattametaṃ, viparītasaññācittadiṭṭhinoti attho. <hi rend="bold">Te yogayuttā mārassā</hi>ti te mārassa yoge yuttā nāma honti. <hi rend="bold">Ayogakkhemino</hi>ti catūhi yogehi khemaṃ nibbānaṃ appattā. <hi rend="bold">Sattā</hi>ti puggalā. <hi rend="bold">Buddhā</hi>ti catusaccabuddhā. <hi rend="bold">Imaṃ dhamma</hi>nti catusaccadhammaṃ. <hi rend="bold">Sacittaṃ paccaladdhā</hi>ti sakaṃ cittaṃ paṭilabhitvā. <hi rend="bold">Aniccato dakkhu</hi>nti aniccabhāvena addasaṃsu. <hi rend="bold">Asubhataddasu</hi>nti asubhaṃ asubhatoyeva addasaṃsu. <hi rend="bold">Sammādiṭṭhisamādānā</hi>ti gahitasammādassanā. <hi rend="bold">Sabbaṃ dukkhaṃ upaccagu</hi>nti sakalaṃ vaṭṭadukkhaṃ samatikkantā.</p>

<p rend="subhead">10. Upakkilesasuttavaṇṇanā</p>

<p rend="bodytext" n="50"><hi rend="paranum">50</hi><hi rend="dot">.</hi> Dasame <pb ed="P" n="3.0092" /><hi rend="bold">upakkilesā</hi>ti virocituṃ adatvā upakkiliṭṭhabhāvakaraṇena upakkilesā. <hi rend="bold">Mahikā</hi>ti himaṃ. <hi rend="bold">Dhūmo rajo</hi>ti dhūmo ca rajo ca. <hi rend="bold">Rāhū</hi>ti purimā tayo asampattaupakkilesā, rāhu pana sampattaupakkilesavasena kathitoti veditabbo. <hi rend="bold">Samaṇabrāhmaṇā na tapanti na bhāsanti na virocantī</hi>ti guṇappatāpena na tapanti, guṇobhāsena na bhāsanti, guṇavirocanena na virocanti. <hi rend="bold">Surāmerayapānā appaṭiviratā</hi>ti pañcavidhāya surāya catubbidhassa merayassa ca pānato aviratā.</p>

<p rend="bodytext"><hi rend="bold">Avijjānivutā</hi>ti <pb ed="V" n="2.0300" /><pb ed="M" n="2.0308" /> avijjāya nivāritā pihitā. <hi rend="bold">Piyarūpābhinandino</hi>ti piyarūpaṃ sātarūpaṃ abhinandamānā tussamānā. <hi rend="bold">Sādiyantī</hi>ti gaṇhanti. <hi rend="bold">Aviddasū</hi>ti andhabālā. <hi rend="bold">Sanettikā</hi>ti taṇhāyotteneva sayottā. <hi rend="bold">Kaṭasi</hi>nti attabhāvaṃ. <hi rend="bold">Ghora</hi>nti kakkhaḷaṃ. Imasmiṃ suttepi gāthāsupi vaṭṭameva kathitanti.</p>

<p rend="centre">Rohitassavaggo pañcamo.</p>

<p rend="centre">Paṭhamapaṇṇāsakaṃ niṭṭhitaṃ.</p>

<p rend="title">2. Dutiyapaṇṇāsakaṃ</p>
</body>
<back></back>
</text>
</TEI.2>