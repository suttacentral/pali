<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">2. Bojjhaṅgasaṃyuttaṃ</p>

<p rend="title">1. Pabbatavaggo</p>

<p rend="subhead">1.Himavantasuttavaṇṇanā</p>

<p rend="bodytext" n="182"><hi rend="paranum">182</hi><hi rend="dot">.</hi> Bujjhati <pb ed="V" n="2.0123" /><pb ed="M" n="2.0414" /> catusaccaṃ ariyasāvako etāyāti <hi rend="bold">bodhaṃ,</hi> dhammasāmaggī, ariyasāvako pana catusaccaṃ bujjhatīti <hi rend="bold">bodhi. Aṅgā</hi>ti kāraṇā. Yāya dhammasāmaggiyāti sambandho. Taṇhāvasena <hi rend="bold">patiṭṭhānaṃ,</hi> diṭṭhivasena <hi rend="bold">āyūhanā</hi>. Sassatadiṭṭhiyā <hi rend="bold">patiṭṭhānaṃ,</hi> ucchedadiṭṭhiyā <hi rend="bold">āyūhanā</hi>. Līnavasena <hi rend="bold">patiṭṭhānaṃ,</hi> uddhaccavasena <hi rend="bold">āyūhanā</hi>. Kāmasukhānuyogavasena <hi rend="bold">patiṭṭhānaṃ,</hi> attakilamathānuyogavasena <hi rend="bold">āyūhanā. Oghataraṇasuttavaṇṇanāyaṃ</hi> (saṃ. ni. 1.1) –</p>

<p rend="indent">‘‘Kilesavasena patiṭṭhānaṃ, abhisaṅkhāravasena āyūhanā. Taṇhādiṭṭhīhi patiṭṭhānaṃ, avasesakilesābhisaṅkhārehi āyūhanā, sabbākusalābhisaṅkhāravasena patiṭṭhānaṃ, sabbalokiyakusalābhisaṅkhāravasena āyūhanā’’ti –</p>

<p rend="unindented">Vuttesu pakāresu idha avuttānaṃ vasena veditabbo. <hi rend="bold">Kilesasantānaniddāya uṭṭhahatī</hi>ti etena sikhāpattavipassanāsahagatānampi satiādīnaṃ bojjhaṅgabhāvaṃ dasseti. <hi rend="bold">Cattārī</hi>tiādinā maggaphalena sahagatānaṃ. Sattahi bojjhaṅgehi bhāvitehi saccapaṭivedho hotīti kathamidaṃ jānitabbanti codanaṃ sandhāyāha <hi rend="bold">‘‘yathāhā’’</hi>tiādi. <hi rend="bold">Jhānaṅgamaggaṅgādayo viyā</hi>ti etena bodhibojjhaṅgasaddānaṃ samudāyāvayavavisayataṃ dasseti. <hi rend="bold">Senaṅgarathaṅgādayo viyā</hi>ti etena puggalapaññattiyā avijjamānapaññattibhāvaṃ dasseti.</p>

<p rend="bodytext">Bodhāya saṃvattantīti bojjhaṅgāti vuttaṃ ‘‘kāraṇattho aṅgasaddo’’ti. Bujjhatīti bodhi, bodhiyā eva aṅgāti <hi rend="bold">bojjhaṅgā</hi>ti vuttaṃ <hi rend="bold">‘‘bujjhantīti bojjhaṅgā’’</hi>ti. Vipassanādīnaṃ kāraṇānaṃ bujjhitabbānaṃ saccānaṃ anurūpaṃ paccakkhabhāvena paṭimukhaṃ aviparītaṃ sammā bujjhantīti evaṃ vatthuvisesadīpakehi <pb ed="V" n="2.0124" /> uparimaggehi anubujjhantītiādinā vuttabodhisaddehi nippadesena vuttaṃ <pb ed="M" n="2.0415" /> ‘‘bujjhanatāsāmaññena saṅgaṇhātī’’ti. Ettha ca līnapatiṭṭhāna-kāmasukhallikānuyoga-ucchedābhinivesānaṃ dhammavicaya-vīriyapītipadhāna-dhammasāmaggī paṭipakkho. Uddhaccāyūhanaattakilamathānuyoga-sassatābhinivesānaṃ passaddhisamādhi-upekkhāpadhāna-dhammasāmaggī paṭipakkho. Sati pana ubhayatthāpi icchitabbā. Tathā hi sā sabbatthikā vuttā.</p>

<p rend="bodytext">Saṃ-saddo pasaṃsāyaṃ. Punadeva sundaro ca atthopīti āha <hi rend="bold">‘‘pasattho sundaro ca bojjhaṅgo’’</hi>ti. <hi rend="bold">Abhinibbattetī</hi>ti abhivisiṭṭhabhāvena nibbatteti savisesabhāvaṃ vadati. <hi rend="bold">‘‘Eke vaṇṇayantī’’</hi>ti vatvā tattha yathāvuttavivekattayato aññaṃ vivekadvayaṃ uddharitvā dassetuṃ <hi rend="bold">‘‘te hī’’</hi>tiādi vuttaṃ. Tattha jhānakkhaṇe tāva kiccato vikkhambhanavivekanissitaṃ, vipassanākkhaṇe ajjhāsayato paṭippassaddhivivekanissitaṃ bhāvetīti. Tenāha – ‘‘anuttaraṃ vimokkhaṃ upasampajja viharissāmī’’ti. Tattha tattha nicchayatāya kasiṇajjhānaggahaṇena anuppādānampi gahaṇaṃ daṭṭhabbaṃ.</p>

<p rend="centre">Himavantasuttavaṇṇanā niṭṭhitā.</p>

<p rend="subhead">2. Kāyasuttavaṇṇanā</p>

<p rend="bodytext" n="183"><hi rend="paranum">183</hi><hi rend="dot">.</hi> Tiṭṭhanti etenāti ṭhiti, kāraṇaṃ. Kammautucittāhārasaññito catubbidho paccayo ṭhiti etassāti <hi rend="bold">paccayaṭṭhitiko</hi>. Āhārapaccayasaddā hi ekatthā. <hi rend="bold">Subhampī</hi>ti kāmacchando paccayo, asubhe subhākārena pavattanato subhanti vuccati. Tena kāraṇena pavattanakassa aññassa kāmacchandassa nimittattā <hi rend="bold">subhanimitta</hi>nti. <hi rend="bold">Subhassā</hi>ti yathāvuttassa subhassa. <hi rend="bold">Ārammaṇampī</hi>ti subhākārena, iṭṭhākārena vā gayhamānaṃ rūpādiārammaṇampi subhanimittaṃ vuttākārena. <hi rend="bold">Anupāyamanasikāro</hi>ti ākaṅkhitassa hitasukhassa anupāyabhūto manasikāro, tato eva <hi rend="bold">uppathamanasikāro</hi>ti ayonisomanasikāro. <hi rend="bold">Tasmi</hi>nti yathāniddhārite kāmacchandabhūte tadārammaṇabhūte ca duvidhepi subhanimitte. Aṭṭhakathāyaṃ pana ‘‘subhārammaṇe’’icceva vuttaṃ. <hi rend="bold">Atthi, bhikkhave, subhanimittantiādī</hi>ti <hi rend="bold">ādi</hi>-saddena kāmacchandanīvaraṇassa āhāradassanapāḷi uttānāti katvā vuttaṃ – <hi rend="bold">‘‘evaṃ sabbanīvaraṇesu yojanā veditabbā’’</hi>ti.</p>

<p rend="bodytext"><hi rend="bold">Paṭighopi</hi><pb ed="M" n="2.0416" /><hi rend="bold">paṭighanimittaṃ</hi> purimuppannassa pacchā uppajjanakassa nimittabhāvato. <hi rend="bold">Paṭighārammaṇaṃ</hi> nāma ekūnavīsati āghātavatthubhūtā sattasaṅkhārā. <hi rend="bold">Aratī</hi>ti pantasenāsanādīsu aramaṇaṃ <pb ed="V" n="2.0125" />. <hi rend="bold">Ukkaṇṭhitā</hi>ti ukkaṇṭhabhāvo. <hi rend="bold">Pantesū</hi>ti dūresu, vivittesu vā. <hi rend="bold">Adhikusalesū</hi>ti samathavipassanādhammesu. <hi rend="bold">Arati</hi> ratipaṭipakkho. <hi rend="bold">Aratitā</hi>ti aramaṇākāro. <hi rend="bold">Anabhiratī</hi>ti anabhiratabhāvo. <hi rend="bold">Anabhiramaṇā</hi>ti anabhiramaṇākāro. <hi rend="bold">Ukkaṇṭhitā</hi>ti ukkaṇṭhanākāro. <hi rend="bold">Paritassitā</hi>ti ukkaṇṭhanavaseneva paritassanā.</p>

<p rend="bodytext"><hi rend="bold">Āgantukaṃ,</hi> na sabhāvasiddhaṃ. <hi rend="bold">Kāyālasiya</hi>nti nāmakāye alasabhāvo. <hi rend="bold">Sammohavinodaniyaṃ</hi> pana ‘‘tandīti jātiālasiya’’nti vuttaṃ. <hi rend="bold">Vadatī</hi>ti etena atisītādipaccayā saṅkocāpattiṃ dasseti. <hi rend="bold">Yaṃ sandhāya vuttaṃ</hi> kilesavatthuvibhaṅge (vibha. aṭṭha. 857). <hi rend="bold">Tandī</hi>ti jātiālasiyaṃ. <hi rend="bold">Tandiyanā</hi>ti tandiyanākāro. <hi rend="bold">Tandimanakatā</hi>ti tandiyā abhibhūtacittatā. Alasassa bhāvo <hi rend="bold">ālasyaṃ</hi>. Ālasyāyanākāro <hi rend="bold">ālasyāyanā</hi>. Ālasyāyitassa bhāvo <hi rend="bold">ālasyāyitattaṃ</hi>. Iti sabbehipi imehi padehi kilesavasena kāyālasiyaṃ kathitaṃ.</p>

<p rend="bodytext"><hi rend="bold">Kilesavasenā</hi>ti sammohavasena. <hi rend="bold">Kāyavinamanā</hi>ti kāyassa virūpato namanā. <hi rend="bold">Jambhanā</hi>ti phandanā. Punappunaṃ jambhanā <hi rend="bold">vijambhanā. Ānamanā</hi>ti purato namanā. <hi rend="bold">Vinamanā</hi>ti pacchato namanā. <hi rend="bold">Sannamanā</hi>ti samantato namanā. <hi rend="bold">Paṇamanā</hi>ti yathā hi tantato uṭṭhitapesakāro kiñcideva upariṭṭhitaṃ gahetvā ujuṃ kāyaṃ ussāpeti, evaṃ kāyassa uddhaṃ ṭhapanā. <hi rend="bold">Byādhiyaka</hi>nti uppannabyādhitā. Iti sabbehipi imehi padehi kilesavasena kāyaphandanameva kathitaṃ (vibha. aṭṭha. 858).</p>

<p rend="bodytext"><hi rend="bold">Bhattapariḷāho</hi>ti bhattavasena pariḷāhuppatti. <hi rend="bold">Bhuttāvissā</hi>ti bhuttavato. <hi rend="bold">Bhattamucchā</hi>ti bhattagelaññaṃ. Atibhuttapaccayā hi mucchāpatto viya hoti. <hi rend="bold">Bhattakilamatho</hi>ti bhuttapaccayā kilantabhāvo. <hi rend="bold">Bhattapariḷāho</hi>ti bhattadaratho. Kucchipūraṃ bhuttavato hi pariḷāhuppattiyā upahatindriyo viya hoti, kāyo khijjati. <hi rend="bold">Kāyaduṭṭhulla</hi>nti bhuttabhattaṃ nissāya kāyassa akammaññatā.</p>

<p rend="bodytext"><hi rend="bold">Cittassa</hi><pb ed="M" n="2.0417" /><hi rend="bold">līyanākāro</hi>ti ārammaṇe cittassa saṅkocappatti. <hi rend="bold">Cittassa akalyatā</hi>ti cittassa gilānabhāvo. <hi rend="bold">Gilāno</hi>ti akallako vuccati. Tathā cāha ‘‘nāhaṃ, bhante, akallako’’ti. <hi rend="bold">Akammaññatā</hi>ti cittagelaññasaṅkhāto akammaññanākāro. <hi rend="bold">Olīyanā</hi>ti olīyanākāro. Iriyāpathikampi cittaṃ yassa vasena iriyāpathaṃ sandhāretuṃ asakkonto olīyati, tassa taṃ ākāraṃ sandhāya vuttaṃ <hi rend="bold">‘‘olīyanā’’</hi>ti. Dutiyapadaṃ upasaggena vaḍḍhitaṃ. <hi rend="bold">Līna</hi>nti avipphārikatāya <pb ed="V" n="2.0126" /> saṅkocappattaṃ. Itare dve ākāraniddesā. <hi rend="bold">Thina</hi>nti avipphārikatāya anussāhanā asaṅgahanasaṅgahanaṃ. Thiyanākāro <hi rend="bold">thiyanā. Thiyitatta</hi>nti thiyitassa ākāro, avipphārikatāti attho.</p>

<p rend="bodytext"><hi rend="bold">Cetaso avūpasamo</hi>ti cittassa avūpasantatā asannisinnabhāvo. Tenāha – <hi rend="bold">‘‘avūpasantākāro’’</hi>ti. <hi rend="bold">Atthato paneta</hi>nti svāyaṃ avūpasantākāro vikkhepasabhāvattā vikkhepahetutāya ca atthato etaṃ uddhaccakukkuccameva.</p>

<p rend="bodytext"><hi rend="bold">Vicikicchāya ārammaṇadhammā</hi> nāma ‘‘buddhe kaṅkhatī’’tiādinā āgataaṭṭhakaṅkhāvatthubhūtā dhammā. Yasmā vicikicchā byāpādādayo viya anu anu uggahaṇapaccayā uppajjati, tasmā kaṅkhāṭṭhānīyaṃ ārammaṇameva dassitaṃ ‘‘vicikicchāya ārammaṇadhammā’’ti. Yasmā purimuppannā vicikicchā pacchā vicikicchāya paccayo hoti, tasmā vicikicchāpi vicikicchāṭṭhānīyadhammā veditabbā. Tatrāyaṃ vacanattho – tiṭṭhanti pavattanti etthāti ṭhānīyā, vicikicchā eva ṭhānīyā <hi rend="bold">vicikicchāṭṭhānīyā</hi>. Aṭṭhakathāyaṃ pana ārammaṇassapi tattha visesapaccayataṃ upādāya <hi rend="bold">‘‘kāmacchando vicikicchāti ime dve dhammā ārammaṇena kathitā’’</hi>ti vuttaṃ. Subhanimittassa hi paccayabhāvamattaṃ sandhāyetaṃ vuttaṃ, tathāpi yathā ‘‘paṭighampi paṭighanimitta’’nti katvā ‘‘byāpādo upanissayena kathito’’ti vuttaṃ, evaṃ subhampi subhanimittanti katvā kāmacchando upanissayena kathitoti sakkā viññātuṃ. <hi rend="bold">Sesā</hi> thinamiddhauddhaccakukkuccāni. Tattha thinamiddhaṃ aññamaññaṃ sahajātādivasena paccayo, tathā uddhaccakukkuccanti. Ubhayesampi upanissayakoṭiyā paccayabhāve vattabbameva natthīti āha <hi rend="bold">‘‘sahajātena ca upanissayena cā’’</hi>ti.</p>

<p rend="bodytext">Yasmā <pb ed="M" n="2.0418" /> sati nāma ‘‘cattāro satipaṭṭhānā’’tiādinā tesaṃ tesaṃ dhammānaṃ anussaraṇavasena vattati, tasmā te dhammā satisambojjhaṅgaṭṭhānīyā nāma. Lokuttaradhamme ca anussavādivasena gahetvā tathā pavattateva. Tena vuttaṃ <hi rend="bold">‘‘satiyā’’</hi>tiādi.</p>

<p rend="bodytext">Kosallaṃ vuccati paññā, tato uppannā <hi rend="bold">kosallasambhūtā. Anavajjasukhavipākā</hi>ti anavajjā hutvā sukhavipākā vipaccanakā. Padadvayena paccayato sabhāvato kiccato phalato kusaladhammaṃ dasseti. Akusalaniddesepi eseva nayo. <hi rend="bold">Sāvajjā</hi>ti gārayhā. <hi rend="bold">Anavajjā</hi>ti agārayhā. <hi rend="bold">Hīnā</hi> lāmakā. <hi rend="bold">Paṇītā</hi> seṭṭhā. <hi rend="bold">Kaṇhā</hi> kāḷakā asuddhā. <hi rend="bold">Sukkā</hi> odātā suddhā <pb ed="V" n="2.0127" />. <hi rend="bold">Paṭibhāga</hi>-saddo paṭhame vikappe sadisakoṭṭhāsattho, dutiye paṭipakkhakoṭṭhāsattho, tatiye niggahetabbapaṭipakkhakoṭṭhāsattho daṭṭhabbo.</p>

<p rend="bodytext">Kusalakiriyāya ādikammabhāvena pavattavīriyaṃ dhitisabhāvatāya dhātūti vuttanti āha <hi rend="bold">‘‘ārambhadhātūti paṭhamārambhavīriya’’</hi>nti. Laddhāsevanaṃ vīriyaṃ balappattaṃ hutvā paṭipakkhaṃ vidhamatīti āha – <hi rend="bold">‘‘nikkamadhātūti kosajjato nikkhantattā tato balavatara’’</hi>nti. Adhimattādhimattatarānaṃ paṭipakkhadhammānaṃ vidhamanasamatthaṃ paṭupaṭutarādibhāvappattaṃ hotīti āha – <hi rend="bold">‘‘parakkamadhātūti paraṃ paraṃ ṭhānaṃ akkamanatāya tatopi balavatara’’</hi>nti.</p>

<p rend="bodytext">Tiṭṭhati pavattati etthāti ṭhānīyā. Ārammaṇadhammā, pītisambojjhaṅgassa ṭhānīyāti <hi rend="bold">pītisambojjhaṅgaṭṭhānīyā</hi>ti <hi rend="bold">‘‘pītiyā ārammaṇadhammā’’</hi>ti vuttaṃ. Yasmā aparāparuppattiyā pītipi tathā vattabbataṃ labhatīti vuttaṃ visuddhimagge ‘‘pītiyā eva taṃ nāma’’nti. <hi rend="bold">Darathapassaddhī</hi>ti daratho kilesapariḷāho, so passambhati etāyāti darathapassaddhi, kāyapassaddhiyā vedanādikhandhattayassa viya rūpakāyassapi passambhanaṃ hoti, cittapassaddhiyā cittasseva passambhanaṃ, tato evettha bhagavatā lahutādīnaṃ viya duvidhatā vuttā. Tathā samāhitākāraṃ sallakkhetvā gayhamāno samathova <hi rend="bold">samathanimittaṃ,</hi> tassa ārammaṇabhūtaṃ paṭibhāganimittampi. Vividhaṃ aggaṃ etassāti byaggo, vikkhepo. Tathā hi so anavaṭṭhānaraso bhantatāpaccupaṭṭhāno vutto. Ekaggabhāvato byaggapaṭipakkhoti <hi rend="bold">abyaggo,</hi> samādhi, so eva nimittanti pubbe viya vattabbaṃ. Tenāha <hi rend="bold">‘‘tasseva vevacana’’</hi>nti.</p>

<p rend="bodytext">Yo <pb ed="M" n="2.0419" /> ārammaṇe iṭṭhāniṭṭhākāraṃ anādiyitvā gahetabbo majjhattākāro, yo ca pubbe upekkhāsambojjhaṅgassa bhāvanāvasena uppanno majjhattākāro, duvidhopi so upekkhāya ārammaṇadhammoti adhippetoti āha – <hi rend="bold">‘‘atthato pana majjhattākāro upekkhāṭṭhānīyā dhammāti veditabbo’’</hi>ti. <hi rend="bold">Ārammaṇena kathitā</hi> ārammaṇasseva tesaṃ visesapaccayabhāvato. <hi rend="bold">Sesā</hi>ti vīriyādayo cattāro dhammā. Tesañhi upanissayova sātisayo icchitabboti.</p>

<p rend="centre">Kāyasuttavaṇṇanā niṭṭhitā.</p>

<p rend="subhead">3. Sīlasuttavaṇṇanā</p>

<p rend="bodytext" n="184"><hi rend="paranum">184</hi><hi rend="dot">.</hi><hi rend="bold">Khīṇāsavassa lokuttaraṃ sīlaṃ</hi> nāma maggaphalapariyāpannā sammāvācākammantājīvā sīlalakkhaṇappattā <pb ed="V" n="2.0128" /> tadaññe cetanādayo. <hi rend="bold">Lokiyaṃ</hi> pana kiriyābyākatacittapariyāpannaṃ cārittasīlaṃ, vārittasīlassa pana sambhavo eva natthi viramaṇavasena pavattiyā abhāvato. ‘‘Pubbabhāgasīlaṃ lokiyasīla’’nti keci.</p>

<p rend="bodytext"><hi rend="bold">Cakkhudassana</hi>nti cakkhūhi dassanaṃ. <hi rend="bold">Lakkhaṇassa dassana</hi>nti sabhāvadhammānaṃ saṅkhatānaṃ paccattalakkhaṇassa ñātapariññāya, aniccādisāmaññalakkhaṇassa tīraṇapariññāya dassanaṃ. Pajahantopi hi te pahātabbākārato passati nāma. Nibbānassa tathalakkhaṇaṃ maggaphalehi dassanaṃ, taṃ pana <hi rend="bold">paṭivijjhanaṃ</hi>. Jhānena pathavīkasiṇādīnaṃ, abhiññāhi rūpānaṃ dassanampi <hi rend="bold">ñāṇadassanameva. Cakkhudassanaṃ adhippetaṃ</hi> savanapayirupāsanānaṃ parato gahitattā. <hi rend="bold">Pañhapayirupāsana</hi>nti pañhapucchanavasena payirupāsanaṃ aññakammatthāya upasaṅkamanassa kevalaṃ upasaṅkamaneneva jotitattā.</p>

<p rend="bodytext">Ariyānaṃ anussati nāma guṇavasena, tatthāpi laddhaovādāvajjanamukhena yathābhūtasīlādiguṇānussaraṇanti dassetuṃ <hi rend="bold">‘‘jhānavipassanā’’</hi>tiādi vuttaṃ. <hi rend="bold">Aññesaṃyeva santike</hi>ti ariyehi aññesaṃ sāsanikānaṃyeva santike. Tenāha – <hi rend="bold">‘‘anupabbajjā nāmā’’</hi>ti. <hi rend="bold">Aññesū</hi>ti sāsanikehi aññesu tāpasaparibbājakādīsu. Tattha hi pabbajjā ariyānaṃ anupabbajjā nāma na hotīti vuttaṃ.</p>

<p rend="bodytext"><hi rend="bold">Satasahassamattā</hi><pb ed="M" n="2.0420" /><hi rend="bold">ahesuṃ</hi> samantapāsādikattā mahātherassa. <hi rend="bold">Laṅkādīpe</hi>ti nissayasīsena nissitasallakkhaṇaṃ. Na hi pabbajjā dīpapaṭiladdhā, atha kho dīpanivāsiācariyapaṭiladdhā. <hi rend="bold">Mahinda…pe… pabbajanti nāma</hi> tassa parivāratāya pabbajjāyāti.</p>

<p rend="bodytext"><hi rend="bold">Saratī</hi>ti taṃ ovādānusāsanidhammaṃ cinteti citte karoti. <hi rend="bold">Vitakkāhataṃ karotī</hi>ti punappunaṃ parivitakkanena tadatthaṃ vitakkanipphāditaṃ karoti. <hi rend="bold">Āraddho hotī</hi>ti sampādito hoti. Taṃ pana sampādanaṃ pāripūri evāti āha <hi rend="bold">‘‘paripuṇṇo hotī’’</hi>ti. <hi rend="bold">Tatthā</hi>ti yathāvutte dhamme. <hi rend="bold">Ñāṇacāravasenā</hi>ti ñāṇassa pavattanavasena. <hi rend="bold">Tesaṃ tesaṃ dhammāna</hi>nti tasmiṃ tasmiṃ ovādadhamme āgatānaṃ rūpārūpadhammānaṃ. <hi rend="bold">Lakkhaṇa</hi>nti visesalakkhaṇaṃ sāmaññalakkhaṇañca. <hi rend="bold">Pavicinatī</hi>ti ‘‘idaṃ rūpaṃ ettakaṃ rūpa’’ntiādinā vicayaṃ āpajjati. <hi rend="bold">Ñāṇañca ropetī</hi>ti ‘‘aniccaṃ calaṃ palokaṃ pabhaṅgū’’tiādinā ñāṇaṃ pavatteti. <hi rend="bold">Vīmaṃsanaṃ…pe… āpajjatī</hi>ti rūpasattakārūpasattakakkamena <pb ed="V" n="2.0129" /> vipassanaṃ paccakkhato viya aniccatādīnaṃ dassanaṃ sammasanaṃ āpajjati.</p>

<p rend="bodytext"><hi rend="bold">Ubhayampeta</hi>nti phalānisaṃsāti vuttadvayaṃ. <hi rend="bold">Atthato ekaṃ</hi> pariyāyasaddattā. <hi rend="bold">Paṭikaccā</hi>ti pageva. <hi rend="bold">Maraṇakāle</hi>ti maraṇakālasamīpe. Samīpatthe hi idaṃ bhummanti āha <hi rend="bold">‘‘maraṇassa āsannakāle’’</hi>ti.</p>

<p rend="bodytext"><hi rend="bold">So tividho hoti</hi> ñāṇassa tikkhamajjhamudubhāvena. Tenāha <hi rend="bold">‘‘kappasahassāyukesū’’</hi>tiādi. <hi rend="bold">Upahaccaparinibbāyī nāma</hi> āyuvemajjhaṃ atikkamitvā parinibbāyanato. <hi rend="bold">Yattha katthacī</hi>ti avihādīsu yattha katthaci. <hi rend="bold">Sappayogenā</hi>ti vipassanāñāṇasaṅkhārasaṅkhātena payogena, saha vipassanāpayogenāti attho. Suddhāvāsabhūmiyaṃ uddhaṃyeva maggasoto etassāti <hi rend="bold">uddhaṃsoto</hi>. Paṭisandhivasena akaniṭṭhabhavaṃ gacchatīti <hi rend="bold">akaniṭṭhagāmī</hi>.</p>

<p rend="bodytext">Avihādīsu vattamānopi ekaṃsato uddhaṃgamanāraho puggalo akaniṭṭhagāmī eva nāmāti vuttaṃ <hi rend="bold">‘‘eko uddhaṃsoto akaniṭṭhagāmīti pañca hontī’’</hi>ti. <hi rend="bold">Tesa</hi>nti niddhāraṇe sāmivacanaṃ. Uddhaṃsotabhāvato yadipi heṭṭhimādīsupi ariyabhūmi nibbattateva, tathāpi tattha bhūmīsu āyuṃ <pb ed="M" n="2.0421" /> aggahetvā akaniṭṭhabhave āyuvaseneva soḷasakappasahassāyukatā daṭṭhabbā. ‘‘Satta phalā sattānisaṃsā pāṭikaṅkhā’’ti vuttattā <hi rend="bold">‘‘arahattamaggassa pubbabhāgavipassanā bojjhaṅgā kathitā’’</hi>ti vuttaṃ. Sattannampi sahabhāvo labbhatīti <hi rend="bold">‘‘apubbaṃ acarimaṃ ekacittakkhaṇikā’’</hi>ti vuttaṃ. Tayidaṃ pāḷiyaṃ tattha tattha ‘‘tasmiṃ samaye’’ti āgatavacanena viññāyati, bojjhaṅgānaṃ pana nānāsabhāvattā <hi rend="bold">‘‘nānālakkhaṇā’’</hi>ti vuttaṃ.</p>

<p rend="centre">Sīlasuttavaṇṇanā niṭṭhitā.</p>

<p rend="subhead">4. Vatthasuttavaṇṇanā</p>

<p rend="bodytext" n="185"><hi rend="paranum">185</hi><hi rend="dot">.</hi><hi rend="bold">‘‘Satisambojjhaṅgo’’ti evaṃ ce mayhaṃ hotī</hi>ti satisambojjhaṅgo nāma seṭṭho uttamo pavaro, tasmāhaṃ satisambojjhaṅgasīsena phalasamāpattiṃ appetvā viharissāmīti evaṃ ce mayhaṃ pubbabhāge hotīti attho. <hi rend="bold">‘‘Appamāṇo’’ti evaṃ mayhaṃ hotī</hi>ti svāyaṃ satisambojjhaṅgo, sabbaso pamāṇakarakilesābhāvato appamāṇadhammārammaṇato ca appamāṇoti evaṃ mayhaṃ antosamāpattiyaṃ asammohavasena hoti. <hi rend="bold">Suparipuṇṇo</hi>ti bhāvanāpāripūriyā suṭṭhu paripuṇṇoti evaṃ <pb ed="V" n="2.0130" /> mayhaṃ antosamāpattiyaṃ asammohavasena hotīti. <hi rend="bold">Tiṭṭhatī</hi>ti yathākālaparicchedasamāpattiyā avaṭṭhānena tappariyāpannatāya satisambojjhaṅgo tiṭṭhati paṭibandhavasena. <hi rend="bold">Uppādaṃ anāvajjitattā</hi>ti uppādassa anāvajjanena asamannāhārena. Uppādasīsena cettha uppādavantova saṅkhārā gahitā. <hi rend="bold">Anuppāda</hi>nti nibbānaṃ uppādābhāvato uppādavantehi ca vinissaṭattā. <hi rend="bold">Pavatta</hi>nti vipākappavattaṃ. <hi rend="bold">Appavatta</hi>nti nibbānaṃ tappaṭikkhepato. <hi rend="bold">Nimitta</hi>nti sabbasaṅkhāranimittaṃ. <hi rend="bold">Animitta</hi>nti nibbānaṃ. <hi rend="bold">Saṅkhāre</hi>ti uppādādianāmasanena kevalameva saṅkhāragahaṇaṃ. <hi rend="bold">Visaṅkhāra</hi>nti nibbānaṃ. <hi rend="bold">Āvajjitattā</hi> āvajjitakālato paṭṭhāya ārabbha pavattiyā <hi rend="bold">satisambojjhaṅgo tiṭṭhati. Aṭṭhahākārehī</hi>ti aṭṭhahi kāraṇehi. <hi rend="bold">Jānātī</hi>ti samāpattito vuṭṭhitakāle pajānāti. <hi rend="bold">Aṭṭhahākārehī</hi>ti uppādāvajjanādīhi ceva anuppādāvajjanādīhi ca vuttākāraviparītehi aṭṭhahi ākārehi <hi rend="bold">cavantaṃ</hi> samāpattivasena anavaṭṭhānatopi gacchantaṃ <hi rend="bold">cavatī</hi>ti thero <hi rend="bold">pajānātī</hi>ti.</p>

<p rend="bodytext"><hi rend="bold">Phalabojjhaṅgā</hi>ti <pb ed="M" n="2.0422" /> phalasamāpattipariyāpannā bojjhaṅgā. Kiṃ pana te visuṃ visuṃ pavattantīti āha <hi rend="bold">‘‘yadā hī’’</hi>tiādi. <hi rend="bold">Sīsaṃ katvā</hi>ti padhānaṃ seṭṭhaṃ katvā. <hi rend="bold">Tadanvayā</hi>ti tadanugatā satisambojjhaṅgaṃ anugacchanakā. Tañca kho tathā katvā dhammaṃ paccavekkhaṇavasena. Keci pana ‘‘taṃ paccavekkhaṇādikaṃ katvā’’ti vadanti.</p>

<p rend="centre">Vatthasuttavaṇṇanā niṭṭhitā.</p>

<p rend="subhead">5. Bhikkhusuttavaṇṇanā</p>

<p rend="bodytext" n="186"><hi rend="paranum">186</hi><hi rend="dot">.</hi><hi rend="bold">Bodhāyā</hi>ti ettha bodho nāma bujjhanaṃ, taṃ pana kissa kenāti pucchanto <hi rend="bold">‘‘kiṃ bujjhanatthāyā’’</hi>ti vatvā taṃ dassento <hi rend="bold">‘‘maggenā’’</hi>tiādimāha. Maggena nibbānaṃ bujjhanatthāya saṃvattanti, paccavekkhaṇāya katakiccataṃ bujjhanatthāya saṃvattanti, paṭhamavikappe sacchikiriyābhisamayo eva dassitoti tena atuṭṭhe <hi rend="bold">‘‘maggena vā’’</hi>ti dutiyavikappamāha. <hi rend="bold">Vivekanissitaṃ virāganissita</hi>nti padehi sabbaṃ maggakiccaṃ tassa phalañca dassitaṃ. <hi rend="bold">Nirodhanissita</hi>nti iminā nibbānasacchikiriyā. <hi rend="bold">Kāmāsavāpi cittaṃ vimuccatī</hi>tiādinā kilesappahānaṃ. <hi rend="bold">Vimuttasmiṃ vimuttamiti ñāṇaṃ hotī</hi>tiādinā paccavekkhaṇā dassitā.</p>

<p rend="centre">Bhikkhusuttavaṇṇanā niṭṭhitā.</p>

<p rend="subhead">6-7. Kuṇḍaliyasuttādivaṇṇanā</p>

<p rend="bodytext" n="187-188"><hi rend="paranum">187-188</hi><hi rend="dot">.</hi> Nibaddhavāsavasena <pb ed="V" n="2.0131" /> ārāme nisīdanasīloti <hi rend="bold">ārāmanisādī</hi>. Parisaṃ ogāḷho hutvā caratīti <hi rend="bold">parisāvacaro</hi>ti āha – <hi rend="bold">‘‘yo panā’’</hi>tiādi. <hi rend="bold">Eva</hi>nti iminākārena. <hi rend="bold">Gahaṇa</hi>nti niggahaṇaṃ. Tena pucchāpadassa atthaṃ vivarati. <hi rend="bold">Nibbeṭhana</hi>nti niggahanibbeṭhanaṃ. Tena vissajjanapadassa atthaṃ vivarati. <hi rend="bold">Iminā nayenā</hi>ti etena ‘‘itivādo’’ti ettha iti-saddassa atthaṃ dasseti. Upārambhādhippāyo vadati etenāti <hi rend="bold">vādo,</hi> doso. <hi rend="bold">Itivādo hotī</hi>ti evaṃ imassa upari vādāropanaṃ hoti. <hi rend="bold">Itivādappamokkho</hi>ti evaṃ tato pamokkho hoti <pb ed="M" n="2.0423" />. Evaṃ vādappamokkhānisaṃsaṃ parehi āropitadosassa nibbeṭhanavasena dassetvā idāni dosapavedanavasena dassetuṃ <hi rend="bold">‘‘ayaṃ pucchāya doso’’</hi>tiādi vuttaṃ.</p>

<p rend="bodytext"><hi rend="bold">Ettakaṃ ṭhāna</hi>ntiādito paṭṭhāya yāva ‘‘tīṇi sucaritānī’’ti ettakaṃ ṭhānaṃ. <hi rend="bold">Imaṃ desana</hi>nti ‘‘indriyasaṃvaro kho’’tiādinayappavattaṃ imaṃ desanaṃ. <hi rend="bold">Nābhijjhāyatī</hi>ti na abhijjhāyati. <hi rend="bold">Nābhihaṃsatī</hi>ti na abhitussati. <hi rend="bold">Gocarajjhatte ṭhitaṃ hotī</hi>ti kammaṭṭhānārammaṇe samādhānavasena ṭhitaṃ hoti avaṭṭhitaṃ. Tenāha <hi rend="bold">‘‘susaṇṭhita’’</hi>nti. <hi rend="bold">Susaṇṭhita</hi>nti sammā avikkhepavasena ṭhitaṃ. <hi rend="bold">Kammaṭṭhānavimuttiyā</hi>ti kammaṭṭhānānuyuñjanavasena paṭipakkhato nīvaraṇato vimuttiyā. Suṭṭhu vimuttanti <hi rend="bold">suvimuttaṃ. Tasmiṃ</hi> amanāparūpadassane <hi rend="bold">na maṅku</hi> vilakkho na hoti. <hi rend="bold">Kilesavasena</hi> dosavasena. <hi rend="bold">Aṭṭhitacitto</hi> athaddhacitto. Kovesena hi cittaṃ thaddhaṃ hoti, na mudukaṃ. <hi rend="bold">Adīnamānaso</hi>ti domanassavasena yo dīnabhāvo, tadabhāvena niddosamānaso. <hi rend="bold">Apūticitto</hi>ti byāpajjābhāvena sītibhūtacitto.</p>

<p rend="bodytext">Imesu chasu dvāresu aṭṭhārasa duccaritāni honti paccekaṃ kāyavacīmanoduccaritabhedena. Tāni vibhāgena dassetuṃ <hi rend="bold">‘‘katha’’</hi>ntiādi vuttaṃ. Tattha <hi rend="bold">iṭṭhārammaṇe āpāthagate</hi>ti nayadānamattametaṃ. Tena ‘‘aniṭṭhārammaṇe āpāthagate dosaṃ uppādentassā’’tiādinā tividhaduccaritaṃ nīharitvā vattabbaṃ, tathā ‘‘majjhattārammaṇe mohaṃ uppādentassā’’tiādinā ca. Manoduccaritādisāmaññena pana tīṇiyeva duccaritāni hontīti veditabbaṃ.</p>

<p rend="bodytext"><hi rend="bold">Paññattivasenā</hi>ti vatthuṃ anāmasitvā piṇḍagahaṇamukhena kevalaṃ paññattivaseneva. <hi rend="bold">Bhāvanāpaṭisaṅkhāne</hi>ti bhāvanāsiddhe paṭisaṅkhāne, bhāvanāya paṭisaṅkhāne vāti attho. <hi rend="bold">Imānī</hi>ti yathāvuttāni chadvārārammaṇāni. <hi rend="bold">Duccaritānī</hi>ti duccaritakāraṇāni. Appaṭisaṅkhāne ṭhitassa duccaritāni <pb ed="V" n="2.0132" /> sucaritāni katvā. <hi rend="bold">Pariṇāmetī</hi>ti parivatteti duccaritāni tattha anuppādetvā sucaritāni <pb ed="M" n="2.0424" /> uppādento. <hi rend="bold">Eva</hi>nti vuttappakārena. <hi rend="bold">Indriyasaṃvaro…pe… veditabbo</hi> indriyasaṃvarasampādanavasena tiṇṇaṃ sucaritānaṃ sijjhanato. Tenāha <hi rend="bold">‘‘ettāvatā’’</hi>tiādi. <hi rend="bold">Ettāvatā</hi>ti ādito paṭṭhāya yāva ‘‘tīṇi sucaritāni paripūrentī’’ti padaṃ, ettāvatā. <hi rend="bold">Sīlānurakkhakaṃ indriyasaṃvarasīla</hi>nti catupārisuddhisīlassa anurakkhakaṃ indriyasaṃvarasīlaṃ kathikaṃ. Kathaṃ pana tadeva tassa anurakkhakaṃ hotīti? Aparāparuppattiyā upanissayabhāvato.</p>

<p rend="bodytext"><hi rend="bold">Tīṇi sīlānī</hi>ti indriyasaṃvara-ājīvapārisuddhi-paccayasannissita-sīlāni. <hi rend="bold">Lokuttaramissakā</hi>ti lokiyāpi lokuttarāpi hontīti attho. <hi rend="bold">Sattannaṃ bojjhaṅgāna</hi>nti lokuttarānaṃ sattannaṃ bojjhaṅgānaṃ. <hi rend="bold">Mūlabhūtā satipaṭṭhānā pubbabhāgā,</hi> te sandhāya vuttaṃ ‘‘cattāro kho, kuṇḍaliya, satipaṭṭhānā bhāvitā bahulīkatā satta bojjhaṅge paripūrentī’’ti. <hi rend="bold">Tepī</hi>ti yathāvuttasatipaṭṭhānā. <hi rend="bold">Satipaṭṭhānamūlakā bojjhaṅgā</hi>ti lokiyasatipaṭṭhānamūlakā bojjhaṅgāva. <hi rend="bold">Pubbabhāgāvā</hi>ti ettha keci ‘‘pubbabhāgā cā’’ti pāṭhaṃ katvā ‘‘pubbeva lokuttarā pubbabhāgā cā’’ti atthaṃ vadanti. <hi rend="bold">Vijjāvimuttimūlakā</hi>ti ‘‘satta kho, kuṇḍaliya, bojjhaṅgā bhāvitā bahulīkatā vijjāvimuttiṃ paripūrentī’’ti evaṃ vuttā bojjhaṅgā lokuttarāva vijjāvimuttisahagatabhāvato.</p>

<p rend="centre">Kuṇḍaliyasuttādivaṇṇanā niṭṭhitā.</p>

<p rend="subhead">8. Upavānasuttavaṇṇanā</p>

<p rend="bodytext" n="189"><hi rend="paranum">189</hi><hi rend="dot">.</hi><hi rend="bold">Paccatta</hi>nti karaṇaniddeso ayanti āha – <hi rend="bold">‘‘attanāvā’’</hi>ti. <hi rend="bold">Kurumānoyevā</hi>ti uppādento <hi rend="bold">eva. Kammaṭṭhānavimuttiyā suṭṭhu vimutta</hi>nti kammaṭṭhānamanasikārena nīvaraṇānaṃ dūrībhāvato tehi suṭṭhu vimuttaṃ. <hi rend="bold">Atthaṃ karitvā</hi>ti bhāvanāmanasikāraṃ uttamaṃ katvā. ‘‘Mahā vata me ayaṃ attho uppanno’’ti <hi rend="bold">atthiko hutvā</hi>.</p>

<p rend="subhead">9. Paṭhamauppannasuttavaṇṇanā</p>

<p rend="bodytext" n="190"><hi rend="paranum">190</hi><hi rend="dot">.</hi><hi rend="bold">Tathāgatassa pātubhāvā</hi>tiādinā buddhuppādakāle eva bojjhaṅgaratanapaṭilābhoti dasseti.</p>

<p rend="centre">Pabbatavaggavaṇṇanā niṭṭhitā.</p>

<p rend="title">2. Gilānavaggo</p>

<p rend="subhead">1-3. Pāṇasuttādivaṇṇanā</p>

<p rend="bodytext" n="192-194"><hi rend="paranum">192-194</hi><hi rend="dot">.</hi><hi rend="bold">Yesa</hi>nti <pb ed="M" n="2.0425" /><pb ed="V" n="2.0133" /> yesaṃ sattānaṃ. <hi rend="bold">Cattāro iriyāpathā atthi</hi> labbhanti tadupagasarīrāvayavalābhena. <hi rend="bold">Eta</hi>nti ‘‘cattāro iriyāpathe kappentī’’ti etaṃ vacanaṃ. ‘‘Vivekanissita’’ntiādivacanato <hi rend="bold">‘‘sahavipassanake maggabojjhaṅge’’</hi>icceva vuttaṃ. <hi rend="bold">Dutiyatatiyāni uttānatthāneva</hi> heṭṭhā vuttanayattā.</p>

<p rend="subhead">4-10. Paṭhamagilānasuttādivaṇṇanā</p>

<p rend="bodytext" n="195-201"><hi rend="paranum">195-201</hi><hi rend="dot">.</hi><hi rend="bold">Visuddhaṃ ahosi</hi> visabhāgadhātukkhobhaṃ vūpasamentaṃ. Tenāha – <hi rend="bold">‘‘pokkharapatte …pe… vinivattitvā gato’’</hi>ti. <hi rend="bold">Eseva nayo</hi> pāḷito atthato ca catutthena pañcamachaṭṭhānaṃ samānattā. <hi rend="bold">Visarukkhavātasamphassenā</hi>ti visarukkhasannissitavātasamphassena. <hi rend="bold">Mandasītajaro</hi>ti muduko sītajaro. <hi rend="bold">Sesa</hi>nti vuttāvasesaṃ. <hi rend="bold">Sabbatthā</hi>ti sattamādīsu catūsu.</p>

<p rend="centre">Gilānavaggavaṇṇanā niṭṭhitā.</p>

<p rend="title">3. Udāyivaggo</p>

<p rend="subhead">1-2. Bodhāyasuttādivaṇṇanā</p>

<p rend="bodytext" n="202-203"><hi rend="paranum">202-203</hi><hi rend="dot">.</hi><hi rend="bold">Kittakena nu kho</hi> kāraṇena <hi rend="bold">bujjhanakaaṅgā nāma vuccanti</hi> bujjhanakassa puggalassa aṅgāti vattabbataṃ labhanti. <hi rend="bold">Missakabojjhaṅgā kathitā</hi> sahavipassanā maggabojjhaṅgā kathitāti katvā. <hi rend="bold">Dhammaparicchedo kathito</hi> gaṇanāmattena paricchinditvā vuttattā na bhūmantaraparicchedo, vipassanādiparicchedo vā.</p>

<p rend="subhead">3-5. Ṭhāniyasuttādivaṇṇanā</p>

<p rend="bodytext" n="204-206"><hi rend="paranum">204-206</hi><hi rend="dot">.</hi> Kāmarāgena <pb ed="V" n="2.0134" /> gadhitabbaṭṭhānabhūtā kāmarāgaṭṭhāniyāti āha <hi rend="bold">‘‘ārammaṇadhammāna’’</hi>nti. ‘‘Manasikārabahulīkārā’’ti vuttattā <hi rend="bold">‘‘ārammaṇeneva kathita’’</hi>nti <pb ed="M" n="2.0426" /> vuttaṃ. <hi rend="bold">Vuttaparicchedo</hi>ti etena na kevalaṃ ārammaṇavaseneva, atha kho upanissayavasenapettha attho labbhatīti dasseti. Paṭhamavaggassa hi dutiye sutte upanissayavaseneva attho dassito. <hi rend="bold">Missakabojjhaṅgā kathitā</hi> avibhāgeneva kathitattā. <hi rend="bold">Aparihāniye</hi>ti tīhi sikkhāhi aparihānāvahe.</p>

<p rend="subhead">6-7. Taṇhakkhayasuttādivaṇṇanā</p>

<p rend="bodytext" n="207-208"><hi rend="paranum">207-208</hi><hi rend="dot">.</hi><hi rend="bold">‘‘So maṃ pucchissatī’’</hi>ti adhippāyena <hi rend="bold">bhagavatā osāpitadesanaṃ. Patthaṭattā</hi> bhāvanāpāripūriyā vitthāritaṃ gatattā. <hi rend="bold">Mahantabhāva</hi>nti bhāvanāvaseneva mahattaṃ gatattā. Tato eva <hi rend="bold">vaḍḍhippamāṇā</hi>. Nīvaraṇavigame sambhavato paccayato byāpādo vigato hotīti āha – <hi rend="bold">‘‘nīvaraṇānaṃ dūrībhāvena byāpādavirahitattā’’</hi>ti. <hi rend="bold">Taṇhāmūlaka</hi>nti taṇhāpaccayaṃ. Yañhi taṇhāsahagataṃ asahagatampi taṇhaṃ upanissāya nipphannaṃ, sabbaṃ taṃ taṇhāmūlakaṃ. <hi rend="bold">Pahīyati</hi> anuppādappahānena. <hi rend="bold">Taṇhādīnaṃyeva khayā,</hi> na tesaṃ saṅkhārānaṃ khayā. <hi rend="bold">Etehi</hi> taṇhakkhayādipadehi.</p>

<p rend="subhead">8. Nibbedhabhāgiyasuttavaṇṇanā</p>

<p rend="bodytext" n="209"><hi rend="paranum">209</hi><hi rend="dot">.</hi> Nibbijjhantīti nibbedhā, nibbijjhanadhammā dhammavinayādayo, tappariyāpannatāya nibbedhabhāge gato nibbedhabhāgiyo, taṃ <hi rend="bold">nibbedhabhāgiyaṃ</hi>. Tenāha <hi rend="bold">‘‘nibbijjhanakoṭṭhāsiya’’</hi>nti. <hi rend="bold">Bhāvetvā ṭhitena</hi> cittena. Vipassanāmaggampi gahetvā <hi rend="bold">‘‘maggabojjhaṅgā missakā’’</hi>ti vuttā. <hi rend="bold">Tehī</hi>ti bojjhaṅgehi <hi rend="bold">bhāvitaṃ</hi> cittaṃ. <hi rend="bold">Te vā</hi> bojjhaṅge <hi rend="bold">bhāvetvā ṭhitaṃ cittaṃ</hi> nāma phalacittaṃ, tasmā <hi rend="bold">nibbattitalokuttarameva. Tampī</hi>ti phalacittampi maggānantaratāya <hi rend="bold">magganissitaṃ katvā missakameva kathetuṃ vaṭṭati</hi> ‘‘bodhāya saṃvattantī’’ti vuttattā.</p>

<p rend="subhead">9. Ekadhammasuttavaṇṇanā</p>

<p rend="bodytext" n="210"><hi rend="paranum">210</hi><hi rend="dot">.</hi><hi rend="bold">Saṃyojanasaṅkhātā vinibandhā</hi>ti kāmarāgādisaṃyojanasaññitā bandhanā. <hi rend="bold">Pariniṭṭhapetvā gahaṇā</hi>ti gilitvā viya pariniṭṭhapetvā gahaṇākārā.</p>

<p rend="subhead">10. Udāyisuttavaṇṇanā</p>

<p rend="bodytext" n="211"><hi rend="paranum">211</hi><hi rend="dot">.</hi> Bahukataṃ <pb ed="M" n="2.0427" /><pb ed="V" n="2.0135" /> vuccati bahukāro bahumāno, natthi etassa bahukatanti <hi rend="bold">abahukato,</hi> akatabahumāno. Dhammo uppajjamāno ukkujjanto viya nirujjhamāno avakujjanto viya hotīti vuttaṃ <hi rend="bold">‘‘ukkujjaṃ vuccati udayo, avakujjaṃ vayo’’</hi>ti. <hi rend="bold">Parivattento</hi>ti aniccātipi dukkhātipi anattātipi. ‘‘Eso hi te udāyi maggo paṭiladdho, yo te…pe… tathattāya upanessatī’’ti pariyosāne bhagavato vacanañcettha sādhakaṃ daṭṭhabbaṃ. <hi rend="bold">Tena tenākārena viharanta</hi>nti yena sammasanākārena vipassanāvihārena viharantaṃ. <hi rend="bold">Tathābhāvāyā</hi>ti khīṇāsavabhāvapaccavekkhaṇāya. Tenāha – <hi rend="bold">‘‘khīṇā jātīti…pe… taṃ dassento evamāhā’’</hi>ti.</p>

<p rend="centre">Udāyivaggavaṇṇanā niṭṭhitā.</p>

<p rend="title">4. Nīvaraṇavaggo</p>

<p rend="subhead">3-4. Upakkilesasuttādivaṇṇanā</p>

<p rend="bodytext" n="214-215"><hi rend="paranum">214-215</hi><hi rend="dot">.</hi><hi rend="bold">Na ca pabhāvanta</hi>nti na ca pabhāsampannaṃ. <hi rend="bold">Pabhijjanasabhāva</hi>nti tāpetvā tālane pabhaṅgutaṃ. <hi rend="bold">Avasesaṃ loha</hi>nti vuttāvasesaṃ jātilohaṃ, vijātilohaṃ, kittimalohanti pabhedaṃ sabbampi lohaṃ. <hi rend="bold">Uppajjituṃ appadānenā</hi>ti ettha nanu lokiyakusalacittassapi suvisuddhassa uppajjituṃ appadānena upakkilesatāti? Saccametaṃ, yasmiṃ pana santāne nīvaraṇāni laddhapatiṭṭhāni, tattha mahaggatakusalassapi asambhavo, pageva lokuttarakusalassa, parittakusalaṃ pana yathāpaccayaṃ uppajjati. Nīvaraṇe hi vūpasante santāne uppattiyā aparisuddhaṃ hoti, upakkiliṭṭhaṃ nāma hoti, aparisuddhadīpakapallikavaṭṭhitelādisannissayo dīpo viya, apica nippariyāyato uppajjituṃ appadāneneva tesaṃ upakkilesatāti dassento <hi rend="bold">‘‘yadaggena hī’’</hi>tiādimāha. Ārammaṇe vikkhittappattivasena <hi rend="bold">cuṇṇavicuṇṇatā</hi> veditabbā. <hi rend="bold">Na āvarantī</hi>ti kusaladhamme uppajjituṃ appadānavasena na āvaranti, atha kho tesaṃ uppattiyā honti. <hi rend="bold">Na paṭicchādentī</hi>ti na <pb ed="M" n="2.0428" /> vinandhanti. <hi rend="bold">Catubhūmakacittassā</hi>ti catutthabhūmakakusalacittassa anupakkilesā, tehi akilissanato.</p>

<p rend="subhead">8. Āvaraṇanīvaraṇasuttavaṇṇanā</p>

<p rend="bodytext" n="219"><hi rend="paranum">219</hi><hi rend="dot">.</hi><hi rend="bold">Paññā</hi><pb ed="V" n="2.0136" /><hi rend="bold">dubbalā hoti,</hi> na balavatī paṭipakkhena upakkiliṭṭhabhāvato. Tenāha <hi rend="bold">‘‘mandā avisadā’’</hi>ti.</p>

<p rend="bodytext"><hi rend="bold">Pañca nīvaraṇā dūre honti</hi> āvaraṇābhāvato. <hi rend="bold">Tameva pīti</hi>nti sappāyadhammasavane uppannaṃ pītiṃ. Tassā tadā uppannākārasallakkhaṇena avijahanto punappunaṃ tassā nibbattanena. Tenāha <hi rend="bold">‘‘pañca nīvaraṇe vikkhambhetvā’’</hi>ti.<hi rend="bold"> Idaṃ sandhāyā</hi>ti ettake divasepi na vinassanti, sā dhammapīti laddhapaccayā hutvā visesāvahāti imamatthaṃ sandhāya etaṃ ‘‘imassa pañca nīvaraṇā tasmiṃ samaye na hontī’’tiādi vuttaṃ. <hi rend="bold">Pītipāmojjapakkhiyā</hi>ti pītipāmojjapaccayā. <hi rend="bold">Nassantī</hi>ti nirodhapaccayavasena pavattanato nassanti. Sabhāgapaccayavasena <hi rend="bold">puna uppajjantāpi…pe… vuccati</hi> kiccasādhanavasena pavattanato.</p>

<p rend="subhead">9. Rukkhasuttavaṇṇanā</p>

<p rend="bodytext" n="220"><hi rend="paranum">220</hi><hi rend="dot">.</hi><hi rend="bold">Abhiruhanakā</hi>ti samīparukkhe abhibhavitvā ruhanakā. <hi rend="bold">Aṭṭhikacchako</hi>ti aṭṭhibahulakacchako. Kapithanasadisaphalattā <hi rend="bold">kapitthano</hi>ti laddhanāmo.</p>

<p rend="subhead">10. Nīvaraṇasuttavaṇṇanā</p>

<p rend="bodytext" n="221"><hi rend="paranum">221</hi><hi rend="dot">.</hi><hi rend="bold">Andhabhāvakaraṇā</hi> paññācakkhussa vibandhanato. Tathā hi te ‘‘acakkhukaraṇā paññānirodhikā’’ti vuttā. Vihanati vibādhatīti <hi rend="bold">vighāto,</hi> dukkhanti āha <hi rend="bold">‘‘vighātapakkhiyāti dukkhapakkhikā’’</hi>ti. Nibbānatthāya na saṃvattantīti <hi rend="bold">anibbānasaṃvattanikā. Missakabojjhaṅgāva kathitā</hi> pubbabhāgikānaṃ kathitattā.</p>

<p rend="centre">Nīvaraṇavaggavaṇṇanā niṭṭhitā.</p>

<p rend="title">5. Cakkavattivaggo</p>

<p rend="subhead">1. Vidhāsuttavaṇṇanā</p>

<p rend="bodytext" n="222"><hi rend="paranum">222</hi><hi rend="dot">.</hi> Vidhīyantīti <pb ed="M" n="2.0429" /><pb ed="V" n="2.0137" /><hi rend="bold">vidhā,</hi> mānādibhāgā koṭṭhāsāti āha <hi rend="bold">‘‘tayo mānakoṭṭhāsā’’</hi>ti. <hi rend="bold">Tathā tathā vidahanato</hi>ti ‘‘seyyohamasmī’’tiādinā tena tenākārena vidahanato ṭhapanato, ṭhapetabbato vā.</p>

<p rend="subhead">2. Cakkavattisuttavaṇṇanā</p>

<p rend="bodytext" n="223"><hi rend="paranum">223</hi><hi rend="dot">.</hi><hi rend="bold">Sirisampattiyā rājati</hi> dippati sobhatīti <hi rend="bold">rājā,</hi> dānapiyavacanaatthacariyāsamānattatāsaṅkhātehi <hi rend="bold">catūhi saṅgahavatthūhi</hi>. <hi rend="bold">Rañjetī</hi>ti rameti. <hi rend="bold">Abbhuggatāyā</hi>ti udīritā nibbattito tattha tattha gacchanato. <hi rend="bold">Cakkaṃ vattetī</hi>ti cakkaratanaṃ pavatteti. <hi rend="bold">Devaṭṭhāna</hi>nti pūjanīyadevaṭṭhānaṃ. <hi rend="bold">Cittīkataṭṭhenā</hi>ti pūjanīyabhāvena. <hi rend="bold">Aggho natthi</hi> cirakālasambhavapuññānubhāvasiddharatanasabbhāvato. <hi rend="bold">Aññehi</hi> cakkavattino pariggahabhūtaratanehi. <hi rend="bold">Loke</hi>ti manussaloke. Tena tadaññalokaṃ nivatteti. <hi rend="bold">Vijjamāna</hi>ggahaṇena atītānāgataṃ nivatteti. <hi rend="bold">Buddhā ca kadāci karahaci uppajjanti</hi> cakkavattinopi yebhuyyena tasmiṃyeva uppajjanatoti adhippāyo. <hi rend="bold">Anomassā</hi>ti alāmakassa ukkaṭṭhassa. <hi rend="bold">Sesāni</hi> ratanāni.</p>

<p rend="bodytext"><hi rend="bold">Tatrā</hi>ti vākyopaññāsane nipāto, tasmiṃ pātubhāvavacane. <hi rend="bold">‘‘Ayutta’’</hi>nti vatvā tattha adhippāyaṃ vivaranto <hi rend="bold">‘‘uppannaṃ hī’’</hi>tiādimāha. Tehi ratanehi <hi rend="bold">cakkavattananiyamāpekkhatāya</hi> cakkavattivacanassa. <hi rend="bold">Niyamenā</hi>ti ekantena. <hi rend="bold">Vattabbataṃ āpajjati</hi> bhāvini bhūte viya upacāroti yathā – ‘‘agamā rājagahaṃ buddho’’ti (su. ni. 410). <hi rend="bold">Laddhanāmassā</hi>ti cakkavattīti loke laddhasamaññassa patthanīyassa purisavisesassa. <hi rend="bold">Mūluppattivacanatopī</hi>ti ‘‘cakkavattissa pātubhāvā’’ti etassa paṭhamuppattiyā vacanatopi. Idāni tamatthaṃ vivaranto <hi rend="bold">‘‘yo hī’’</hi>tiādimāha. Yo hi cakkavattirājā, tassa uppattiyā cakkaratanassa uppajjanato cakkavattīti evaṃ nāmaṃ uppajjati. ‘‘Cakkaṃ vattessatī’’ti idaṃ pana niyāmaṃ anapekkhitvā tassa uppajjatīti ratanānuppattiṃ <pb ed="M" n="2.0430" /> gahetvā vuttanayato saññā uppajjati ‘‘cakkavattī’’ti. <hi rend="bold">Ekamevā</hi>ti cakkaratanameva paṭhamaṃ pātubhavati. Yasmiṃ bhūte rañño cakkavattisamaññā, atha pacchā <pb ed="V" n="2.0138" /> ratanāni pātubhavantīti bahūnaṃ pātubhāvaṃ upādāya <hi rend="bold">bahulavacanatopi etaṃ</hi> ‘‘cakkavattissa pātubhāvā ratanānaṃ pātubhāvo’’ti vuttaṃ. <hi rend="bold">Ayaṃ</hi> hetukattusaññito atthabhedo. <hi rend="bold">Pātubhāvā</hi>ti pātubhāvato. Puññasambhāro bhinnasantānatāya <hi rend="bold">ratanānampi pariyāyena upanissayahetū</hi>ti vuttaṃ. <hi rend="bold">Yuttamevetaṃ</hi> yathāvuttayuttiyuttattā.</p>

<p rend="bodytext">Vattabbabhūto adhippāyo etassa atthīti adhippāyo, atthaniddeso, saṅkhepato adhippāyo <hi rend="bold">saṅkhepādhippāyo</hi>. Cakkaratanānubhāvena cakkavattissariyassa sijjhanato <hi rend="bold">‘‘dātuṃ samatthassā’’</hi>ti vuttaṃ. Yojanappamāṇe padese pavattattā <hi rend="bold">yojanappamāṇaṃ andhakāraṃ</hi>. Atidīghātirassatādiṃ chabbidhaṃ dosaṃ vivajjetvā ṭhitassāti vacanaseso.</p>

<p rend="bodytext"><hi rend="bold">Sabbesaṃ catubhūmakadhammānaṃ purecaraṃ</hi> kusalānaṃ dhammānaṃ gatiyo samanvesanavasena pavattanato. Buddhādīhipi appahānīyatāya mahantadhammasabhāvattā dhammakāye ca jeṭṭhakaṭṭhena <hi rend="bold">dhammakāyūpapannaṃ</hi>. Paññāpāsādatāya cassa uparigataṭṭhena <hi rend="bold">accuggataṃ</hi>. Vitthataṭṭhena <hi rend="bold">vipulaṃ</hi>. Mahantatāya <hi rend="bold">mahantaṃ</hi>. Anādikālabhāvitassa kilesasantānassa khaṇeneva viddhaṃsanato <hi rend="bold">sīghaṃ lahu java</hi>nti pariyāyā. Bojjhaṅgadhammapariyāpannattā hi vuttaṃ <hi rend="bold">‘‘ekanta-kusalattā’’</hi>ti. Sampayuttavasena pītiyā ālokaviddhaṃsanabhāvavasenāti vuttaṃ <hi rend="bold">‘‘sahajātapaccayādī’’</hi>tiādi. <hi rend="bold">Sabbasaṅgāhikadhammaparicchedo</hi>ti catubhūmakattā sabbasaṅgāhako bojjhaṅgadhammaparicchedo kathito.</p>

<p rend="subhead">4-10. Duppaññasuttādivaṇṇanā</p>

<p rend="bodytext" n="225-231"><hi rend="paranum">225-231</hi><hi rend="dot">.</hi> Eḷaṃ vuccati doso, eḷena mūgo viyāti <hi rend="bold">eḷamūgo</hi>ti imamatthaṃ dassento <hi rend="bold">‘‘mukhena vāca’’</hi>ntiādimāha.</p>

<p rend="centre">Cakkavattivaggavaṇṇanā niṭṭhitā.</p>

<p rend="title">6. Sākacchavaggo</p>

<p rend="subhead">1. Āhārasuttavaṇṇanā</p>

<p rend="bodytext" n="232"><hi rend="paranum">232</hi><hi rend="dot">.</hi><hi rend="bold">Purimanayato</hi>ti <pb ed="V" n="2.0139" /><pb ed="M" n="2.0431" /> ‘‘satisambojjhaṅgaṭṭhānīyānaṃ dhammāna’’ntiādinā āgatanayato. <hi rend="bold">Eva</hi>nti idāni vuccamānākārena. Sati ca sampajaññañca <hi rend="bold">satisampajaññaṃ</hi>. Satipadhānaṃ vā abhikkantādīsu satthakabhāvapariggaṇhakañāṇaṃ <hi rend="bold">satisampajaññaṃ</hi>. Taṃ sabbattha satokārībhāvāvahattā satisambojjhaṅgassa uppādāya saṃvattati. Yathā ca paccanīkadhammappahānaṃ anurūpadhammadesanā ca anuppannānaṃ kusalānaṃ dhammānaṃ uppādāya hoti, evaṃ satirahitapuggalavajjanā satokārīpuggalasevanā ca tattha ca yuttapayuttatā satisambojjhaṅgassa uppādāya hotīti imamatthaṃ dasseti <hi rend="bold">‘‘satisampajañña’’</hi>ntiādinā. <hi rend="bold">Arahattamaggena bhāvanāpāripūrī hoti</hi>. Tathā hi arahāva ‘‘sativepullappatto’’ti vuccati.</p>

<p rend="bodytext">Dhammānaṃ, dhammesu vā vicayo, so eva heṭṭhā vuttanayena sambojjhaṅgo, tassa <hi rend="bold">dhammavicayasambojjhaṅgassa. Paripucchakatā</hi>ti ācariyaṃ payirupāsitvā pañcapi nikāye sahaṭṭhakathāya pariyogāhetvā yaṃ yaṃ tattha gaṇṭhiṭṭhānaṃ, tassa tassa ‘‘idaṃ, bhante, kathaṃ imassa ko attho’’ti evaṃ khandhādīsu atthapucchakabhāvo. Tenāha <hi rend="bold">‘‘khandha…pe… bahulatā’’</hi>ti.</p>

<p rend="bodytext"><hi rend="bold">Vatthuvisadakiriyā</hi>ti cittacetasikānaṃ pavattiṭṭhānabhāvato sarīraṃ tappaṭibaddhāni ca cīvarādīni idha ‘‘vatthūnī’’ti adhippetāni, tāni yathā cittassa sukhāvahāni honti, tathā karaṇaṃ tesaṃ visadabhāvakaraṇaṃ. Tena vuttaṃ <hi rend="bold">‘‘ajjhattikabāhirāna’’</hi>ntiādi. <hi rend="bold">Ussannadosa</hi>nti vātādiussannadosaṃ. <hi rend="bold">Sedamalamakkhita</hi>nti sedena ceva jallikāsaṅkhātena sarīramalena ca makkhitaṃ. <hi rend="bold">Ca</hi>-saddena aññampi sarīrassa ca cittassa ca pīḷāvahaṃ saṅgaṇhāti. <hi rend="bold">Senāsanaṃ vā</hi>ti <hi rend="bold">vā</hi>-saddena pattādīnaṃ saṅgaho daṭṭhabbo. <hi rend="bold">Avisade</hi> sati, visayabhūte vā. Kathaṃ bhāvanamanuyuttassa tāni visayoti? Antarantarā pavattanakacittuppādavasena evaṃ vuttaṃ. Te hi cittuppādā cittekaggatāya ijjhantiyāpi aparisuddhabhāvāya saṃvattanti. <hi rend="bold">Cittacetasikesu</hi> nissayādipaccayabhūtesu. <hi rend="bold">Ñāṇampī</hi>ti <hi rend="bold">pi</hi>-saddo sampiṇḍane. Tena na kevalaṃ taṃ vatthuyeva <pb ed="M" n="2.0432" />, atha kho tasmiṃ aparisuddhe ñāṇampi aparisuddhaṃ hotīti nissayāparisuddhiyā nissitāparisuddhi viya visayassa aparisuddhatāya visayīnaṃ aparisuddhiṃ dasseti anvayato byatirekato ca.</p>

<p rend="bodytext"><hi rend="bold">Samabhāvakaraṇaṃ</hi><pb ed="V" n="2.0140" /> kiccato anūnādhikabhāvakaraṇaṃ. Yathāpaccayaṃ saddheyyavatthusmiṃ adhimokkhakiccassa paṭutarabhāvena paññāya avisadatāya vīriyādīnañca anubalappadānasithilatādinā <hi rend="bold">saddhindriyaṃ balavaṃ hoti</hi>. Tenāha <hi rend="bold">‘‘itarāni mandānī’’</hi>ti. <hi rend="bold">Tato</hi>ti tasmā saddhindriyassa balavabhāvato itaresañca mandattā. Kosajjapakkhe patituṃ adatvā sampayuttadhammānaṃ paggaṇhanaṃ anubalappadānaṃ <hi rend="bold">paggaho,</hi> paggahakiccaṃ kātuṃ na sakkotīti sambandhitabbaṃ. Ārammaṇaṃ upagantvā ṭhānaṃ, anissajjanaṃ vā <hi rend="bold">upaṭṭhānaṃ,</hi> vikkhepapaṭipakkho. Yena vā sampayuttā avikkhittā honti, so <hi rend="bold">avikkhepo</hi>. Rūpagataṃ viya cakkhunā yena yāthāvato visayasabhāvaṃ passati, taṃ <hi rend="bold">dassanakiccaṃ kātuṃ na sakkoti</hi> balavatā saddhindriyena abhibhūtattā. Sahajātadhammesu hi indaṭṭhaṃ karontānaṃ saha pavattamānānaṃ dhammānaṃ ekarasatāvaseneva atthasiddhi, na aññathā. <hi rend="bold">Tasmā</hi>ti vuttamevatthaṃ kāraṇabhāvena paccāmasati. <hi rend="bold">Ta</hi>nti saddhindriyaṃ.</p>

<p rend="bodytext"><hi rend="bold">Dhammasabhāvapaccavekkhaṇenā</hi>ti yassa saddheyyavatthuno uḷāratādiguṇe adhimuccanassa sātisayappavattiyā saddhindriyaṃ balavaṃ jātaṃ, tassa paccayapaccayuppannatādivibhāgato yāthāvato vīmaṃsanena. Evañhi evaṃdhammatānayena sabhāvasarasato pariggayhamāne savipphāro adhimokkho na hoti – ‘‘ayaṃ imesaṃ dhammānaṃ sabhāvo’’ti paññābyāpārassa sātisayattā. Dhuriyadhammesu hi yathā saddhāya balavabhāve paññāya mandabhāvo hoti, evaṃ paññāya balavabhāve saddhāya mandabhāvo hoti. Tena vuttaṃ – ‘‘taṃ dhammasabhāvapaccavekkhaṇena…pe… hāpetabba’’nti. <hi rend="bold">Tathā amanasikaraṇenā</hi>ti yenākārena bhāvanamanuyuñjantassa saddhindriyaṃ balavaṃ jātaṃ, tenākārena bhāvanaṃ nānuyuñjanenāti vuttaṃ hoti. Idha duvidhena saddhindriyassa balavabhāvo attano vā paccayavisesena kiccuttariyato vīriyādīnaṃ vā mandakiccatāya. Tattha paṭhamavikappe hāpanavidhi dassito, dutiyavikappe pana yathā manasikaroto vīriyādīnaṃ mandakiccatāya saddhindriyaṃ balavaṃ jātaṃ, tathā amanasikārena vīriyādīnaṃ paṭutarabhāvāvahena manasikārena saddhindriyaṃ tehi <pb ed="M" n="2.0433" /> samataṃ karontena hāpetabbaṃ. Iminā nayena sesindriyesupi hāpanavidhi veditabbo.</p>

<p rend="bodytext"><hi rend="bold">Vakkalittheravatthū</hi>ti so hi āyasmā saddhādhimutto tattha ca katādhikāro satthu rūpakāyadassane pasuto eva hutvā viharanto satthārā – ‘‘kiṃ te, vakkali, iminā pūtikāyena diṭṭhena, yo kho, vakkali, dhammaṃ passati, so maṃ passatī’’tiādinā (saṃ. ni. 3.87) ovadiyamāno kammaṭṭhāne niyojitopi taṃ ananuyuñjanto paṇāmito attānaṃ <pb ed="V" n="2.0141" /> vinipātetuṃ papātaṭṭhānaṃ abhiruhi. Atha naṃ satthā yathānisinnova obhāsavissajjanena attānaṃ dassetvā –</p>

<p rend="gatha1">‘‘Pāmojjabahulo bhikkhu, pasanno buddhasāsane;</p>

<p rend="gathalast">Adhigacche padaṃ santaṃ, saṅkhārūpasamaṃ sukha’’nti. (dha. pa. 381) –</p>

<p rend="unindented">Gāthaṃ vatvā ‘‘ehi, vakkalī’’ti āha. So tena vacanena amateneva abhisitto haṭṭhatuṭṭho hutvā vipassanaṃ paṭṭhapesi, saddhāya bahulabhāvato vipassanāvīthiṃ nārohati. Taṃ ñatvā bhagavā indriyasamattapaṭipādanāya kammaṭṭhānaṃ sodhetvā adāsi. So satthārā dinnanayena vipassanaṃ ussukkāpetvā maggapaṭipāṭiyā arahattaṃ pāpuṇi. Tena vuttaṃ – ‘‘vakkalittheravatthu cettha nidassana’’nti. <hi rend="bold">Etthā</hi>ti saddhindriyassa adhimattabhāve sesindriyānaṃ sakiccākaraṇe.</p>

<p rend="bodytext"><hi rend="bold">Itarakiccabheda</hi>nti upaṭṭhānādikiccavisesaṃ. <hi rend="bold">Passaddhādī</hi>ti <hi rend="bold">ādi</hi>-saddena samādhiupekkhāsambojjhaṅgānaṃ saṅgaho daṭṭhabbo. <hi rend="bold">Hāpetabba</hi>nti yathā saddhindriyassa balavabhāvo dhammasabhāvapaccavekkhaṇena hāyati, evaṃ vīriyindriyassa adhimattatā passaddhiyādibhāvanāya hāyati samādhipakkhikattā tassā. Tathā hi samādhindriyassa adhimattataṃ kosajjapātato rakkhantī vīriyādibhāvanā viya vīriyindriyassa adhimattataṃ uddhaccapātato rakkhantī ekaṃsato hāpeti. Tena vuttaṃ ‘‘passaddhādibhāvanāya hāpetabba’’nti. <hi rend="bold">Soṇattherassa vatthū</hi>ti sukumārasoṇattherassa vatthu. So hi āyasmāpi satthu santikā kammaṭṭhānaṃ gahetvā sītavane viharanto – ‘‘mama sarīraṃ sukhumālaṃ, na ca sakkā sukheneva sukhaṃ adhigantuṃ, kāyaṃ kilametvāpi samaṇadhammo kātabbo’’ti ṭhānacaṅkamanameva adhiṭṭhāya <pb ed="M" n="2.0434" /> padhānamanuyuñjanto pādatalesu phoṭesu uṭṭhitesupi vedanaṃ ajjhupekkhitvā daḷhavīriyaṃ karonto accāraddhavīriyatāya visesaṃ pavattetuṃ nāsakkhi. Satthā tattha gantvā vīṇopamovādena ovaditvā vīriyasamatāyojanavidhiṃ dassento kammaṭṭhānaṃ sodhetvā gijjhakūṭaṃ gato. Theropi satthārā dinnanayena vīriyasamataṃ yājetvā bhāvento vipassanaṃ ussukkāpetvā arahatteva patiṭṭhāsi. Tena vuttaṃ ‘‘soṇattherassa vatthu dassetabba’’nti. <hi rend="bold">Sesesupī</hi>ti satisamādhipaññindriyesupi.</p>

<p rend="bodytext"><hi rend="bold">Samata</hi>nti saddhāpaññānaṃ aññamaññaṃ anūnādhikabhāvaṃ, tathā samādhivīriyānañca. Yathā hi saddhāpaññānaṃ visuṃ visuṃ dhuriyadhammabhūtānaṃ kiccato aññamaññanātivattanaṃ visesato icchitabbaṃ. Yato tesaṃ samadhuratāya appanā sampajjati, evaṃ samādhivīriyānaṃ kosajjuddhaccapakkhikānaṃ <pb ed="V" n="2.0142" /> samatāya sati aññamaññupatthambhanato sampayuttadhammānaṃ antadvayapātābhāvena sammadeva appanā ijjhatīti. <hi rend="bold">Balavasaddho</hi>tiādi vuttasseva atthassa byatirekamukhena samatthanaṃ. Tassattho – yo balavatiyā saddhāya samannāgato avisadañāṇo, so mudhappasanno hoti, na aveccappasanno. Tathā hi so avatthusmiṃ pasīdati, seyyathāpi titthiyasāvakā. <hi rend="bold">Kerāṭikapakkha</hi>nti sāṭheyyapakkhaṃ bhajati. Saddhāhīnāya paññāya atidhāvanto ‘‘deyyavatthupariccāgena vinā cittuppādamattenapi dānamayaṃ puññaṃ hotī’’tiādīni parikappeti hetupatirūpakehi vañcito, evaṃbhūto ca lūkhatakkaviluttacitto paṇḍitānaṃ vacanaṃ nādiyati, saññattiṃ na gacchati. Tenāha <hi rend="bold">‘‘bhesajjasamuṭṭhito viya rogo atekiccho hotī’’</hi>ti. Yathā cettha saddhāpaññānaṃ aññamaññaṃ samabhāvo atthāvaho, visamabhāvo anatthāvaho, evaṃ samādhivīriyānaṃ aññamaññaṃ samabhāvo atthāvaho, itaro anatthāvaho, tathā samabhāvo avikkhepāvaho, itaro vikkhepāvaho. <hi rend="bold">Kosajjaṃ abhibhavati,</hi> tena appanaṃ na pāpuṇātīti adhippāyo. Esa nayo <hi rend="bold">uddhaccaṃ abhibhavatī</hi>ti etthāpi. <hi rend="bold">Tadubhaya</hi>nti saddhāpaññādvayaṃ samādhivīriyadvayañca. <hi rend="bold">Samaṃ kātabba</hi>nti samataṃ kātabbaṃ.</p>

<p rend="bodytext"><hi rend="bold">Samādhikammikassā</hi>ti samathakammaṭṭhānikassa. <hi rend="bold">Eva</hi>nti evaṃ sante, saddhāya thokaṃ balavabhāve satīti attho. <hi rend="bold">Saddahanto</hi>ti ‘‘pathavī pathavīti manasikāramattena <pb ed="M" n="2.0435" /> kathaṃ jhānuppattī’’ti acintetvā ‘‘addhā sambuddhena vuttavidhi ijjhatī’’ti saddahanto saddhaṃ janento. <hi rend="bold">Okappento</hi>ti ārammaṇaṃ anupavisitvā viya adhimuccanavasena avakappento pakkhandanto. <hi rend="bold">Ekaggatā balavatī vaṭṭati</hi> samādhipadhānattā jhānassa. <hi rend="bold">Ubhinna</hi>nti samādhipaññānaṃ. Samādhikammikassa samādhino adhimattatāya paññāya adhimattatāpi icchitabbāti āha <hi rend="bold">‘‘samatāyapī’’</hi>ti, samabhāvenāpīti attho. <hi rend="bold">Appanā</hi>ti lokiyaappanā. Tathā hi ‘‘hotiyevā’’ti sāsaṅkaṃ vadati, lokuttarappanā pana tesaṃ samabhāveneva icchitā. Yathāha ‘‘samathavipassanaṃ yuganaddhaṃ bhāvetī’’ti (a. ni. 4.170). Yadi visesato saddhāpaññānaṃ samādhivīriyānañca samānataṃ icchati, kathaṃ satīti āha – <hi rend="bold">‘‘sati pana sabbattha balavatī vaṭṭatī’’</hi>ti. <hi rend="bold">Sabbatthā</hi>ti līnuddhaccapakkhikesu pañcindriyesu. Uddhaccapakkhikekadese gaṇhanto <hi rend="bold">‘‘saddhāvīriyapaññāna’’</hi>nti āha. Aññathā pīti ca gahetabbā siyā. Tathā hi <hi rend="bold">‘‘kosajjapakkhikena samādhinā’’</hi>icceva vuttaṃ, na ca ‘‘passaddhisamādhiupekkhāhī’’ti. <hi rend="bold">Sā</hi>ti sati. Sabbesu rājakammesu niyuttoti <hi rend="bold">sabbakammiko. Tenā</hi>ti yena kāraṇena sabbattha icchitabbā, tena <hi rend="bold">āha</hi> aṭṭhakathāyaṃ. Sabbattha niyuttā <hi rend="bold">sabbatthikā</hi><pb ed="V" n="2.0143" />, sabbena vā līnuddhaccapakkhikena bojjhaṅgena atthetabbā sabbatthiyā, sabbatthiyāva <hi rend="bold">sabbatthikā. Citta</hi>nti kusalacittaṃ. Tassa hi <hi rend="bold">satipaṭisaraṇaṃ</hi> parāyaṇaṃ appattassa pattiyā anadhigatassa adhigamāya. Tenāha – <hi rend="bold">‘‘ārakkhapaccupaṭṭhānā’’</hi>tiādi.</p>

<p rend="bodytext"><hi rend="bold">Khandhādibhede anogāḷhapaññāna</hi>nti pariyattibāhusaccavasenapi khandhāyatanādīsu appatiṭṭhitabuddhīnaṃ. Bahussutasevanā hi sutamayañāṇāvahā. Taruṇavipassanāsamaṅgīpi bhāvanāmayañāṇe ṭhitattā ekaṃsato paññavā eva nāma hotīti āha – <hi rend="bold">‘‘samapaññāsa…pe… puggalasevanā’’</hi>ti. Ñeyyadhammassa gambhīrabhāvavasena tapparicchedakañāṇassa gambhīrabhāvagahaṇanti āha – <hi rend="bold">‘‘gambhīresu khandhādīsu pavattāya gambhīrapaññāyā’’</hi>ti. Tañhi ñeyyaṃ tādisāya paññāya caritabbato gambhīrañāṇacariyaṃ, tassā vā paññāya tattha pabhedato pavatti gambhīrañāṇacariyā, tassā paccavekkhaṇāti āha <hi rend="bold">‘‘gambhīrapaññāya pabhedapaccavekkhaṇā’’</hi>ti. Yathā sativepullappatto nāma arahā eva, evaṃ so eva paññāvepullappattopīti āha <pb ed="M" n="2.0436" /><hi rend="bold">‘‘arahattamaggena bhāvanāpāripūrī hotī’’</hi>ti. Vīriyādīsupi eseva nayoti.</p>

<p rend="bodytext">‘‘Tattaṃ ayokhilaṃ hatthe gamentī’’tiādinā vuttapañcavidhabandhanakammakāraṇā niraye nibbattasattassa sabbapaṭhamaṃ karontīti <hi rend="bold">devadūtasuttā</hi>dīsu (ma. ni. 3.250), tassā ādito vuttattā ca āha – <hi rend="bold">‘‘pañcavidhabandhanakammakāraṇato paṭṭhāyā’’</hi>ti. <hi rend="bold">Sakaṭavahanādikāle</hi>ti <hi rend="bold">ādi</hi>-saddena tadaññamanussehi tiracchānehi ca vibādhanīyakālaṃ saṅgaṇhāti. <hi rend="bold">Ekaṃ buddhantara</hi>nti idaṃ aparāparaṃ petesu eva uppajjanakasattavasena vuttaṃ, ekaccānaṃ vā petānaṃ, ekaccatiracchānānaṃ viya tathā dīghāyukatāpi siyāti tathā vuttaṃ. Tathā hi kālo nāgarājā catunnaṃ buddhānaṃ rūpadassāvī.</p>

<p rend="bodytext"><hi rend="bold">Evaṃ ānisaṃsadassāvino</hi>ti ‘‘vīriyāyatto eva sakalalokiyalokuttaravisesādhigamo’’ti evaṃ ānisaṃsadassanasīlassa. <hi rend="bold">Gamanavīthi</hi>nti sapubbabhāgaṃ nibbānagāminiṃ paṭipadaṃ. Saha vipassanāya ariyamaggapaṭipāṭi, sattavisuddhiparamparā vā. Sā hi vaṭṭato niyyānāya gantabbā paṭipadāti katvā gamanavīthi nāma.</p>

<p rend="bodytext"><hi rend="bold">Kāyadaḷhībahulo</hi>ti kāyassa posanapasuto. <hi rend="bold">Piṇḍa</hi>nti raṭṭhapiṇḍaṃ. Paccayadāyakānaṃ attani kārassa attano sammāpaṭipattiyā mahapphalabhāvassa karaṇena piṇḍāya bhikkhāya paṭipūjanā <hi rend="bold">piṇḍāpacāyanā. Nīharanto</hi>ti pattatthavikato nīharanto. <hi rend="bold">Taṃ saddaṃ sutvā</hi>ti taṃ upāsikāya vacanaṃ paṇṇasāladvāre ṭhitova pañcābhiññatāya dibbasotena sutvāti vadanti. Manussasampatti, dibbasampatti <pb ed="V" n="2.0144" />, ante nibbānasampattīti <hi rend="bold">tisso sampattiyo. Sitaṃ karontovā</hi>ti ‘‘akiccheneva mayā vaṭṭadukkhaṃ samatikkanta’’nti paccavekkhaṇāvasāne sañjātapāmojjavasena sitaṃ karonto eva.</p>

<p rend="bodytext">Alasānaṃ bhāvanāya nāmamattampi ajānantānaṃ kāyassa posanabahulānaṃ yāvadatthaṃ paribhuñjitvā seyyasukhādiṃ anuyuñjantānaṃ tiracchānakathikānaṃ dūratova vajjanaṃ <hi rend="bold">kusītapuggalaparivajjanā</hi>. ‘‘Divasaṃ caṅkamena nisajjāyā’’tiādinā bhāvanārambhavasena āraddhavīriyānaṃ daḷhaparakkamānaṃ kālenakālaṃ <pb ed="M" n="2.0437" /> upasaṅkamanā <hi rend="bold">āraddhavīriyapuggalasevanā</hi>. Tenāha <hi rend="bold">‘‘kucchiṃ pūretvā’’</hi>tiādi.</p>

<p rend="bodytext"><hi rend="bold">Visuddhimagge</hi> pana ‘‘jātimahattapaccavekkhaṇā, sabrahmacārimahattapaccavekkhaṇā’’ti idaṃ dvayaṃ na gahitaṃ, ‘‘thinamiddhavinodanatā, sammappadhānapaccavekkhaṇā’’ti idaṃ dvayaṃ gahitaṃ. Tattha ānisaṃsadassāvitāya eva sammappadhānapaccavekkhaṇā gahitā lokiyalokuttaravisesādhigamassa vīriyāyattatādassanabhāvato. Thinamiddhavinodanaṃ tadadhimuttatāya gahitaṃ, vīriyuppādane yuttapayuttassa thinamiddhavinodanaṃ atthato siddhameva. Tattha thinamiddhavinodanaṃ kusītapuggalaparivajjana-āraddhavīriyapuggala-sevana- tadadhimuttatāpaṭipakkhavidhamana-paccayūpasaṃhāravasena, apāyabhayapaccavekkhaṇādayo samuttejanavasena vīriyasambojjhaṅgassa uppādakāti daṭṭhabbā.</p>

<p rend="bodytext">Buddhānussatiyā upacārasamādhiniṭṭhattā vuttaṃ <hi rend="bold">‘‘yāva upacārā’’</hi>ti. <hi rend="bold">Sakalasarīraṃ pharamāno</hi>ti pītisamuṭṭhānehi paṇītarūpehi sakalasarīraṃ pharamāno. Dhammasaṅghaguṇe anussarantassapi yāva upacārā sakalasarīraṃ pharamāno pītisambojjhaṅgo uppajjatīti yojanā. Evaṃ sesaanussatīsu pasādanīyasuttantapaccavekkhaṇāya ca yojetabbaṃ tassāpi vimuttāyatanabhāvena taggatikattā. <hi rend="bold">Evarūpe kāle</hi>ti dubbhikkhabhayādīsūti vuttakāle. <hi rend="bold">Samāpattiyā…pe… na samudācarantī</hi>ti idaṃ upasamānussatiyā vasena vuttaṃ. Saṅkhārānañhi sappadesavūpasamepi nippadesavūpasame viya tattha sapaññāya pavattanato bhāvanāmanasikāro kilesavikkhambhanasamattho hutvā upacārasamādhiṃ āvahanto tathārūpapītisomanassasamannāgato pītisambojjhaṅgassa uppādāya hotīti. Pasādanīyesu ṭhānesu pasādasinehābhāvena saṃsūcitahadayatā lūkhatā. Sā ca tattha ādaragāravākaraṇena viññāyatīti āha <hi rend="bold">‘‘asakkaccakiriyāya saṃsūcitalūkhabhāve’’</hi>ti.</p>

<p rend="bodytext">Kāyacittadarathavūpasamalakkhaṇā passaddhi eva yathāvuttabodhiaṅgabhūto passaddhisambojjhaṅgo, tassa <pb ed="V" n="2.0145" /><hi rend="bold">passaddhisambojjhaṅgassa. Paṇītabhojanasevanatā</hi>ti paṇītasappāyabhojanasevanatā. Utuiriyāpathasukhaggahaṇehi sappāyautuiriyāpathaṃ gahitanti daṭṭhabbaṃ. Tañhi tividhampi sappāyaṃ seviyamānaṃ kāyassa kallatāpādanavasena cittassa kallataṃ <pb ed="M" n="2.0438" /> āvahantaṃ duvidhāyapi passaddhiyā kāraṇaṃ hoti. Sattesu labbhamānaṃ sukhadukkhaṃ ahetukanti ayameko anto, issarādivisamahetukanti ayaṃ dutiyo, ete ubho ante anupagamma yathāsakaṃ kammunā hotīti ayaṃ majjhimā paṭipatti. Majjhatto payogo yassa so majjhattapayogo, tassa bhāvo <hi rend="bold">majjhattapayogatā</hi>. Ayañhi pahānasāraddhakāyatā-saṅkhātapassaddhakāyatāya kāraṇaṃ hontī passaddhidvayaṃ āvahati. Eteneva sāraddhakāyapuggalaparivajjana-passaddhakāyapuggalasevanānaṃ tadāvahanatā saṃvaṇṇitāti daṭṭhabbaṃ.</p>

<p rend="bodytext">Vatthuvisadakiriyā indriyasamattapaṭipādanā ca ‘‘paññāvahā’’ti vuttā. Samathāvahāpi tā honti samathāvahabhāveneva paññāvahattāti vuttaṃ <hi rend="bold">‘‘vatthuvisada…pe… veditabbā’’</hi>ti.</p>

<p rend="bodytext">Karaṇakosallabhāvanākosallānaṃ nānantariyabhāvato rakkhaṇakosallassa ca taṃmūlakattā <hi rend="bold">‘‘nimittakusalatā nāma kasiṇanimittassa uggahaṇakusalatā’’</hi>icceva vuttaṃ. <hi rend="bold">Atisithilavīriyatādīhī</hi>ti <hi rend="bold">ādi</hi>-saddena paññāpayogamandataṃ appamādavekallañca saṅgaṇhāti. <hi rend="bold">Tassa paggaṇhana</hi>nti tassa līnassa cittassa dhammavicayasambojjhaṅgādisamuṭṭhāpanena layāpattito samuṭṭhāpanaṃ. Vuttañhetaṃ bhagavatā –</p>

<p rend="indent">‘‘Yasmiñca kho, bhikkhave, samaye līnaṃ cittaṃ hoti, kālo tasmiṃ samaye dhammavicayasambojjhaṅgassa bhāvanāya, kālo vīriyasambojjhaṅgassa bhāvanāya, kālo pītisambojjhaṅgassa bhāvanāya. Taṃ kissa hetu? Līnaṃ, bhikkhave, cittaṃ, taṃ etehi dhammehi susamuṭṭhāpayaṃ hoti. Seyyathāpi, bhikkhave, puriso parittaṃ aggiṃ ujjāletukāmo assa, so tattha sukkhāni ceva tiṇāni pakkhipeyya, sukkhāni gomayāni pakkhipeyya, sukkhāni kaṭṭhāni pakkhipeyya, mukhavātañca dadeyya, na ca paṃsukena okireyya, bhabbo nu kho so puriso parittaṃ aggiṃ ujjāletunti. Evaṃ, bhante’’ti (saṃ. ni. 5.234).</p>

<p rend="bodytext">Ettha ca yathāsakaṃ āhāravasena dhammavicayasambojjhaṅgādīnaṃ bhāvanā samuṭṭhāpanāti veditabbā, sā anantaraṃ vibhāvitā eva.</p>

<p rend="bodytext"><hi rend="bold">Accāraddhavīriyatādīhī</hi>ti <pb ed="M" n="2.0439" /><pb ed="V" n="2.0146" /><hi rend="bold">ādi</hi>-saddena paññāpayogabalavataṃ pamoduppilāvanañca saṅgaṇhāti. <hi rend="bold">Tassa niggaṇhana</hi>nti tassa uddhatassa cittassa samādhisambojjhaṅgādisamuṭṭhāpanena uddhatāpattito nisedhanaṃ. Vuttampi cetaṃ bhagavatā –</p>

<p rend="indent">‘‘Yasmiñca kho, bhikkhave, samaye uddhataṃ cittaṃ hoti, kālo tasmiṃ samaye passaddhisambojjhaṅgassa bhāvanāya, kālo samādhisambojjhaṅgassa bhāvanāya, kālo upekkhāsambojjhaṅgassa bhāvanāya. Taṃ kissa hetu? Uddhataṃ, bhikkhave, cittaṃ, taṃ etehi dhammehi suvūpasamayaṃ hoti. Seyyathāpi, bhikkhave, puriso mahantaṃ aggikkhandhaṃ nibbāpetukāmo assa, so tattha allāni ceva tiṇāni….pe… paṃsukena ca okireyya, bhabbo nu kho so puriso mahantaṃ aggikkhandhaṃ nibbāpetunti. Evaṃ, bhante’’ti (saṃ. ni. 5.234).</p>

<p rend="bodytext">Etthāpi yathāsakaṃ āhāravasena passaddhisambojjhaṅgādīnaṃ bhāvanā samuṭṭhāpanāti veditabbā. Tattha passaddhisambojjhaṅgassa bhāvanā vuttā eva, samādhisambojjhaṅgassa vuccamānā, itarassa anantaraṃ vakkhati. <hi rend="bold">Paññāpayogamandatāyā</hi>ti paññābyāpārassa appabhāvena. Yathā hi dānaṃ alobhappadhānaṃ, sīlaṃ adosappadhānaṃ, evaṃ bhāvanā amohappadhānā. Tattha yadā paññā na balavatī hoti, tadā bhāvanā pubbenāparaṃ visesāvahā na hoti, anabhisaṅkhato viya āhāro purisassa yogino cittassa abhiruciṃ na uppādeti, tena taṃ nirassādaṃ hoti. Tathā bhāvanāya sammadeva vīthipaṭipattiyā abhāvena upasamasukhaṃ na vindati, tenapi cittaṃ nirassādaṃ hoti. Tena vuttaṃ <hi rend="bold">‘‘paññāpayoga…pe… nirassādaṃ hotī’’</hi>ti.</p>

<p rend="bodytext">Tassa saṃveguppādanañca pasāduppādanañca tikicchananti taṃ dassento <hi rend="bold">‘‘aṭṭha saṃvegavatthūnī’’</hi>tiādimāha. Tattha jātijarābyādhimaraṇāni yathārahaṃ sugatiyaṃ duggatiyañca hontīti tadaññameva pañcavidhabandhanādikhuppipāsādiaññamaññavibādhanādihetukaṃ apāyadukkhaṃ daṭṭhabbaṃ. Tayidaṃ sabbaṃ tesaṃ tesaṃ sattānaṃ paccuppannabhavanissitaṃ gahitanti atīte anāgate ca kāle <pb ed="M" n="2.0440" /> vaṭṭamūlakadukkhāni visuṃ gahitāniyeva. Ye pana sattā āhārūpajīvino tattha ca uṭṭhānaphalūpajīvino, tesaṃ aññehi asādhāraṇaṃ jīvikadukkhaṃ aṭṭhamaṃ saṃvegavatthu gahitanti daṭṭhabbaṃ. <hi rend="bold">Ayaṃ vuccati samaye sampahaṃsanā</hi>ti ayaṃ sampahaṃsitabbasamaye vuttanayena saṃvegajananavasena ceva pasāduppādanavasena ca sammadeva pahaṃsanā, saṃvegajananapubbakapasāduppādanena bhāvanācittassa tosanātiattho.</p>

<p rend="bodytext"><hi rend="bold">Sammāpaṭipattiṃ</hi><pb ed="V" n="2.0147" /><hi rend="bold">āgammā</hi>ti līnuddhaccavirahena samathavīthipaṭipattiyā ca sammadeva bhāvanāpaṭipattiṃ āgamma.</p>

<p rend="bodytext"><hi rend="bold">Alīna</hi>ntiādīsu kosajjapakkhikānaṃ dhammānaṃ anadhimattatāya <hi rend="bold">alīnaṃ,</hi> uddhaccapakkhikānaṃ anadhimattatāya <hi rend="bold">anuddhataṃ,</hi> paññāpayogasampattiyā upasamasukhādhigamena ca <hi rend="bold">anirassādaṃ,</hi> tato eva ārammaṇe <hi rend="bold">samappavattaṃ samathavīthipaṭipannañca</hi>. Tattha alīnatāya paggahe, anuddhatāya ca niggahe, anirassādatāya sampahaṃsane na byāpāraṃ āpajjati. Alīnānuddhaccatāhi ārammaṇe samappavattaṃ, anirassādatāya samathavīthipaṭipannaṃ, samappavattiyā vā alīnaṃ anuddhataṃ, samathavīthipaṭipattiyā anirassādanti daṭṭhabbaṃ. <hi rend="bold">Ayaṃ vuccati samaye ajjhupekkhanatā</hi>ti ayaṃ ajjhupekkhitabbasamaye cittassa paggahaniggahasampahaṃsanesu byāvaṭatāsaṅkhātaṃ paṭipakkhaṃ abhibhuyya upekkhanā vuccati. <hi rend="bold">Esā</hi>ti samādhibojjhaṅgo anuppanno uppajjati. <hi rend="bold">Arahattamaggena bhāvanāpāripūrī hotī</hi>ti etena nippariyāyato samādhivepullappattopi arahā evāti dasseti.</p>

<p rend="bodytext">Anurodhavirodhapahānavasena majjhattabhāvo upekkhāsambojjhaṅgassa kāraṇaṃ tasmiṃ sati sijjhanato, asati ca asijjhanato, so ca majjhattabhāvo visayavasena duvidhoti āha <hi rend="bold">‘‘sattamajjhattatā saṅkhāramajjhattatā’’</hi>ti. Tadubhayavasena cassa virujjhanaṃ passaddhisambojjhaṅgassa bhāvanāya eva dūrīkatanti anurujjhanasseva pahānavidhiṃ dassento <hi rend="bold">‘‘sattamajjhattatā’’</hi>tiādimāha. Tathā hissa sattasaṅkhārakelāyanapuggalaparivajjanaṃ ‘‘uppattiyā kāraṇa’’nti vuccati. Upekkhāya hi visesato rāgo paṭipakkho, tato rāgabahulassa puggalassa upekkhā ‘‘visuddhimaggo’’ti vuccati. <hi rend="bold">Dvīhākārehī</hi>ti kammassakatāpaccavekkhaṇaṃ attasuññatāpaccavekkhaṇanti imehi dvīhi kāraṇehi. <hi rend="bold">Dvīhevā</hi>ti avadhāraṇaṃ saṅkhārasahitāya saṅkhyāsamānatāya dassanatthaṃ. Saṅkhyā eva hettha samānaṃ, na <pb ed="M" n="2.0441" /> saṅkhyeyyaṃ sabbathā samānanti. <hi rend="bold">Assāmikabhāvo</hi> anattaniyatā. Sati hi attani tassa kiñcanabhāvena cīvaraṃ aññaṃ vā kiñci attaniyaṃ nāma siyā, so pana koci natthevāti adhippāyo. <hi rend="bold">Anaddhaniya</hi>nti, na addhānakkhamaṃ, na ciraṭṭhāyi ittaraṃ aniccanti attho. <hi rend="bold">Tāvakālika</hi>nti tasseva vevacanaṃ.</p>

<p rend="bodytext"><hi rend="bold">Mamāyatī</hi>ti mamattaṃ karoti. Mamāti taṇhāya pariggayha tiṭṭhati. <hi rend="bold">Dhanāyantā</hi>ti dhanaṃ dabbaṃ karontā. <hi rend="bold">Assā</hi>ti upekkhāsambojjhaṅgassa <hi rend="bold">arahattamaggena bhāvanāpāripūrī hoti</hi>. Tathā hi arahato eva chaḷaṅgupekkhānipphatti.</p>

<p rend="bodytext"><hi rend="bold">Asubhārammaṇā</hi><pb ed="V" n="2.0148" /><hi rend="bold">dhammā</hi>ti asubhappakārā asubhajhānassa ārammaṇabhūtā dhammā. Kāmaṃ indriyabaddhāpi kesādayo asubhappakārā eva, visesato pana jigucchitabbe jigucchāvahe gaṇhanto <hi rend="bold">‘‘dasā’’</hi>ti āha. Yathā manasikaroto sabhāvasarasato tattha asubhasaññā santiṭṭhati, tathā pavatto manasikāro <hi rend="bold">upāyamanasikāro</hi>. Asubhe asubhapaṭikkūlākārassa uggaṇhanaṃ, yathā vā tattha uggahanimittaṃ uppajjati, tathā manasikāro asubhanimittassa uggaho. Upacārappanāvahāya asubhabhāvanāya anuyuñjanā <hi rend="bold">asubhabhāvanānuyogo</hi>.</p>

<p rend="bodytext">Manacchaṭṭhānaṃ indriyānaṃ suṭṭhu susaṃvaraṇe sati avasaraṃ alabhanto kāmacchando pahīyateva, tathā bhojane mattaññuno mitāhārassa thinamiddhābhibhavābhāvā otāraṃ alabhamāno kāmacchando pahīyati. Yo pana āhāre paṭikkūlasaññaṃ tabbipariṇāmassa tadādhārassa tassa ca udariyabhūtassa ativiya jegucchataṃ, kāyassa ca āhāratiṭṭhakataṃ sammadeva jānāti, so sabbaso bhojane pamāṇassa jānanena visesato <hi rend="bold">bhojane mattaññū</hi> nāma. Tassa kāmacchando pahīyateva, aṭṭhakathāyaṃ pana appāhārataṃyeva dassetuṃ <hi rend="bold">‘‘catunna’’</hi>ntiādi vuttaṃ. <hi rend="bold">Asubhakammikatissatthero</hi> dantaṭṭhidassāvī. <hi rend="bold">Pahīnassā</hi>ti vikkhambhanavasena pahīnassa. Abhidhammapariyāyena sabbopi lobho kāmacchandanīvaraṇanti <hi rend="bold">‘‘arahattamaggena āyatiṃ anuppādo’’</hi>ti vuttaṃ.</p>

<p rend="bodytext">Mejjati hitapharaṇavasena siniyhatīti mitto, hitesī puggalo, tasmiṃ mitte bhavā, mittassa vā esāti mettā, hitesitā. Sā eva paṭipakkhato <pb ed="M" n="2.0442" /> cetaso vimuttīti <hi rend="bold">mettācetovimutti</hi>. Tattha mettāyanassa sattesu hitapharaṇassa uppādanaṃ pavattanaṃ <hi rend="bold">mettānimittassa uggaho</hi>. Tenāha <hi rend="bold">‘‘odissakā’’</hi>tiādi.</p>

<p rend="bodytext">Tattha attapiyasahāyamajjhattaverivasena <hi rend="bold">odissakatā</hi>. Sīmāsambhede kate <hi rend="bold">anodissakatā</hi>. Ekādidisāpharaṇavasena disāpharaṇatā mettāya uggaṇhane veditabbā. <hi rend="bold">Uggaho</hi> yāva upacārā daṭṭhabbo. Uggahitāya āsevanā <hi rend="bold">bhāvanā,</hi> sabbā itthiyo purisā ariyā anariyā devā manussā vinipātikāti sattodhikaraṇavasena pavattā sattavidhā, aṭṭhavīsatividhā vā, dasahi disāhi disodhikaraṇavasena pavattā dasavidhā, ekekāya disāya sattādiitthādiaverādibhedena asītādhikacatusatappabhedā ca <hi rend="bold">odhisopharaṇamettā</hi>. Sabbe sattā, pāṇā, bhūtā, puggalā, attabhāvapariyāpannāti etesaṃ vasena pañcavidhā. Ekekasmiṃ averā hontu, abyāpajjā, anīghā, sukhī attānaṃ pariharantūti catudhā pavattiyā vīsatividhā <hi rend="bold">anodhisopharaṇamettā,</hi> taṃ sandhāyāha – <hi rend="bold">‘‘odhiso…pe… bhāventassapī’’</hi>ti. <hi rend="bold">Tvaṃ etassā</hi>tiādinā kammassakatāpaccavekkhaṇaṃ dasseti <pb ed="V" n="2.0149" />. <hi rend="bold">Paṭisaṅkhāne ṭhitassā</hi>ti kodhe yathāvuttassa ādīnavassa tappaṭipakkhato akodhe mettāya ānisaṃsassa ca paṭisaṅkhāne sammadeva jānane. <hi rend="bold">Sevantassā</hi>ti bhajantassa <hi rend="bold">byāpādo pahīyati</hi>.</p>

<p rend="bodytext"><hi rend="bold">Atibhojane nimittaggāho</hi>ti āhārassa adhikabhojane thinamiddhassa nimittaggāho, ‘‘ettake bhutte thinamiddhaṃ uppajjati, ettake no’’ti thinamiddhassa kāraṇākāraṇaggāhoti attho. <hi rend="bold">Divā sūriyāloka</hi>nti divā gahitanimittaṃ sūriyālokaṃ, rattiyaṃ manasikarontassapīti evamettha attho veditabbo. Dhutaṅgānaṃ vīriyanissitattā vuttaṃ <hi rend="bold">‘‘dhutaṅganissitasappāyakathāyapī’’</hi>ti.</p>

<p rend="bodytext">Kukkuccampi katākatānusocanavasena pavattamānaṃ cetaso avūpasamāvahatāya uddhaccena samānalakkhaṇamevāti tadubhayassa pahānakāraṇaṃ dassento bhagavā – ‘‘atthi, bhikkhave, cetaso vūpasamo’’tiādimāha. Tasmā bāhusaccādi tassa pahānakāraṇanti dassetuṃ <hi rend="bold">‘‘apica cha dhammā’’</hi>tiādimāha. Tattha bahussutassa ganthato, atthato dhammaṃ vicārentassa attavedādipaṭilābhasambhavato vikkhepo na hoti. Yathāvihitapaṭipattiyā <pb ed="M" n="2.0443" /> yathādhammapaṭikārappattiyā ca vippaṭisāro anavasarovāti <hi rend="bold">‘‘bāhusaccenapi…pe… uddhaccakukkuccaṃ pahīyatī’’</hi>ti vuttaṃ. Yadaggena bahussutassa paṭisaṅkhānavato uddhaccakukkuccaṃ pahīyati, tadaggena paripucchakatāvinayapakataññutāhipi taṃ pahīyatīti daṭṭhabbaṃ. Vuddhasevitā ca vuddhasīlitaṃ āvahatīti cetaso vūpasamakarattā uddhaccakukkuccassa pahānakārī vuttā, vuddhabhāvaṃ pana anapekkhitvā vinayadharā kukkuccavinodakā kalyāṇamittāti daṭṭhabbā. Vikkhepo ca bhikkhūnaṃ yebhuyyena kukkuccahetuko hotīti <hi rend="bold">‘‘kappiyākappiyaparipucchābahulassā’’</hi>tiādinā vinayanayeneva paripucchakatādayo niddiṭṭhā. <hi rend="bold">Pahīne uddhaccakukkucce</hi>ti niddhāraṇe bhummaṃ. Kukkuccassa domanassasahagatattā <hi rend="bold">anāgāmimaggena āyatiṃ anuppādo</hi> vutto.</p>

<p rend="bodytext"><hi rend="bold">Kusalākusalā dhammā</hi>tiādīsu yaṃ vattabbaṃ, taṃ heṭṭhā vuttameva. Kāmaṃ bāhusaccaparipucchakatāhi aṭṭhavatthukāpi vicikicchā pahīyati, tathāpi ratanattayavicikicchāmūlikā sesavicikicchāti katvā vuttaṃ <hi rend="bold">‘‘tīṇi ratanāni ārabbhā’’</hi>tiādi. Vinaye pakataññutāya ca sati sikkhāya kaṅkhāya asambhavo eva, tathā ratanattayaguṇāvabodhe sati pubbantādīsu saṃsayassāti āha – <hi rend="bold">‘‘vinaye’’</hi>tiādi. <hi rend="bold">Okappanīyasaddhā</hi> saddheyyavatthuṃ anupavisitvā viya adhimuccanaṃ, tañca tathā adhimokkhuppādanameva. Saddhāya ninnapoṇapabbhāratā <hi rend="bold">adhimutti. Arahattena kūṭaṃ gaṇhi</hi> sattapi bojjhaṅge vitthāretvā desanāya osāpitattā.</p>

<p rend="centre">Āhārasuttavaṇṇanā niṭṭhitā.</p>

<p rend="subhead">2. Pariyāyasuttavaṇṇanā</p>

<p rend="bodytext" n="233"><hi rend="paranum">233</hi><hi rend="dot">.</hi><hi rend="bold">Sambahulāti</hi><pb ed="V" n="2.0150" /><hi rend="bold">vuccanti</hi> saṅghasamaññāya abhāvato. <hi rend="bold">Tato para</hi>nti tiṇṇaṃ janānaṃ upari saṅgho catuvaggakaraṇīyādisaṅghakammavasena kammappattattā. <hi rend="bold">Pavisiṃsū</hi>ti bhāvini pavisane bhūte viya katvā upacārena vuttanti āha – <hi rend="bold">‘‘paviṭṭhā’’</hi>ti. Bhāvini hi bhūte viya upacāro. Tenāha – <hi rend="bold">‘‘te panā’’</hi>tiādi, te pana bhikkhūti attho. Puna <hi rend="bold">te panā</hi>ti titthiyā titthiyasāvakā ca.</p>

<p rend="bodytext"><hi rend="bold">Imasmiṃ</hi><pb ed="M" n="2.0444" /><hi rend="bold">paññāpane</hi>ti ‘‘pañca nīvaraṇe pahāyā’’tiādinayappavatte imasmiṃ pakāre atthapaññāpane. Visissati aññamaññato pabhijjatīti <hi rend="bold">viseso,</hi> bhedo. Svāyaṃ idha antogadhādhikabhāvo adhippetoti āha – <hi rend="bold">‘‘ko visesoti kiṃ adhika’’</hi>nti. Adhikaṃ payasanaṃ payuñjananti <hi rend="bold">adhippayāso,</hi> adhikappayogo. Nānā karīyati etenāti <hi rend="bold">nānākaraṇaṃ,</hi> bhedoti āha – <hi rend="bold">‘‘kiṃ nānatta’’</hi>nti. <hi rend="bold">Dutiyapade</hi>ti ‘‘anusāsaniyā vā anusāsani’’nti etasmiṃ pade. <hi rend="bold">Eseva nayo</hi>ti yathā paṭhamasmiṃ pade atthayojanā, evaṃ dutiyapadepi yojetabbā.</p>

<p rend="bodytext"><hi rend="bold">Tīṇi ṭhānānī</hi>ti devamārabrahmaṭṭhānāni tīṇi ‘‘sadevake loke’’tiādinā <hi rend="bold">loke pakkhipitvā</hi>. ‘‘Sassamaṇabrāhmaṇiyā pajāya sadevamanussāyā’’ti <hi rend="bold">dve</hi> ṭhānāni. <hi rend="bold">‘‘Pajāyā’’</hi>ti ettha pakkhipitvā iti <hi rend="bold">pañcahi</hi> padehi. <hi rend="bold">Uddesa</hi>nti uddisitabbataṃ. <hi rend="bold">Gaṇana</hi>nti eko kāmacchandoti gahetabbataṃ gacchati. <hi rend="bold">Attano hatthapādādīsū</hi>ti nidassanamattaṃ daṭṭhabbaṃ samudāyaṃ ārabbha paṭighassa uppajjanato. <hi rend="bold">Attano khandhesu vimati</hi> ‘‘ahaṃ nu khosmī’’tiādinā.</p>

<p rend="bodytext">Kiñcāpi sabbaṃ vīriyaṃ cetasikameva, yaṃ pana kāyakammādhiṭṭhānādivasena manasi kāyikapayogasamuṭṭhāpanaṃ vīriyaṃ kāyikanti laddhapariyāyanti tato visesetvā cetasikanti yathādhippetadutiyatādassanatthaṃ. Yadipi yathākappitairiyāpathasandhāraṇavasena pavattamānaṃ vīriyaṃ kāyassa tathāpavattassa paccayabhūtanti na sakkā vattuṃ, tathāpi na tādiso kāyapayogo, tadā pavatto natthīti vuttaṃ <hi rend="bold">‘‘kāyapayogaṃ vinā uppannavīriya’’</hi>nti. <hi rend="bold">Satisambojjhaṅgasadiso vā</hi>ti iminā ajjhattike saṅkhāre ajjhupekkhanavasena pavattā ajjhattadhammesu upekkhātiādinayaṃ atidisati.</p>

<p rend="bodytext"><hi rend="bold">‘‘Missakabojjhaṅgā kathitā’’</hi>ti vatvā tamatthaṃ vibhāvetuṃ <hi rend="bold">‘‘etesū’’</hi>tiādi vuttaṃ. Caṅkamantenapi <pb ed="V" n="2.0151" /> ariyamaggaṃ adhigantuṃ sakkāti katvā vuttaṃ <hi rend="bold">‘‘maggaṃ apattaṃ kāyikavīriya’’</hi>nti. <hi rend="bold">Bojjhaṅgā na labbhantī</hi>ti nippariyāyabojjhaṅgā na labbhantī. <hi rend="bold">Bojjhaṅge uddharanti</hi> pariyāyatoti adhippāyo. <hi rend="bold">Sesā</hi>ti bahiddhādhammesu sati-dhammavicaya-upekkhā-cetasika-vīriya-savitakka-savicāra-pīti-samādhī dve passaddhiyo ca. Ayaṃ pana nayo pacurappavattivasena aṭṭhakathānayeneva <pb ed="M" n="2.0445" /> vutto. Theravādavasena pana avitakkaavicāramattā pītisamādhisambojjhaṅgā rūpāvacarāpi atthīti tepi gahetvā dasa missakāva hontīti vattabbaṃ siyāti.</p>

<p rend="centre">Pariyāyasuttavaṇṇanā niṭṭhitā.</p>

<p rend="subhead">3. Aggisuttavaṇṇanā</p>

<p rend="bodytext" n="234"><hi rend="paranum">234</hi><hi rend="dot">.</hi><hi rend="bold">Loṇadhūpana</hi>nti loṇañca dhūpanañca loṇadhūpanaṃ. <hi rend="bold">Yodhakamma</hi>nti yodhapuggalena kattabbaṃ kammaṃ. <hi rend="bold">Mantakamma</hi>nti rājakiccamantanaṃ. <hi rend="bold">Paṭihārakamma</hi>nti rañño santikaṃ āgatānaṃ vacanaṃ rañño nivedetvā tato nesaṃ paṭiharaṇakammaṃ. <hi rend="bold">Tasmā</hi>ti sabbatthikattā satiyā. <hi rend="bold">Evaṃ</hi> ‘‘satiñca khvāha’’ntiādikaṃ avoca. <hi rend="bold">Pubbabhāgavipassanā bojjhaṅgāva kathitā</hi> paggahaniggahavinoditattā.</p>

<p rend="centre">Aggisuttavaṇṇanā niṭṭhitā.</p>

<p rend="subhead">4. Mettāsahagatasuttavaṇṇanā</p>

<p rend="bodytext" n="235"><hi rend="paranum">235</hi><hi rend="dot">.</hi> Kīdisā gati nibbatti etissāti <hi rend="bold">kiṃgatikā,</hi> kiṃniṭṭhāti vuttaṃ hoti. Kīdisī paramā uttamā koṭi etissāti <hi rend="bold">kiṃparamā</hi>. Kīdisaṃ phalaṃ ānisaṃsaṃ udayo etissāti <hi rend="bold">kiṃphalā. Saṃsaṭṭhaṃ sampayutta</hi>nti idaṃ <hi rend="bold">sahagata</hi>-saddassa atthadassanamattaṃ, idha pana mettājhānaṃ pādakaṃ katvā vipassanāpubbabhāgabojjhaṅgā ca ‘‘mettāsahagataṃ satisambojjhaṅga’’ntiādinā vuttāti veditabbaṃ. <hi rend="bold">Sabbatthā</hi>ti sabbesu bojjhaṅgesu sabbesu ca brahmavihāresu.</p>

<p rend="bodytext">Paṭikūleti virajjatīti paṭikūlaṃ, aniṭṭhaṃ. Na paṭikūlaṃ <hi rend="bold">appaṭikūlaṃ,</hi> iṭṭhaṃ. Tenāha <hi rend="bold">‘‘iṭṭhe vatthusmi’’</hi>nti. <hi rend="bold">Etthā</hi>ti appaṭikūlavatthusmiṃ. <hi rend="bold">Eva</hi>nti paṭikūlasaññī. Satte appaṭikūle <hi rend="bold">asubhapharaṇaṃ,</hi> saṅkhāre appaṭikūle <hi rend="bold">aniccanti manasikāraṃ karonto. Asubhāyā</hi>ti asubhasaññāya. <hi rend="bold">Aniccato vā upasaṃharatī</hi>ti aniccanti manasikāraṃ pavatteti. ‘‘Eseva nayo’’ti saṅkhepato vuttamatthaṃ vivarituṃ <hi rend="bold">‘‘appaṭikūlapaṭikūlesū’’</hi>tiādi vuttaṃ. <hi rend="bold">Chaḷaṅgupekkha</hi>nti chasu ārammaṇesu pahīnānurodhassa uppattiyā chaḷaṅgavantaṃ upekkhaṃ.</p>

<p rend="bodytext"><hi rend="bold">Mettāyā</hi>ti <pb ed="M" n="2.0446" /><pb ed="V" n="2.0152" /> mettābhāvanāya. Paṭikūlādīsu vatthūsu icchitavihārena viharituṃ samatthatā ariyānaṃ eva, tattha ca arahato eva ijjhanato <hi rend="bold">ariyiddhi</hi> nāma. Tassā <hi rend="bold">ariyiddhiyā ca dassitattā desanā vinivaṭṭetabbā</hi> pariyosānetabbā <hi rend="bold">siyā. Arahattaṃ pāpuṇituṃ na sakkoti</hi> indriyānaṃ aparipakkattā nikantiyā ca duppariyādānato. <hi rend="bold">Ayaṃ desanā</hi>ti ‘‘mettāsahagataṃ bojjhaṅgaṃ bhāvetī’’tiādinā ayaṃ desanā āraddhā. Yo hi mettājhānaṃ pādakaṃ katvā sammasanaṃ ārabhitvā arahattaṃ pāpuṇituṃ asakkonto parisuddhesu vaṇṇakasiṇesu vimokkhasaṅkhātaṃ rūpāvacarajjhānaṃ nibbatteti, taṃ sandhāyāha bhagavā – ‘‘subhaṃ kho pana vimokkhaṃ upasampajja viharatī’’ti.</p>

<p rend="bodytext"><hi rend="bold">Subhaparama</hi>nti subhavimokkhaparamaṃ. <hi rend="bold">Idha</hi> loke eva <hi rend="bold">paññā assa</hi>. Tenāha <hi rend="bold">‘‘lokiyapaññassāti attho’’</hi>ti. <hi rend="bold">Arahattaparamāva mettā</hi> arahattamaggassa pādakattā. <hi rend="bold">Karuṇādīsupi eseva nayo</hi>ti karuṇādijhānaṃ pādakaṃ katvā saṅkhāre sammasanto arahattaṃ pattuṃ sakkoti, tassa arahatthaparamā karuṇā hoti, evaṃ muditāupekkhāsupi vattabbanti imamatthaṃ atidisati. Puna desanārambhapayojanaṃ pana ‘‘iminā nayenā’’ti heṭṭhā atidiṭṭhameva.</p>

<p rend="bodytext"><hi rend="bold">Subhaparamāditā</hi>ti mettākaruṇāmuditāupekkhānaṃ subhaparamatā ākāsānañcāyatanaparamatā, viññāṇañcāyatanaparamatā, ākiñcaññāyatanaparamatā. <hi rend="bold">Tassa tassā</hi>ti subhavimokkhassa heṭṭhā tiṇṇaṃ arūpajjhānānañca yathākkamaṃ upanissayattā. <hi rend="bold">Appaṭikūlaparicayā</hi>ti iṭṭhārammaṇe manasikārabahulīkārā. <hi rend="bold">Appakasirenevā</hi>ti sukheneva. <hi rend="bold">Tatthā</hi>ti visuddhatāya iṭṭhesu vaṇṇakasiṇesu. <hi rend="bold">Citta</hi>nti bhāvanāmayacittaṃ <hi rend="bold">pakkhandati</hi> appanāvasena. <hi rend="bold">Tato para</hi>nti tato subhavimokkhato paraṃ vimokkhānaṃ upanissayo nāma na hoti, mettāsahagatabhāvo daṭṭhabbo.</p>

<p rend="bodytext"><hi rend="bold">Sattadukkhaṃ samanupassantassā</hi>ti daṇḍena abhihaṭappattarūpahetuṃ sattesu uppajjanakadukkhaṃ ñāṇena vīmaṃsantassa. Tayidaṃ rūpanimittakaṃ sattesu uppajjanakaṃ dukkhaṃ ñāṇena karuṇāvihārissa visesato pakkhandatīti katvā vuttaṃ <hi rend="bold">‘‘appakasireneva tattha cittaṃ pakkhandatī’’</hi>ti, na pana sabbaso arūpe ānisaṃsadassanato.</p>

<p rend="bodytext"><hi rend="bold">Viññāṇaṃ</hi><pb ed="M" n="2.0447" /><hi rend="bold">samanupassantassā</hi>ti idaṃ pāmojjagahaṇamukhena tannissayaviññāṇassa gahaṇaṃ sambhavatīti katvā vuttaṃ. <hi rend="bold">Viññāṇaggahaṇaparicita</hi>nti vuttanayena viññāṇaggahaṇe paricitaṃ.</p>

<p rend="bodytext"><hi rend="bold">Upekkhāvihārissā</hi>ti <pb ed="V" n="2.0153" /> upekkhābrahmavihāraṃ viharato. <hi rend="bold">Ābhogābhāvato</hi>ti sukhādivasena ābhujanābhāvato. <hi rend="bold">Sukha…pe… sambhavato</hi>ti sukhadukkhāti paramatthakammaggahaṇe vimukhatāsambhavato. <hi rend="bold">Avijjamānaggahaṇadukkha</hi>nti paramatthato avijjamānasattapaññattigahaṇaparicitaṃ tassa tassa abhāvamattakassa gahaṇampi dukkhaṃ kusalampi hoti. Sesaṃ suviññeyyameva.</p>

<p rend="centre">Mettāsahagatasuttavaṇṇanā niṭṭhitā.</p>

<p rend="subhead">5. Saṅgāravasuttavaṇṇanā</p>

<p rend="bodytext" n="236"><hi rend="paranum">236</hi><hi rend="dot">.</hi><hi rend="bold">Paṭhamaññevā</hi>ti puretaraṃyeva. Asajjhāyakatānaṃ mantānaṃ appaṭibhānaṃ pageva paṭhamaṃyeva siddhaṃ, tattha vattabbameva natthīti adhippāyo. Pariyuṭṭhānaṃ nāma abhibhavo gahaṇanti āha – <hi rend="bold">‘‘kāmarāgapariyuṭṭhitenāti kāmarāgagahitenā’’</hi>ti. Vikkhambheti apanetīti vikkhambhanaṃ, paṭipakkhato nissarati etenāti nissaraṇaṃ, vikkhambhanañca taṃ nissaraṇañcāti <hi rend="bold">vikkhambhananissaraṇaṃ</hi>. Tenāha – <hi rend="bold">‘‘tatthā’’</hi>tiādi. Sesapadadvayepi eseva nayo. Attanā araṇiyo pattabbo <hi rend="bold">attattho,</hi> tathā <hi rend="bold">parattho</hi> veditabbo.</p>

<p rend="bodytext">‘‘Aniccato anupassanto niccasaññaṃ pajahatī’’tiādīsu byāpādādīnaṃ anāgatattā abyāpādavāre tadaṅganissaraṇaṃ na gahitaṃ. Kiñcāpi na gahitaṃ, paṭisaṅkhānavasena pana tassa vinodetabbatāya tadaṅganissaraṇampi labbhatevāti sakkā viññātuṃ. <hi rend="bold">Ālokasaññā</hi> upacārappattā, appanāppattā vā, yo koci kasiṇajjhānādibhedo <hi rend="bold">samatho. Dhammavavatthānaṃ</hi> upacārappanāppattavasena gahetabbaṃ.</p>

<p rend="bodytext"><hi rend="bold">Kuthito</hi>ti tatto. <hi rend="bold">Usmudakajāto</hi>ti tasseva kuthitabhāvassa usmudakataṃ accuṇhataṃ patto. Tenāha <hi rend="bold">‘‘usumajāto’’</hi>ti. <hi rend="bold">Tilabījakādibhedenā</hi>ti tilabījakakaṇṇikakesarādibhedena. <hi rend="bold">Sevālena…pe… paṇakenā</hi>ti udakapicchilena. <hi rend="bold">Appasanno</hi> ākulatāya. <hi rend="bold">Asannisinno</hi><pb ed="M" n="2.0448" /> kalaluppattiyā. <hi rend="bold">Anālokaṭṭhāne</hi>ti ālokarahite ṭhāne.</p>

<p rend="centre">Saṅgāravasuttavaṇṇanā niṭṭhitā.</p>

<p rend="subhead">6. Abhayasuttavaṇṇanā</p>

<p rend="bodytext" n="237"><hi rend="paranum">237</hi><hi rend="dot">.</hi><hi rend="bold">Ekaṃsena bhagavā nīvaraṇā</hi>ti ekaṃsato eva bhagavā ete dhammā nīvaraṇā citte kusalappavattiyā <pb ed="V" n="2.0154" /> nīvaraṇato. <hi rend="bold">Kāyakilamatho</hi>ti kāyaparissamo, so pana aṭṭhuppattiyā paccayattā ‘‘daratho’’ti vutto. Cittakilamatho tappaccayajāto daṭṭhabbo. Tenāha – <hi rend="bold">‘‘tassa kirā’’</hi>tiādi. Cittadarathopi paṭippassambhīti ānetvā sambandho. <hi rend="bold">Maggenevā</hi>ti yathādhigatena ariyamaggeneva. <hi rend="bold">Assā</hi>ti abhayassa rājakumārassa. <hi rend="bold">Etaṃ</hi> kāyacittadarathadvayaṃ.</p>

<p rend="centre">Abhayasuttavaṇṇanā niṭṭhitā.</p>

<p rend="centre">Sākacchavaggavaṇṇanā niṭṭhitā.</p>

<p rend="title">7. Ānāpānavaggo</p>

<p rend="subhead">1. Aṭṭhikamahapphalasuttādivaṇṇanā</p>

<p rend="bodytext" n="238"><hi rend="paranum">238</hi><hi rend="dot">.</hi><hi rend="bold">Uppannasaññā</hi>ti saññāsīsena upacārajjhānaṃ vadati. Tenāha <hi rend="bold">‘‘taṃ paneta’’</hi>ntiādi. <hi rend="bold">Chavicammampi upaṭṭhātī</hi>ti idaṃ saviññāṇakaṃ aviññāṇakampi kāyasāmaññato gahetvā vuttaṃ. <hi rend="bold">Sati vā upādisese</hi>ti ettha upādiyati attano ārammaṇaṃ gaṇhātīti <hi rend="bold">upādi,</hi> upādānaṃ, etassa ekadese appahīne satīti attho.</p>

<p rend="centre">Ānāpānavaggavaṇṇanā niṭṭhitā.</p>

<p rend="title">8. Nirodhavaggo</p>

<p rend="subhead">1-10. Asubhasuttādivaṇṇanā</p>

<p rend="bodytext" n="248-257"><hi rend="paranum">248-257</hi><hi rend="dot">.</hi><hi rend="bold">Anabhirati</hi>nti anabhiramaṇaṃ anapekkhitaṃ. Accantanirodhabhūte nibbāne pavattasaññā <hi rend="bold">nirodhasaññā</hi>. Tattha sā maggasahagatā lokuttarā <pb ed="M" n="2.0449" />, yā pana nibbāne ninnabhāvena pavattā, upasamānussatisahagatā ca, sā lokiyāti āha – <hi rend="bold">‘‘nirodhasaññā missakā’’</hi>ti. ‘‘Tesaṃ navasū’’tiādi pamādapāṭho. ‘‘Ekādasasu appanā hoti, nava upacārajjhānikā’’ti pāṭho gahetabbo. <hi rend="bold">Vīsati kammaṭṭhānānī</hi>ti idampi idhāgatanayo, na visuddhimaggādīsu āgatanayo <pb ed="V" n="2.0155" />. Ettha ca ārammaṇādīsu yathāyogaṃ appanaṃ upacāraṃ vā pāpuṇitvā arahattappattassa pubbabhāgabhūtā vipassanāmaggabojjhaṅgā kathitā.</p>

<p rend="centre">Nirodhavaggavaṇṇanā niṭṭhitā.</p>

<p rend="centre">Bojjhaṅgasaṃyuttavaṇṇanā niṭṭhitā.</p>
</body>
<back></back>
</text>
</TEI.2>