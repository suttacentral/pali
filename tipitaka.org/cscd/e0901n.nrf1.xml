<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">Brahmajālasutta</p>

<p rend="bodytext"><hi rend="bold">Pucchā –</hi> sādhu <pb ed="M" n="0.0004" /> sādhu āvuso mayampi dāni tatoyeva paṭṭhāya saṃgāyituṃ pubbakiccāni samārabhāma…, tenāvuso bhagavatā jānatā passatā arahatā sammāsambuddhena brahmajālasuttaṃ kattha bhāsitaṃ.</p>

<p rend="bodytext"><hi rend="bold">Vissajjanā –</hi> antarā ca bhante rājagahaṃ antarā ca nāḷandaṃ ambalaṭṭhikāyaṃ rājāgārake bhāsitaṃ.</p>

<p rend="bodytext"><hi rend="bold">Pucchā –</hi> kaṃ <pb ed="M" n="0.0005" /> āvuso ārabbha bhāsitaṃ.</p>

<p rend="bodytext"><hi rend="bold">Vissajjanā –</hi> suppiyañca bhante paribbājakaṃ brahmadattañca māṇavaṃ ārabbha bhāsitaṃ.</p>

<p rend="bodytext"><hi rend="bold">Pucchā –</hi> kismiṃ āvuso vatthusmiṃ bhāsitaṃ.</p>

<p rend="bodytext"><hi rend="bold">Vissajjanā –</hi> vaṇṇāvaṇṇe bhante, suppiyo hi bhante anekapariyāyena buddhassa avaṇṇaṃ bhāsati dhammassa avaṇṇaṃ bhāsati saṅghassa avaṇṇaṃ bhāsati, suppiyassa pana paribbājakassa antevāsī brahmadatto māṇavo anekapariyāyena buddhassa vaṇṇaṃ bhāsati dhammassa vaṇṇaṃ bhāsati saṅghassa vaṇṇaṃ bhāsati, tasmiṃ bhante vatthusmiṃ bhāsitaṃ.</p>

<p rend="subhead">Anusandhe</p>

<p rend="bodytext"><hi rend="bold">Pucchā –</hi> kati <pb ed="M" n="0.0007" /> āvuso tattha anusandhayo.</p>

<p rend="bodytext"><hi rend="bold">Vissajjanā –</hi> tayo bhante tattha anusandhayo, eko avaṇṇānusandhi, dve vaṇṇānusandhiyo.</p>

<p rend="subhead">Paṭhama anusandhe</p>

<p rend="bodytext"><hi rend="bold">Pucchā –</hi> tatthāvuso paṭhame anusandhimhi kathaṃ bhagavatā bhāsitaṃ, taṃ saṃkhepato kathehi.</p>

<p rend="bodytext"><hi rend="bold">Vissajjanā –</hi> paṭhame bhante anusandhimhi avaṇṇe manopadosaṃ nivāretvā, tattha ca ādīnavaṃ dassetvā, tattha paṭipajjitabbākāro bhagavatā bhāsito.</p>

<p rend="bodytext">Mamaṃ <pb ed="M" n="0.0008" /> vā bhikkhave pare avaṇṇaṃ bhāseyyuṃ, dhammassa vā avaṇṇaṃ bhāseyyuṃ saṅghassa vā avaṇṇaṃ bhāseyyuṃ, tatra tumhehi na āghāto appaccayo na cetaso anabhiraddhi karaṇīyā…</p>

<p rend="subhead">Dutiya anusandhe</p>

<p rend="bodytext"><hi rend="bold">Pucchā –</hi> sādhu <pb ed="M" n="0.0009" /> sādhu āvuso, sādhu kho bhagavā attanā paramukkaṃ sāgatakhantīguṇasamannāgato attano sāvakabhūte amhepi tattha samādāpesi, attanā ca lokadhammesu aniñjanasabhāvo amhākampi tathattāya ovādamadāsi, dutiyepanāvuso anusandhimhi kathaṃ bhagavatā bhāsitaṃ, tampi saṃkhepato pakāsehi.</p>

<p rend="bodytext"><hi rend="bold">Vissajjanā –</hi> dutiye pana bhante anusandhimhi vaṇṇe cetaso uppilāvitattaṃ nisedhetvā, tattha ca ādīnavaṃ dassetvā, tattha ca paṭipajjanākāraṃ dassetvā, puthujjanassa vaṇṇabhūmibhūtāni tīṇi sīlāni vitthārato bhagavatā bhāsitāni.</p>

<p rend="bodytext">Mamaṃ <pb ed="M" n="0.0010" /> vā bhikkhave pare vaṇṇaṃ bhāseyyuṃ, dhammassa vā vaṇṇaṃ bhāseyyuṃ, saṅghassa vā vaṇṇaṃ bhāseyyuṃ, tatra tumhehi na ānando na somanassaṃ na cetaso abhiraddhi karaṇīyā –</p>

<p rend="subhead">Tatiya anusandhe</p>

<p rend="bodytext"><hi rend="bold">Pucchā –</hi> sādhu <pb ed="M" n="0.0011" /> sādhu āvuso, sādhu kho bhagavā attanā paramukkaṃsagatasuparisuddhasīlasamannāgato, taṃ attano suparisuddhasīlaṃ dassetvā parepi tattha niyojesi, tatiye panāvuso anusandhimhi kathaṃ bhagavatā bhāsitaṃ, taṃ saṃkhepato pakāsehi.</p>

<p rend="bodytext"><hi rend="bold">Vissajjanā –</hi> tatiye pana bhante anusandhimhi dvāsaṭṭhi diṭṭhiyo sabbaññuta ñāṇena vitthārato vibhajitvā, tāsañca cha phassāyatanapadaṭṭhānabhāvaṃ vibhāvetvā, micchādiṭṭhigatikādhiṭṭhā nañca vaṭṭaṃ kathetvā, yuttayogabhikkhuadhiṭṭhānañca vivaṭṭaṃ kathetvā, micchādiṭṭhigatikassa desanājālato avimuttabhāvaṃ <pb ed="M" n="0.0012" /> desanājālato vimuttassa natthikabhāvañca vibhāvetvā, attano ca katthaci apariyāpannabhāvaṃ dassetvā, upādisesanibbānadhātuṃ pāpetvā desanā bhagavatā niṭṭhāpitā.</p>

<p rend="bodytext">Ucchinnabhāvanettiko <pb ed="M" n="0.0013" /> bhikkhave tathāgatassa kāyo tiṭṭhati, yāvassa kāyo ṭhassati tāva naṃ dakkhanti devamanussā, kāyassa bhedā uddhaṃ jīvitapariyādānā na naṃ dakkhanti devamanussā.</p>

<p rend="subhead">Suttanidesanā</p>

<p rend="bodytext"><hi rend="bold">Pucchā –</hi> sādhu <pb ed="M" n="0.0014" /> sādhu āvuso, sādhu kho bhagavā attanā dvāsaṭṭhi diṭṭhiyo ca cha phassāyatanāni ca dvādasa paṭiccasamuppādaṅgāni ca sabbaso parijānitvā tesaṃ parijānanatthāya paresampi tathattāya dhammaṃ pakāseti, suttañca nāma āvuso catunnaṃ suttanikkhepānaṃ aññataravaseneva nikkhittaṃ, tasmā tesu idaṃ suttaṃ katarena suttanikkhepena bhagavatā nikkhittaṃ.</p>

<p rend="bodytext"><hi rend="bold">Vissajjanā –</hi> catūsu bhante suttanikkhepesu aṭṭhuppattinikkhepana idaṃ suttaṃ nikkhittaṃ.</p>

<p rend="bodytext"><hi rend="bold">Pucchā –</hi> kassa <pb ed="M" n="0.0015" /> āvuso vacanaṃ.</p>

<p rend="bodytext"><hi rend="bold">Vissajjanā –</hi> bhagavato bhante vacanaṃ arahato sammāsambuddhassa.</p>

<p rend="bodytext"><hi rend="bold">Pucchā –</hi> kenāvuso <pb ed="M" n="0.0016" /> ābhataṃ.</p>

<p rend="bodytext"><hi rend="bold">Vissajjanā –</hi> paramparāya bhante ābhataṃ.</p>

<p rend="bodytext"><hi rend="bold">Pucchā –</hi> atthi nu kho āvuso ettha koci viraddhadosā, yena pacchimā janā micchāatthaṃ gaṇheyyuṃ.</p>

<p rend="bodytext"><hi rend="bold">Vissajjanā –</hi> natthi bhante.</p>
</body>
<back></back>
</text>
</TEI.2>