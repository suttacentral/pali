<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">13. Tevijjasuttavaṇṇanā</p>

<p rend="bodytext" n="518"><hi rend="paranum">518</hi><hi rend="dot">.</hi><hi rend="bold">Uttarenā</hi>ti <pb ed="V" n="1.0354" /><pb ed="M" n="1.0399" /><pb ed="P" n="1.0518" /> ettha <hi rend="bold">ena</hi>-saddo disāvācīsaddato pañcamīantato adūrattho icchito, tasmā uttarena-saddena adūratthajotanaṃ dassento <hi rend="bold">‘‘adūre uttarapasse’’</hi>ti āha. Akkharacintakā pana ena-saddayoge avadhivācini pade upayogavacanaṃ icchanti. Attho pana sāmivaseneva icchitoti idha sāmivacanavaseneva vuttaṃ.</p>

<p rend="bodytext" n="519"><hi rend="paranum">519</hi><hi rend="dot">.</hi><hi rend="bold">Kulacārittādī</hi>ti <hi rend="bold">ādi</hi>-saddena mantajjhenābhirūpatādisampattiṃ saṅgaṇhāti. <hi rend="bold">Mantasajjhāyakaraṇattha</hi>nti āthabbaṇamantānaṃ sajjhāyakaraṇatthaṃ, tenāha <hi rend="bold">‘‘aññesaṃ bahūnaṃ pavesanaṃ nivāretvā’’</hi>ti.</p>

<p rend="subhead">Maggāmaggakathāvaṇṇanā</p>

<p rend="bodytext" n="520"><hi rend="paranum">520</hi><hi rend="dot">.</hi><hi rend="bold">‘‘Jaṅghacāra’’</hi>nti caṅkamato ito cito ca caraṇamāha. So hi jaṅghāsu kilamathavinodanattho cāroti tathā vutto. Tenāha ‘‘anucaṅkamantānaṃ anuvicarantāna’’nti. <hi rend="bold">Tenā</hi>ti ubhosupi anucaṅkamanānuvicāraṇānaṃ labbhanato. Sahāyā hi te aññamañña sabhāgavuttikā. ‘‘Maggo’’ti icchitaṭṭhānaṃ ujukaṃ maggati upagacchati etenāti maggo, ujumaggo. Tadañño amaggo, tasmiṃ <hi rend="bold">magge ca amagge ca. Paṭipada</hi>nti brahmalokagāmimaggassa pubbabhāgapaṭipadaṃ.</p>

<p rend="bodytext">Niyyātīti niyyānīyo, so eva <hi rend="bold">‘‘niyyāniko’’</hi>ti vuttoti āha <hi rend="bold">‘‘niyyāyanto’’</hi>ti. Yasmā niyyātapuggalavasenassa niyyānikabhāvo <pb ed="P" n="1.0519" />, tasmā ‘‘niyyāyanto’’ti puggalassa yoniso paṭipajjanavasena niyyāyanto maggo <hi rend="bold">‘‘niyyātī’’</hi>ti vutto. <hi rend="bold">Karotī</hi>ti attano santāne uppādeti. Uppādentoyeva hi tattha <hi rend="bold">paṭipajjati</hi> nāma. Saha byeti vattatīti sahabyo, sahavattanako <pb ed="V" n="1.0355" />. Tassa bhāvo <hi rend="bold">sahabyatā</hi>ti āha <hi rend="bold">‘‘sahabhāvāyā’’</hi>tiādi. Sahabhāvoti ca salokatā, samīpatā vā veditabbā, tenāha <hi rend="bold">‘‘ekaṭṭhāne pātubhāvāyā’’</hi>ti. <hi rend="bold">Sakameva ācariyavāda</hi>nti attano ācariyena pokkharasātinā kathitameva ācariyavādaṃ. <hi rend="bold">Thometvā paggaṇhitvā</hi> ‘‘ayameva ujumaggo ayamañjasāyano’’ti pasaṃsitvā ukkaṃsitvā. <hi rend="bold">Bhāradvājopi</hi><pb ed="M" n="1.0400" /><hi rend="bold">sakamevā</hi>ti bhāradvājopi māṇavo attano ācariyena tārukkhena kathitameva ācariyavādaṃ thometvā paggaṇhitvā vicaratīti yojanā. <hi rend="bold">Tena vutta</hi>nti tena yathā tathā vā abhiniviṭṭhabhāvena vuttaṃ pāḷiyaṃ.</p>

<p rend="bodytext" n="521-2"><hi rend="paranum">521-2</hi><hi rend="dot">.</hi><hi rend="bold">Aniyyānikā vā</hi>ti appāṭihāriyāva aññamaññassa vāde dosaṃ dassetvā aviparītatthadassanatthaṃ uttararahitā eva. Aññamaññassa vādassa ādito viruddhaggahaṇaṃ <hi rend="bold">viggaho,</hi> sveva vivadanavasena aparāparaṃ uppanno <hi rend="bold">vivādo</hi>ti āha <hi rend="bold">‘‘pubbuppattiko viggaho aparabhāge vivādo’’</hi>ti. <hi rend="bold">Duvidhopi eso</hi> viggaho, vivādoti dvidhā vuttopi virodho. <hi rend="bold">Nānāācariyānaṃ vādato</hi>ti nānārucikānaṃ ācariyānaṃ vādabhāvato. <hi rend="bold">Nānāvādo</hi> nānāvidho vādoti katvā.</p>

<p rend="bodytext" n="523"><hi rend="paranum">523</hi><hi rend="dot">.</hi><hi rend="bold">Ekassāpī</hi>ti tumhesu dvīsu ekassāpi. <hi rend="bold">Ekasmi</hi>nti sakavādaparavādesu ekasmimpi. <hi rend="bold">Saṃsayo natthī</hi>ti ‘‘maggo nu kho, na maggo nu kho’’ti saṃsayo vicikicchā natthi. Añjasāyanabhāve pana saṃsayo. Tenāha ‘‘esa <pb ed="P" n="1.0520" /> kirā’’tiādi. Bhagavā pana yadi sabbattha maggasaññino, <hi rend="bold">evaṃ sati ‘‘kismiṃ vo viggaho’’ti pucchati</hi>.</p>

<p rend="bodytext" n="524"><hi rend="paranum">524</hi><hi rend="dot">.</hi> ‘‘Icchitaṭṭhānaṃ ujukaṃ maggati upagacchati etenāti maggo, ujumaggo. Tadañño amaggo’’ti vutto vāyamattho. <hi rend="bold">Sabbe te</hi>ti sabbepi te nānāācariyehi vuttamaggā.</p>

<p rend="bodytext">Ye pāḷiyaṃ ‘‘addhariyā brāhmaṇā’’tiādinā vuttā. Addharo nāma yaññaviseso, tadupayogibhāvato ‘‘addhariyā’’ tveva vuccanti yajūni, tāni sajjhāyantīti <hi rend="bold">addhariyā,</hi> yajubbedino. Ye ca tittiriisinā kate mante sajjhāyanti, te<hi rend="bold"> tittiriyā,</hi> yajubbedino eva. Yajubbedasākhā hesā, yadidaṃ tittiraṃ. Chando vuccati visesato sāmavedo, taṃ sarena kāyantīti <hi rend="bold">chandokā,</hi> sāmavedino. <hi rend="bold">‘‘Chandogā’’</hi>tipi paṭhanti, so evattho. Bahavo irayo etthāti bavhāri, irubbedo. Taṃ adhīyantīti <hi rend="bold">bavhārijjhā.</hi></p>

<p rend="bodytext">‘‘Bahūnī’’ti <pb ed="M" n="1.0401" /><pb ed="V" n="1.0356" /> etthāyaṃ upamāsaṃsandanā – yathā te nānāmaggā ekaṃsato tassa gāmassa vā nigamassa vā pavesāya honti, evaṃ brāhmaṇehi paññāpiyamānāpi nānāmaggā brahmalokūpagamanāya brahmunā sahabyatāya ekaṃseneva hontīti.</p>

<p rend="bodytext" n="527-529"><hi rend="paranum">527-529</hi><hi rend="dot">.</hi><hi rend="bold">Va-kāro āgamasandhimatta</hi>nti anatthako va-kāro, tena vaṇṇāgamena padantarasandhimattaṃ katanti attho. <hi rend="bold">Andhapaveṇī</hi>ti andhapanti. <hi rend="bold">‘‘Paññāsasaṭṭhi andhā’’</hi>ti idaṃ tassā andhapaveṇiyā mahato gacchagumbassa anuparigamanayogyatādassanaṃ. Evañhi te ‘‘suciraṃ velaṃ maggaṃ gacchāmā’’ti evaṃ saññino honti. <hi rend="bold">Nāmakaṃyevā</hi>ti <pb ed="P" n="1.0521" /> atthābhāvato nāmamattaṃyeva, taṃ pana bhāsitaṃ tehi sārasaññitampi nāmamattatāya asārabhāvato nihīnamevāti āha <hi rend="bold">‘‘lāmakaṃyevā’’</hi>ti.</p>

<p rend="bodytext" n="530"><hi rend="paranum">530</hi><hi rend="dot">.</hi><hi rend="bold">Yato</hi>ti bhummatthe nissakkavacanaṃ, sāmaññajotanā ca visese avatiṭṭhatīti āha <hi rend="bold">‘‘yasmiṃ kāle’’</hi>ti. <hi rend="bold">Āyācantī</hi>ti patthenti. Uggamanaṃ lokassa bahukārabhāvato tathā thomanāti. Ayaṃ kira brāhmaṇānaṃ laddhi ‘‘brāhmaṇānaṃ āyācanāya candimasūriyā gantvā loke obhāsaṃ karontī’’ti.</p>

<p rend="bodytext" n="532"><hi rend="paranum">532</hi><hi rend="dot">.</hi><hi rend="bold">Idha pana kiṃ vattabba</hi>nti imasmiṃ pana appaccakkhabhūtassa brahmuno sahabyatāya maggadesane tevijjānaṃ kiṃ vattabbaṃ atthi, ye paccakkhabhūtānampi candimasūriyānaṃ sahabyatāya maggaṃ desetuṃ na sakkontīti adhippāyo. <hi rend="bold">‘‘Yatthā’’</hi>ti ‘‘idha panā’’ti vuttamevatthaṃ paccāmasati.</p>

<p rend="subhead">Aciravatīnadīupamākathāvaṇṇanā</p>

<p rend="bodytext" n="542"><hi rend="paranum">542</hi><hi rend="dot">.</hi><hi rend="bold">Samabharitā</hi>ti sampuṇṇā. Tato eva <hi rend="bold">kākapeyyā. Pārā</hi>ti paratīraṃ. <hi rend="bold">Apāra</hi>nti orimatīraṃ. <hi rend="bold">Ehī</hi>ti āgaccha.</p>

<p rend="bodytext" n="544"><hi rend="paranum">544</hi><hi rend="dot">.</hi><hi rend="bold">Pañcasīla…pe… veditabbā</hi> yamaniyamādibrāhmaṇadhammānaṃ tadantogadhabhāvato. <hi rend="bold">Tabbiparītā</hi>ti pañcasīlādiviparītā pañca verādayo. ‘‘Punapī’’ti vatvā <hi rend="bold">‘‘aparampī’’</hi>ti vacanaṃ itarāyapi nadi upamāya saṅgaṇhanatthaṃ.</p>

<p rend="bodytext" n="546"><hi rend="paranum">546</hi><hi rend="dot">.</hi><hi rend="bold">Kāmayitabbaṭṭhenā</hi>ti <pb ed="V" n="1.0357" /> kāmanīyabhāvena. <hi rend="bold">Bandhanaṭṭhenā</hi>ti teneva kāmetabbabhāvena sattānaṃ cittassa ābandhanabhāvena. Kāmañcāyaṃ <hi rend="bold">guṇa</hi>-saddo <pb ed="M" n="1.0402" /> atthantaresupi diṭṭhappayogo, tesaṃ panettha asambhavato pārisesañāyena bandhanaṭṭheyeva yuttoti dassetuṃ <hi rend="bold">‘‘anujānāmī’’</hi>tiādinā atthuddhāro āraddho, <hi rend="bold">esevā</hi>ti bandhanaṭṭho eva. Na hi rūpādīnaṃ kāmetabbabhāve vuccamāne paṭalaṭṭho yujjati tathā kāmetabbatāya anadhippetattā. Rāsaṭṭhaānisaṃsaṭṭhesupi eseva <pb ed="P" n="1.0522" /> nayo tathāpi kāmetabbatāya anadhippetattā. Pārisesato pana bandhanaṭṭho gahito. Yadaggena hi nesaṃ kāmetabbatā, tadaggena bandhanabhāvo cāti.</p>

<p rend="bodytext">Koṭṭhāsaṭṭhopi tesu yujjateva cakkhuviññeyyādikoṭṭhāsabhāvena nesaṃ kāmetabbato. Koṭṭhāse ca guṇa-saddo dissati ‘‘diguṇaṃ vaḍḍhetabba’’ntiādīsu, sampadāṭṭhopi –</p>

<p rend="gatha1">‘‘Asaṅkhyeyyāni nāmāni, saguṇena mahesino;</p>

<p rend="gathalast">Guṇena nāmamuddheyyaṃ, api nāmasahassato’’ti. (dha. sa. aṭṭha. 1313; udā. aṭṭha. 53; paṭi. ma. aṭṭha. 76);</p>

<p rend="unindented">Ādīsu sopi idha na yujjatīti anuddhaṭo.</p>

<p rend="bodytext"><hi rend="bold">Cakkhuviññeyyā</hi>ti cakkhuviññāṇena vijānitabbā, tena pana vijānanaṃ dassanamevāti āha <hi rend="bold">‘‘passitabbā’’</hi>ti. ‘‘Sotaviññāṇena sotabbā’’ti evamādi <hi rend="bold">etenupāyenā</hi>ti atidisati. Gavesitampi ‘‘iṭṭha’’nti vuccati, taṃ idha nādhippetanti āha <hi rend="bold">‘‘pariyiṭṭhā vā hontu mā vā’’</hi>ti. <hi rend="bold">Iṭṭhārammaṇabhūtā</hi>ti sukhārammaṇabhūtā. <hi rend="bold">Kāmanīyā</hi>ti kāmetabbā. Iṭṭhabhāvena manaṃ appāyantīti <hi rend="bold">manāpā. Piyajātikā</hi>ti piyasabhāvā.</p>

<p rend="bodytext"><hi rend="bold">Gedhenā</hi>ti lobhena abhibhūtā hutvā pañcakāmaguṇe paribhuñjantīti yojanā. <hi rend="bold">Mucchākāra</hi>nti mohanākāraṃ. <hi rend="bold">Adhiosannā</hi>ti adhiggayha ajjhosāya avasannā, tenāha <hi rend="bold">‘‘ogāḷhā’’</hi>ti. <hi rend="bold">Pariniṭṭhānappattā</hi>ti gilitvā pariniṭṭhāpanavasena pariniṭṭhānaṃ upagatā. <hi rend="bold">Ādīnava</hi>nti kāmaparibhoge sampati, āyatiñca dosaṃ <hi rend="bold">apassantā.</hi> Ghāsacchādanādisambhoganimittasaṃkilesato nissaranti apagacchanti etenāti nissaraṇaṃ, yoniso paccavekkhitvā tesaṃ paribhogapaññā. Tadabhāvato <hi rend="bold">anissaraṇapaññā</hi>ti imamatthaṃ dassento <hi rend="bold">‘‘idametthā’’</hi>tiādimāha.</p>

<p rend="bodytext" n="548-9"><hi rend="paranum">548-9</hi><hi rend="dot">.</hi><hi rend="bold">Āvarantī</hi>ti <pb ed="M" n="1.0403" /><pb ed="V" n="1.0358" /><pb ed="P" n="1.0523" /> kusalappavattiṃ āditova nivārenti. <hi rend="bold">Nivārentī</hi>ti niravasesato vārayanti. <hi rend="bold">Onandhantī</hi>ti ogāhantā viya chādenti. <hi rend="bold">Pariyonandhantī</hi>ti sabbaso chādenti. <hi rend="bold">Āvaraṇādīnaṃ vasenā</hi>ti āvaraṇādiatthānaṃ vasena. Te hi āsevanabalavatāya purimapurimehi pacchimapacchimā daḷhataratamādibhāvappattā vuttā.</p>

<p rend="subhead">Saṃsandanakathāvaṇṇanā</p>

<p rend="bodytext" n="550"><hi rend="paranum">550</hi><hi rend="dot">.</hi> Itthipariggahe sati purisassa pañcakāmaguṇapariggaho paripuṇṇo eva hotīti vuttaṃ <hi rend="bold">‘‘sapariggahoti itthipariggahena sapariggaho’’</hi>ti. <hi rend="bold">‘‘Itthipariggahena apariggaho’’</hi>ti ca idaṃ tevijjabrāhmaṇesu dissamānapariggahānaṃ duṭṭhullatamapariggahābhāvadassanaṃ. Evaṃbhūtānaṃ tevijjānaṃ brāhmaṇānaṃ kā brahmunā saṃsandanā, brahmā pana sabbena sabbaṃ apariggahoti. <hi rend="bold">Veracittena avero,</hi> kuto etassa verappayogoti adhippāyo. <hi rend="bold">Cittagelaññasaṅkhātenā</hi>ti cittuppādagelaññasaññitena, tenassa sabbarūpakāyagelaññabhāvo vutto hoti. <hi rend="bold">Byāpajjhenā</hi>ti dukkhena. <hi rend="bold">Uddhaccakukkuccādīhī</hi>ti <hi rend="bold">ādi</hi>-saddena tadekaṭṭhā saṃkilesadhammā saṅgayhanti. Appaṭipattihetubhūtāya vicikicchāya sati na kadāci cittaṃ purisassa vase vattati, pahīnāya pana siyā vasavattananti āha <hi rend="bold">‘‘vicikicchāya abhāvato cittaṃ vase vattetī’’</hi>ti. <hi rend="bold">Cittagatikā</hi>ti cittavasikā, tenāha <hi rend="bold">cittassa vase vattantī’’</hi>ti. <hi rend="bold">Na tādiso</hi>ti brāhmaṇā viya cittavasiko na hoti, atha kho vasībhūtajjhānābhiññatāya cittaṃ attano vase vattetīti <hi rend="bold">vasavattī.</hi></p>

<p rend="bodytext" n="552"><hi rend="paranum">552</hi><hi rend="dot">.</hi><hi rend="bold">Brahmalokamagge</hi>ti brahmalokagāmimagge paṭipajjitabbe, paññapetabbe vā, taṃ paññapentāti adhippāyo. <hi rend="bold">Upagantvā</hi>ti amaggameva ‘‘maggo’’ti micchāpaṭipajjanena upagantvā, paṭijānitvā vā. <hi rend="bold">Paṅkaṃ otiṇṇā viyā</hi>ti matthake ekaṅgulaṃ vā upaḍḍhaṅgulaṃ vā sukkhatāya ‘‘samatala’’nti saññāya anekaporisaṃ mahāpaṅkaṃ <pb ed="P" n="1.0524" /> otiṇṇā viya. <hi rend="bold">Anuppavisantī</hi>ti apāyamaggaṃ brahmalokamaggasaññāya ogāhayanti. Tato eva <hi rend="bold">saṃsīditvā visādaṃ pāpuṇanti. Eva</hi>nti ‘‘samatala’’ntiādinā vuttanayena. <hi rend="bold">Saṃsīditvā</hi>ti nimmujjitvā. <hi rend="bold">Sukkhataraṇaṃ maññe tarantī</hi>ti sukkhanaditaraṇaṃ taranti maññe. <hi rend="bold">Tasmā</hi>ti yasmā tevijjā amaggameva ‘‘maggo’’ti upagantvā saṃsīdanti, tasmā. <hi rend="bold">Yathā</hi><pb ed="M" n="1.0404" /><hi rend="bold">te</hi>ti yathā te ‘‘samatala’’nti saññāya paṅkaṃ otiṇṇā. <hi rend="bold">Idheva cā</hi>ti imasmiñca attabhāve. <hi rend="bold">Sukhaṃ vā sātaṃ vā na labhantī</hi>ti jhānasukhaṃ vā vipassanāsātaṃ vā na labhanti, kuto maggasukhaṃ vā nibbānasātaṃ vāti adhippāyo. <hi rend="bold">Maggadīpaka</hi>nti maggadīpakābhimataṃ. <hi rend="bold">‘‘Iriṇa’’</hi>nti araññāniyā idaṃ adhivacananti āha <hi rend="bold">‘‘agāmakaṃ mahārañña’’</hi>nti <pb ed="V" n="1.0359" />. Migaruruādīnampi <hi rend="bold">anupabhogarukkhehi. Parivattitumpi na sakkā honti</hi> mahākaṇṭakatāya. Ñātīnaṃ byasanaṃ vināso <hi rend="bold">ñātibyasanaṃ. </hi> Evaṃ <hi rend="bold">bhogasīlabyasanāni</hi> veditabbāni. Rogo eva byasati vibādhatīti <hi rend="bold">rogabyasanaṃ.</hi> Evaṃ <hi rend="bold">diṭṭhibyasana</hi>mpi daṭṭhabbaṃ.</p>

<p rend="bodytext" n="554"><hi rend="paranum">554</hi><hi rend="dot">.</hi><hi rend="bold">Jātasaṃvaḍḍho</hi>ti jāto hutvā saṃvaḍḍhito. <hi rend="bold">Na sabbaso paccakkhā honti</hi> paricayābhāvato. <hi rend="bold">Ciranikkhanto</hi>ti nikkhanto hutvā cirakālo. <hi rend="bold">Dandhāyitatta</hi>nti vissajjane mandattaṃ saṇikavutti, taṃ pana saṃsayavasena cirāyanaṃ nāma <pb ed="P" n="1.0525" /> hotīti āha <hi rend="bold">‘‘kaṅkhāvasena cirāyitatta’’</hi>nti. <hi rend="bold">Vitthāyitatta</hi>nti sārajjitattaṃ. Aṭṭhakathāyaṃ pana vitthāyitattaṃ nāma chambhitattanti adhippāyena <hi rend="bold">‘‘thaddhabhāvaggahaṇa’’</hi>nti vuttaṃ.</p>

<p rend="bodytext" n="555"><hi rend="paranum">555</hi><hi rend="dot">.</hi><hi rend="bold">U</hi>-iti upasaggayoge <hi rend="bold">lumpa</hi>-saddo uddharaṇattho hotīti <hi rend="bold">‘‘ullumpatū’’</hi>ti padassa <hi rend="bold">uddharatū</hi>ti atthamāha. Upasaggavasena hi dhātu-saddā atthavisesavuttino honti yathā ‘‘uddharatū’’ti.</p>

<p rend="subhead">Brahmalokamaggadesanāvaṇṇanā</p>

<p rend="bodytext" n="556"><hi rend="paranum">556</hi><hi rend="dot">.</hi> Yassa atisayena balaṃ atthi, so <hi rend="bold">‘‘balavā’’</hi>ti vuttoti āha <hi rend="bold">‘‘balasampanno’’</hi>ti. Saṅkhaṃ dhamayatīti <hi rend="bold">saṅkhadhamako,</hi> taṃ dhamayitvā tato saddapavattako. <hi rend="bold">Appanāva vaṭṭati</hi> paṭipakkhato sammadeva cetaso vimuttibhāvato.</p>

<p rend="bodytext"><hi rend="bold">Pamāṇakataṃ kammaṃ nāma kāmāvacaraṃ</hi> pamāṇakarānaṃ saṃkilesadhammānaṃ avikkhambhanato. Tathā hi taṃ brahmavihārapubbabhāgabhūtaṃ pamāṇaṃ atikkamitvā odissakaanodissakadisāpharaṇavasena vaḍḍhetuṃ na sakkā. Vuttavipariyāyato pana <hi rend="bold">appamāṇakataṃ kammaṃ nāma rūpārūpāvacaraṃ,</hi> tenāha <hi rend="bold">‘‘tañhī’’</hi>tiādi. Tattha arūpāvacare odissakānodissakavasena pharaṇaṃ na labbhati, tathā disāpharaṇaṃ.</p>

<p rend="bodytext">Keci <pb ed="M" n="1.0405" /> pana taṃ āgamanavasena labbhatīti vadanti, tadayuttaṃ. Na hi brahmavihāranissando āruppaṃ, atha kho kasiṇanissando, tasmā yaṃ suvibhāvitaṃ vasībhāvaṃ pāpitaṃ āruppaṃ, taṃ <hi rend="bold">‘‘appamāṇakata’’</hi>nti vuttanti daṭṭhabbaṃ. Yaṃ vā sātisayaṃ brahmavihārabhāvanāya abhisaṅkhatena santānena nibbattitaṃ, yañca brahmavihārasamāpattito vuṭṭhāya samāpannaṃ arūpāvacarajjhānaṃ, taṃ iminā <pb ed="V" n="1.0360" /> pariyāyena pharaṇappamāṇavasena <pb ed="P" n="1.0526" /><hi rend="bold">appamāṇakata</hi>nti vattuṃ vaṭṭatīti apare. Vīmaṃsitvā gahetabbaṃ.</p>

<p rend="bodytext"><hi rend="bold">Rūpāvacarārūpāvacarakamme</hi>ti rūpāvacarakamme, arūpāvacarakamme ca sati. <hi rend="bold">Na ohīyati na tiṭṭhatī</hi>ti katūpacitampi kāmāvacarakammaṃ yathādhigate mahaggatajjhāne aparihīne taṃ abhibhavitvā paṭibāhitvā sayaṃ ohīyakaṃ hutvā paṭisandhiṃ dātuṃ samatthabhāve na tiṭṭhati. <hi rend="bold">Laggitu</hi>nti āvarituṃ nisedhetuṃ. <hi rend="bold">Ṭhātu</hi>nti paṭibalo hutvā ṭhātuṃ. <hi rend="bold">Pharitvā</hi>ti paṭippharitvā. <hi rend="bold">Pariyādiyitvā</hi>ti tassa sāmatthiyaṃ khepetvā. Kammassa pariyādiyanaṃ nāma tassa vipākuppādanaṃ nisedhetvā attano vipākuppādananti āha <hi rend="bold">‘‘tassa vipākaṃ paṭibāhitvā’’</hi>tiādi. <hi rend="bold">Evaṃ mettādivihārī</hi>ti evaṃ vuttānaṃ mettādīnaṃ brahmavihārānaṃ vasena mettādivihārī.</p>

<p rend="bodytext" n="559"><hi rend="paranum">559</hi><hi rend="dot">.</hi><hi rend="bold">Aggaññasutte…pe… alatthu</hi>nti aggaññasutte āgatanayena upasampadañceva arahattañca alatthuṃ paṭilabhiṃsu. Sesaṃ suviññeyyameva.</p>

<p rend="centre">Tevijjasuttavaṇṇanāya līnatthappakāsanā.</p>

<p rend="centre">Niṭṭhitā ca terasasuttapaṭimaṇḍitassa sīlakkhandhavaggassa atthavaṇṇanāya</p>

<p rend="centre">Līnatthappakāsanāti.</p>

<p rend="centre">Sīlakkhandhavaggaṭīkā niṭṭhitā.</p>
</body>
<back></back>
</text>
</TEI.2>