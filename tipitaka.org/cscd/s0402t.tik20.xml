<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">3. Puggalavaggo</p>

<p rend="subhead">1. Samiddhasuttavaṇṇanā</p>

<p rend="bodytext" n="21"><hi rend="paranum">21</hi><hi rend="dot">.</hi> Tatiyassa paṭhame <hi rend="bold">ruccatī</hi>ti kāyasakkhiādīsu puggalesu ativiya sundaratarapaṇītatarabhāvena te cittassa abhiruciuppādako katamoti pucchati. <hi rend="bold">Saddhindriyaṃ dhuraṃ ahosi</hi> saddhādhuraṃ maggavuṭṭhānanti katvā, sesindriyāni pana kathanti āha <hi rend="bold">‘‘sesānī’’</hi>tiādi. <hi rend="bold">Paṭividdhamaggovā</hi>ti tīhipi therehi attano attano paṭividdhaarahattamaggo eva kathito, tasmā na <pb ed="V" n="2.0084" /> sukaraṃ ekaṃsena byākātuṃ ‘‘ayaṃ…pe… paṇītataro cā’’ti. <hi rend="bold">Bhummantareneva kathesi</hi> ‘‘tīsupi puggalesu aggamaggaṭṭhova paṇītataro’’ti.</p>

<p rend="centre">Samiddhasuttavaṇṇanā niṭṭhitā.</p>

<p rend="subhead">2. Gilānasuttavaṇṇanā</p>

<p rend="bodytext" n="22"><hi rend="paranum">22</hi><hi rend="dot">.</hi> Dutiye <hi rend="bold">hitānī</hi>ti bhabyāni. <hi rend="bold">Vuddhikarānī</hi>ti ārogyādivuddhikarāni. <hi rend="bold">Anucchavika</hi>nti upaṭṭhānakiriyāya anurūpaṃ. <hi rend="bold">Vātāpamārarogenā</hi>ti vātarogena ca apamārarogena ca, vātanidānena vā apamārarogena. <hi rend="bold">Niṭṭhappattagilāno</hi>ti ‘‘iminā rogena na cirasseva marissatī’’ti niṭṭhaṃ patto gilāno. <hi rend="bold">Khipitakaṃ</hi> nāma vamathurogo. <hi rend="bold">Kacchū</hi>ti thullakacchuābādho. <hi rend="bold">Tiṇapupphakajaro</hi> visamavātasamphassajarogo. <hi rend="bold">Yesa</hi>nti yesaṃ rogānaṃ. <hi rend="bold">Paṭijagganenā</hi>ti paṭikāramattena. <hi rend="bold">Phāsuka</hi>nti byādhivūpasamanena sarīrassa phāsubhāvo. Byādhinidānasamuṭṭhānajānanena <hi rend="bold">paṇḍito,</hi> paṭikārakiriyāya yuttakāritāya <hi rend="bold">dakkho,</hi> uṭṭhānavīriyasampattiyā <hi rend="bold">analaso</hi>.</p>

<p rend="bodytext"><hi rend="bold">Padaparamo</hi><pb ed="M" n="2.0091" /><hi rend="bold">puggalo kathito</hi> sammattaniyāmokkamanassa ayoggabhāvato. Alabhantova tathāgatappaveditaṃ dhammavinayaṃ savanāya okkamati niyāmaṃ kusalesu dhammesu sammattaṃ paccekabodhiṃ. <hi rend="bold">Ya</hi>nti, yato. <hi rend="bold">Ovādaṃ labhitvā</hi>ti ābhisamācārikavattaṃ ovādamattaṃ. Ettakopi hi tassa hitāvahoti. <hi rend="bold">Tannissitovā</hi>ti vipañcitaññunissitova hoti. <hi rend="bold">Punappunaṃ desetabbova</hi> sammattaniyāmokkamanassa yoggabhāvato.</p>

<p rend="centre">Gilānasuttavaṇṇanā niṭṭhitā.</p>

<p rend="subhead">3. Saṅkhārasuttavaṇṇanā</p>

<p rend="bodytext" n="23"><hi rend="paranum">23</hi><hi rend="dot">.</hi> Tatiye vividhehi ākārehi ābādhanato byābādhova byābajjhaṃ, kāyikaṃ cetasikañca dukkhaṃ. Saha byābajjhena vattatīti <hi rend="bold">sabyābajjhaṃ</hi>. Tenāha <hi rend="bold">‘‘sadukkha’’</hi>nti. <hi rend="bold">Cetanārāsi</hi>nti pubbacetanādirāsiṃ. Cetanaṃ punappunaṃ pavattento <hi rend="bold">‘‘rāsiṃ karoti piṇḍaṃ karotī’’</hi>ti ca vutto. <hi rend="bold">Sadukkha</hi>nti nirantaradukkhaṃ. Tenāha <hi rend="bold">‘‘sābādhaṃ nirassāda’’</hi>nti. <hi rend="bold">Atthī</hi>ti ujukaṃ dukkhavedanā <pb ed="V" n="2.0085" /> natthīti avattabbattā vuttaṃ. Aniṭṭhasabhāvattā aniṭṭhārammaṇattā ca dukkhapakkhikāva sā daṭṭhabbā. Na hi akusalavipākā iṭṭhā nāma atthī, kusalavipākā pana upekkhāvedanā tattha appāvasarā. <hi rend="bold">Aṭṭhakathāyaṃ</hi> pana nirayassa dukkhabahulattā dukkhassa ca tattha balavatāya sā abbohārikaṭṭhāne ṭhitāti vuttaṃ. <hi rend="bold">Upamaṃ katvā āhaṭo</hi> viseso viya sāmaññassa yathā ayopiṇḍirohino viya rūpānanti. <hi rend="bold">Paṭibhāgaupamā</hi>ti paṭibimbaupamā.</p>

<p rend="bodytext"><hi rend="bold">Te aggahetvā</hi>ti heṭṭhimabrahmaloke aggahetvā. <hi rend="bold">Vomissakasukhadukkha</hi>nti vimissakasukhadukkhaṃ pītimissakabhāvato. <hi rend="bold">Kamma</hi>nti pāpakammaṃ. Kammasīsena phalaṃ vadati. Kāmañcettha ‘‘abyābajjhaṃ lokaṃ upapajjatī’’ti āgataṃ, ‘‘abyābajjhā phassā phusantī’’ti pana vacanena lokuttaraphassāpi saṅgayhantīti <hi rend="bold">‘‘tīṇi sucaritāni lokiyalokuttaramissakāni kathitānī’’</hi>ti vuttaṃ.</p>

<p rend="centre">Saṅkhārasuttavaṇṇanā niṭṭhitā.</p>

<p rend="subhead">4. Bahukārasuttavaṇṇanā</p>

<p rend="bodytext" n="24"><hi rend="paranum">24</hi><hi rend="dot">.</hi> Catutthe <pb ed="M" n="2.0092" /><hi rend="bold">avassayaṃ gato</hi>ti vaṭṭadukkhaparimuttiyā avassayo mayhanti saraṇagamanakkamena upagato hoti. <hi rend="bold">Satantika</hi>nti sapariyattidhammaṃ. <hi rend="bold">Aggahitasaraṇapubbassā</hi>ti aggahitapubbasaraṇassa. <hi rend="bold">Akatābhinivesassa vasena vutta</hi>nti tasmiṃ attabhāve na kato saraṇagamanābhiniveso yenāti akatābhiniveso, tassa vasena vuttaṃ. Kāmaṃ pubbepi saraṇadāyako ācariyo vutto, pabbajjādāyakopi saraṇadāyakova. Pubbe pana upāsakabhāvāpādakavasena saraṇadāyako adhippeto. Idaṃ pana gahitapabbajjassa saraṇagamanaṃ. Pabbajā hi savisesaṃ saraṇagamananti pabbajjādāyako puna vutto. <hi rend="bold">Ete</hi>ti pabbajjādāyakādayo. <hi rend="bold">Duvidhena paricchinnā</hi>ti lokiyadhammasampāpako lokuttaradhammasampāpakoti dvippakārena paricchinnā, katābhinivesaakatābhinivesavasena vā. <hi rend="bold">Uparī</hi>ti paṭhamamaggato upari. <hi rend="bold">Neva sakkotī</hi>ti ācariyena katassa upakārassa mahānubhāvattā tassa patikāraṃ nāma kātuṃ na sakkoti.</p>

<p rend="centre">Bahukārasuttavaṇṇanā niṭṭhitā.</p>

<p rend="subhead">5. Vajirūpamasuttavaṇṇanā</p>

<p rend="bodytext" n="25"><hi rend="paranum">25</hi><hi rend="dot">.</hi> Pañcame <pb ed="V" n="2.0086" /><hi rend="bold">aru</hi>iti purāṇaṃ duṭṭhavaṇaṃ vuccati. Ka-kāro padasandhikaroti arukūpamaṃ cittaṃ etassāti <hi rend="bold">arukūpamacitto</hi> appamattakassapi dukkhassa asahanato. Sesapadadvayepi eseva nayo. <hi rend="bold">Ittarakālobhāsenā</hi>ti parittameva kālo ñāṇobhāsavirahena. <hi rend="bold">Lagatī</hi>ti kodhāsaṅgavasena kuppanto puggalo sammukhā, ‘‘kiṃ vadasī’’tiādinā parammukhā ca upanayhanavasena lagati, na taṇhāsaṅgavasena. <hi rend="bold">Kuppatī</hi>ti kujjhati. <hi rend="bold">Byāpajjatī</hi>ti vipannacitto hoti. <hi rend="bold">Thaddhabhāvaṃ āpajjati</hi> īsakampi muduttābhāvato. <hi rend="bold">Duṭṭhāruko</hi>ti maṃsalohitānaṃ duṭṭhabhāvena pakatibhāvaṃ jahitvā ṭhito duṭṭhavaṇo. ‘‘Duṭṭhārutā’’tipi paṭhanti, tatthāpi tākāro padasandhikaro.</p>

<p rend="bodytext"><hi rend="bold">Tassā</hi>ti duṭṭhārukassa. <hi rend="bold">Savana</hi>nti asucivisandanaṃ. <hi rend="bold">Uddhumātassa viyā</hi>ti kodhena uddhaṃ uddhaṃ dhumātakassa viya kodhūpāyāsassa avissajjanato. <hi rend="bold">Caṇḍikatassā</hi>ti <pb ed="M" n="2.0093" /> kupitassa. Ettha ca kiñcāpi heṭṭhimamaggavajjhāpi kilesā tehi anuppattidhammataṃ āpāditattā samucchinnā, tathāpi tasmiṃ santāne aggamaggassa anuppannattā tattha appahīnāpi kilesā atthevāti katvā tesaṃ ñāṇānaṃ vijjūpamatā vuttā, na tehi maggehi pahīnānaṃ kilesānaṃ atthibhāvatoti daṭṭhabbaṃ.</p>

<p rend="centre">Vajirūpamasuttavaṇṇanā niṭṭhitā.</p>

<p rend="subhead">6. Sevitabbasuttavaṇṇanā</p>

<p rend="bodytext" n="26"><hi rend="paranum">26</hi><hi rend="dot">.</hi> Chaṭṭhe <hi rend="bold">upasaṅkamitabbo</hi>ti kālena kālaṃ upasaṅkamitabbo. <hi rend="bold">Allīyitabbo</hi>ti chāyāya viya vinā bhāvanāya nillīyitabbo. <hi rend="bold">Punappunaṃ upāsitabbo</hi>ti abhiṇhaso upanisīditabbo. <hi rend="bold">Anuddayā</hi>ti mettāpubbabhāgo. <hi rend="bold">Upasaṅkamituṃ vaṭṭatī</hi>ti ‘‘etassa sīlena abhivuddhi bhavissatī’’ti upakāratthaṃ upasevanādi vaṭṭati.</p>

<p rend="bodytext"><hi rend="bold">Na paṭihaññissatī</hi>ti ‘‘apehi, kiṃ etenā’’ti paṭikkhepābhāvato piyasīlattā na paṭihaññissati. <hi rend="bold">Phāsu bhavissatī</hi>ti dvīsu hi sīlavantesu ekena sīlassa vaṇṇe kathite itaro anumodati. Tena tesaṃ kathā phāsu ceva hoti pavattinī ca. Ekasmiṃ pana dussīle sati dussīlassa sīlakathā dukkathā, neva sīlakathā hoti, na phāsu hoti, na pavattinī. Dussīlassa hi sīlakathā aphāsu bhavissati. Sīlakathāya vuttamatthaṃ samādhipaññākathāsupi atidisati <pb ed="V" n="2.0087" /><hi rend="bold">‘‘samādhipaññākathāsupi eseva nayo’’</hi>ti. Dve hi samādhilābhino samādhikathaṃ sappaññā ca paññākathaṃ kathentā rattiṃ vā divasaṃ vā atikkamantampi na jānanti.</p>

<p rend="bodytext"><hi rend="bold">Tattha tattha paññāya anuggahessāmī</hi>ti tasmiṃ tasmiṃ anuggahetabbe paññāya sodhetabbe vaḍḍhetabbe ca adhikasīlaṃ nissāya uppannapaññāya anuggahessāmīti attho. Tañca anuggaṇhanaṃ sīlassa asappāyānupakāradhamme vajjetvā tappaṭipakkhasevanena hotīti āha <hi rend="bold">‘‘sīlassa asappāye’’</hi>tiādi. Sīlassa asappāyānupakāradhammā nāma anācārāgocarādayo, tappaṭipakkhato upakāradhammā veditabbā. <hi rend="bold">Tasmiṃ tasmiṃ</hi><pb ed="M" n="2.0094" /><hi rend="bold">ṭhāne</hi>ti taṃtaṃsikkhākoṭṭhāsapadaṭṭhāne. <hi rend="bold">Anuggaṇhāti nāmā</hi>ti abhinnaṃ asaṃkiliṭṭhaṃ katvā anuggaṇhāti nāma. <hi rend="bold">Khāraparissāvane</hi>ti rajakānaṃ ūsakhārādikhāraparissāvanapaṭe. <hi rend="bold">Hāyatī</hi>ti sīlādinā parihāyati. <hi rend="bold">Seṭṭhaṃ puggala</hi>nti sīlādiguṇehi seṭṭhaṃ uttaritaraṃ uttamaṃ puggalaṃ.</p>

<p rend="centre">Sevitabbasuttavaṇṇanā niṭṭhitā.</p>

<p rend="subhead">7. Jigucchitabbasuttavaṇṇanā</p>

<p rend="bodytext" n="27"><hi rend="paranum">27</hi><hi rend="dot">.</hi> Sattame <hi rend="bold">abbhuggacchatī</hi>ti ettha abhi-saddāpekkhāya ‘‘na’’nti sāmiatthe upayogavacananti āha <hi rend="bold">‘‘assā’’</hi>ti ‘‘taṃ kho pana bhavanta’’ntiādīsu viya. <hi rend="bold">Pāpako kittisaddo</hi>ti lāmakabhāvena kathetabbasaddo. <hi rend="bold">Gūthakūpo viya dussīlya</hi>nti etena dussīlassa gūthasadisattameva dasseti. <hi rend="bold">Vacana</hi>nti aniṭṭhavacanaṃ. <hi rend="bold">Purimanayenevā</hi>ti ‘‘gūthakūpo viya dussīlya’’ntiādinā pubbe vuttanayena. <hi rend="bold">Sucimitto</hi>ti sīlācārasuddhiyā sucimitto. Saha ayanti pavattantīti <hi rend="bold">sahāyā</hi>ti āha <hi rend="bold">‘‘sahagāmino’’</hi>ti.</p>

<p rend="centre">Jigucchitabbasuttavaṇṇanā niṭṭhitā.</p>

<p rend="subhead">8. Gūthabhāṇīsuttavaṇṇanā</p>

<p rend="bodytext" n="28"><hi rend="paranum">28</hi><hi rend="dot">.</hi> Aṭṭhame <hi rend="bold">gūthabhāṇī</hi>ti gūthasadisavacanattā gūthabhāṇī. Yathā hi gūthaṃ nāma mahājanassa aniṭṭhaṃ hoti, evameva imassa puggalassa vacanaṃ devamanussānaṃ aniṭṭhaṃ hoti. <hi rend="bold">Duggandhakatha</hi>nti kilesāsucisaṃkiliṭṭhatāya gūthaṃ viya duggandhavāyanakathaṃ. <hi rend="bold">Pupphabhāṇī</hi>ti supupphasadisavacanattā pupphabhāṇī <pb ed="V" n="2.0088" />. Yathā hi phullāni vassikāni vā adhimuttikāni vā mahājanassa iṭṭhāni kantāni honti, evameva imassa puggalassa vacanaṃ devamanussānaṃ iṭṭhaṃ hoti kantaṃ. <hi rend="bold">Pupphāni viyā</hi>ti campakasumanādisugandhapupphāni viya. <hi rend="bold">Sugandhakatha</hi>nti sucigandhavāyanakathaṃ kilesaduggandhābhāvato. <hi rend="bold">Madhubhāṇī</hi>ti ettha ‘‘mudubhāṇī’’tipi paṭhanti. Ubhayatthāpi hi madhuravacanoti attho. Yathā hi <pb ed="M" n="2.0095" /> catumadhuraṃ nāma madhuraṃ paṇītaṃ, evameva imassa puggalassa vacanaṃ devamanussānaṃ madhuraṃ hoti. <hi rend="bold">Madhurakatha</hi>nti kaṇṇasukhatāya pemanīyatāya ca saddato atthato ca madhurasabhāvakathaṃ. <hi rend="bold">Attahetu vā</hi>ti attano vā hatthapādādicchedanaharaṇahetu. <hi rend="bold">Parahetu vā</hi>ti etthāpi eseva nayo. Tenāha <hi rend="bold">‘‘attano vā’’</hi>tiādi.</p>

<p rend="bodytext">‘‘Nelaṅgoti kho, bhante, sīlānametaṃ adhivacana’’nti <hi rend="bold">sutte</hi> (saṃ. ni. 4.347) āgatattā vuttaṃ <hi rend="bold">‘‘ettha vuttasīlaṃ viyā’’</hi>ti. <hi rend="bold">Pūre</hi>ti guṇānaṃ pāripūriyaṃ. <hi rend="bold">Sukumārā</hi>ti apharusatāya mudukā komalā. <hi rend="bold">Purassā</hi>ti ettha <hi rend="bold">pura</hi>-saddo tannivāsivācako daṭṭhabbo ‘‘gāmo āgato’’tiādīsu viya. Tenāha <hi rend="bold">‘‘nagaravāsīna’’</hi>nti. Manaṃ appāyati vaḍḍhetīti <hi rend="bold">manāpā</hi>. Tenāha <hi rend="bold">‘‘cittavuddhikarā’’</hi>ti.</p>

<p rend="centre">Gūthabhāṇīsuttavaṇṇanā niṭṭhitā.</p>

<p rend="subhead">9. Andhasuttavaṇṇanā</p>

<p rend="bodytext" n="29"><hi rend="paranum">29</hi><hi rend="dot">.</hi> Navame <hi rend="bold">andho</hi>tiādīsu pāḷipadesu paṭhamo diṭṭhadhammikabhogasaṃharaṇapaññācakkhuno ca samparāyikatthasādhanapaññācakkhuno ca abhāvā ‘‘andho’’ti vuccati dutiyopi, tatiyo pana dvinnampi bhāvā ‘‘dvicakkhū’’ti vuccati. <hi rend="bold">Paññācakkhū</hi>ti āyakosallabhūtā paññācakkhu. Tenāha <hi rend="bold">‘‘phātiṃ kareyyā’’</hi>ti. <hi rend="bold">Adhamuttame</hi>ti adhame ceva uttame ca. <hi rend="bold">Paṭipakkhavasenā</hi>ti paṭipakkhassa atthitāvasena. <hi rend="bold">Sukkasappaṭibhāgā</hi>ti sukkadhammehi pahāyakehi sappaṭibhāgāti jāneyya. <hi rend="bold">Kaṇhasappaṭibhāgā</hi>ti kaṇhadhammehi pahātabbehi sappaṭibhāgāti jāneyya.</p>

<p rend="bodytext"><hi rend="bold">Tathājātikā</hi>ti yādisehi saputtadāraparijanasañātimittabandhavaggaṃ attānaṃ sukheti pīṇeti, tādisā bhogāpi na santi. <hi rend="bold">Puññāni ca na karotī</hi>ti samaṇabrāhmaṇakapaṇaddhikayācakānaṃ santappanavasena puññāni na karoti. <hi rend="bold">Ubhayatthā</hi>ti ubhayasmiṃ loke, ubhayasmiṃ vā attheti viggahoti dassento <hi rend="bold">‘‘idhaloke’’</hi>tiādimāha. <hi rend="bold">Ubhayenā</hi>ti vuttamatthaṃ <pb ed="V" n="2.0089" /> yojetvā dassetuṃ <hi rend="bold">‘‘katha’’</hi>ntiādi vuttaṃ. <hi rend="bold">Yasmiṃ ṭhāne</hi>ti yasmiṃyeva <pb ed="M" n="2.0096" /> ṭhāne. <hi rend="bold">Na socatī</hi>ti sokahetūnaṃ tattha abhāvato na socati.</p>

<p rend="centre">Andhasuttavaṇṇanā niṭṭhitā.</p>

<p rend="subhead">10. Avakujjasuttavaṇṇanā</p>

<p rend="bodytext" n="30"><hi rend="paranum">30</hi><hi rend="dot">.</hi> Dasame <hi rend="bold">avakujjapañño</hi>ti nikkujjapañño. Tenāha <hi rend="bold">‘‘adhomukhapañño’’</hi>ti. <hi rend="bold">Pubbapaṭṭhapanā</hi>ti paṭhamārambho. <hi rend="bold">Sanniṭṭhāna</hi>nti kathāpariyosānaṃ. <hi rend="bold">Appanā</hi>ti desanāya niṭṭhāpanaṃ. Aneke vā anusandhiyoti yojetabbaṃ. <hi rend="bold">Samādhi vā</hi>tiādīsu lokuttaradhammā paramatthato sāsananti tadatthopādakasamādhi tassa ādīti vutto, tadāsannattā vipassanā, tassa mūlabhāvena ekadesattā maggo.</p>

<p rend="bodytext">Sāsanassa pāripūrisuddhiyo nāma satthārā desitaniyāmeneva siddhā, tā panettha kathentassa vasena gahetabbāti dassetuṃ <hi rend="bold">‘‘anūnaṃ katvā desentī’’</hi>ti, <hi rend="bold">‘‘niggaṇṭhiṃ katvā desentī’’</hi>ti ca vuttaṃ. Tattha <hi rend="bold">nijjaṭa</hi>nti niggumbaṃ anākulaṃ. <hi rend="bold">Niggaṇṭhi</hi>nti gaṇṭhiṭṭhānarahitaṃ suviññeyyaṃ katvā.</p>

<p rend="bodytext"><hi rend="bold">Ākiṇṇānī</hi>ti ākiritvā saṃkiritvā ṭhapitānīti attho. Tenāha <hi rend="bold">‘‘pakkhittānī’’</hi>ti. <hi rend="bold">Ucchaṅgo viya ucchaṅgapañño puggalo daṭṭhabbo</hi>ti ucchaṅgasadisapaññatāya ucchaṅgapañño. Evaṃ paññā viya puggalopi ucchaṅgo viya hoti, tasmiṃ dhammānaṃ aciraṭṭhānatoti adhippāyena vuttaṃ. Yathā ca ucchaṅgasadisā paññā, evaṃ nikkujjakumbhasadisā paññā evāti daṭṭhabbā.</p>

<p rend="bodytext"><hi rend="bold">Saṃvidahanapaññāyā</hi>ti ‘‘evaṃ kate idaṃ nāma bhavissatī’’ti evaṃ taṃtaṃatthakiccaṃ saṃvidhātuṃ samatthatāya vicāraṇapaññāya rahito. <hi rend="bold">Seyyo</hi>ti seṭṭho pāsaṃso. <hi rend="bold">Pubbabhāgapaṭipada</hi>nti cittavisuddhiādikaṃ ariyamaggassa adhigamāya pubbabhāgapaṭipattiṃ.</p>

<p rend="centre">Avakujjasuttavaṇṇanā niṭṭhitā.</p>

<p rend="centre">Puggalavaggavaṇṇanā niṭṭhitā.</p>
</body>
<back></back>
</text>
</TEI.2>