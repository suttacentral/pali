<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">5. Bhikkhunīsaṃyuttaṃ</p>

<p rend="subhead">1. Āḷavikāsuttavaṇṇanā</p>

<p rend="bodytext" n="162"><hi rend="paranum">162</hi><hi rend="dot">.</hi> Bhikkhunīsaṃyuttassa <pb ed="V" n="1.0167" /><pb ed="P" n="1.0189" /><pb ed="M" n="1.0174" /> paṭhame <hi rend="bold">āḷavikā</hi>ti āḷaviyaṃ jātā āḷavinagaratoyeva ca nikkhamma pabbajitā. <hi rend="bold">Andhavana</hi>nti kassapasammāsambuddhassa cetiye navakammatthāya dhanaṃ samādapetvā āgacchantassa yasodharassa nāma dhammabhāṇakassa ariyapuggalassa akkhīni uppāṭetvā tattheva akkhibhedappattehi pañcahi corasatehi nivutthattā tato paṭṭhāya ‘‘andhavana’’nti saṅkhaṃ gataṃ vanaṃ. Taṃ kira sāvatthito dakkhiṇapasse gāvutamatte hoti rājārakkhāya guttaṃ. Tattha pavivekakāmā bhikkhū ca bhikkhuniyo ca gacchanti. Tasmā ayampi kāyavivekatthinī yena taṃ vanaṃ, tenupasaṅkami. <hi rend="bold">Nissaraṇa</hi>nti nibbānaṃ. <hi rend="bold">Paññāyā</hi>ti paccavekkhaṇañāṇena. <hi rend="bold">Na tvaṃ jānāsi taṃ pada</hi>nti tvaṃ etaṃ nibbānapadaṃ vā nibbānagāmimaggapadaṃ vā na jānāsi. <hi rend="bold">Sattisūlūpamā</hi>ti vinivijjhanatthena sattisūlasadisā. <hi rend="bold">Khandhāsaṃ adhikuṭṭanā</hi>ti khandhā tesaṃ adhikuṭṭanabhaṇḍikā. Paṭhamaṃ.</p>

<p rend="subhead">2. Somāsuttavaṇṇanā</p>

<p rend="bodytext" n="163"><hi rend="paranum">163</hi><hi rend="dot">.</hi> Dutiye <hi rend="bold">ṭhāna</hi>nti arahattaṃ. <hi rend="bold">Durabhisambhava</hi>nti duppasahaṃ. <hi rend="bold">Dvaṅgulapaññāyā</hi>ti parittapaññāya. Yasmā vā dvīhi aṅgulehi kappāsavaṭṭiṃ gahetvā suttaṃ kantanti, tasmā <pb ed="P" n="1.0190" /> itthī ‘‘dvaṅgulapaññā’’ti vuccati. <hi rend="bold">Ñāṇamhi vattamānamhī</hi>ti phalasamāpattiñāṇe pavattamāne. <hi rend="bold">Dhammaṃ vipassato</hi>ti catusaccadhammaṃ vipassantassa, pubbabhāge vā vipassanāya ārammaṇabhūtaṃ khandhapañcakameva. <hi rend="bold">Kiñci vā pana aññasmī</hi>ti aññaṃ vā kiñci ‘‘ahaṃ asmī’’ti taṇhāmānadiṭṭhivasena yassa siyā. Dutiyaṃ.</p>

<p rend="subhead">3. Kisāgotamīsuttavaṇṇanā</p>

<p rend="bodytext" n="164"><hi rend="paranum">164</hi><hi rend="dot">.</hi> Tatiye <pb ed="V" n="1.0168" /><hi rend="bold">kisāgotamī</hi>ti appamaṃsalohitatāya kisā, gotamīti panassā nāmaṃ. Pubbe kira sāvatthiyaṃ ekasmiṃ kule asītikoṭidhanaṃ sabbaṃ aṅgārāva jātaṃ. Kuṭumbiko aṅgārajātāni anīharitvā <pb ed="M" n="1.0175" /> – ‘‘avassaṃ koci puññavā bhavissati, tassa puññena puna pākatikaṃ bhavissatī’’ti suvaṇṇahiraññassa cāṭiyo pūretvā āpaṇe ṭhapetvā samīpe nisīdi. Athekā duggatakulassa dhītā – ‘‘aḍḍhamāsakaṃ gahetvā dārusākaṃ āharissāmī’’ti vīthiṃ gatā taṃ disvā kuṭumbikaṃ āha – ‘‘āpaṇe tāva dhanaṃ ettakaṃ, gehe kittakaṃ bhavissatī’’ti. Kiṃ disvā amma evaṃ kathesīti? Imaṃ hiraññasuvaṇṇanti. So ‘‘puññavatī esā bhavissatī’’ti tassā vasanaṭṭhānaṃ pucchitvā āpaṇe bhaṇḍaṃ paṭisāmetvā tassā mātāpitaro upasaṅkamitvā evamāha – ‘‘amhākaṃ gehe vayappatto dārako atthi, tassetaṃ dārikaṃ dethā’’ti. Kiṃ sāmi duggatehi saddhiṃ keḷiṃ karosīti? Mittasanthavo nāma duggatehipi saddhiṃ hoti, detha naṃ, kuṭumbasāminī bhavissatīti naṃ gahetvā gharaṃ ānesi. Sā saṃvāsamanvāya puttaṃ vijātā. Putto padasā āhiṇḍanakāle kālamakāsi. Sā duggatakule uppajjitvā mahākulaṃ gantvāpi ‘‘puttavināsaṃ pattāmhī’’ti uppannabalavasokā puttassa sarīrakiccaṃ vāretvā taṃ matakaḷevaraṃ ādāya nagare vippalapantī carati.</p>

<p rend="bodytext">Ekadivasaṃ mahatiyā buddhavīthiyā dasabalassa <pb ed="P" n="1.0191" /> santikaṃ gantvā – ‘‘puttassa me arogabhāvatthāya bhesajjaṃ detha bhagavā’’ti āha. Gaccha sāvatthiṃ āhiṇḍitvā yasmiṃ gehe matapubbo natthi, tato siddhatthakaṃ āhara, puttassa te bhesajjaṃ bhavissatīti. Sā nagaraṃ pavisitvā dhuragehato paṭṭhāya bhagavatā vuttanayena gantvā siddhatthakaṃ yācantī ghare ghare, ‘‘kuto tvaṃ evarūpaṃ gharaṃ passissasī’’ti vuttā katipayāni gehāni āhiṇḍitvā – ‘‘sabbesampi kirāyaṃ dhammatā, na mayhaṃ puttassevā’’ti sālāyaṃ chavaṃ chaḍḍetvā pabbajjaṃ yāci. Satthā ‘‘imaṃ pabbājetū’’ti bhikkhuniupassayaṃ pesesi. Sā khuraggeyeva arahattaṃ pāpuṇi. Imaṃ theriṃ sandhāya ‘‘atha kho kisāgotamī’’ti vuttaṃ.</p>

<p rend="bodytext"><hi rend="bold">Ekamāsī</hi>ti ekā āsi. <hi rend="bold">Rudammukhī</hi>ti rudamānamukhī viya. <hi rend="bold">Accantaṃ mataputtāmhī</hi>ti ettha <pb ed="V" n="1.0169" /> antaṃ atītaṃ accantaṃ, bhāvanapuṃsakametaṃ. Idaṃ vuttaṃ hoti – yathā puttamaraṇaṃ antaṃ atītaṃ hoti, evaṃ mataputtā ahaṃ, idāni mama puna puttamaraṇaṃ nāma natthi. <hi rend="bold">Purisā etadantikā</hi>ti purisāpi me etadantikāva <pb ed="M" n="1.0176" />. Yo me puttamaraṇassa anto, purisānampi me esevanto, abhabbā ahaṃ idāni purisaṃ gavesitunti. <hi rend="bold">Sabbattha vihatā nandī</hi>ti sabbesu khandhāyatanadhātubhavayonigatiṭhitinivāsesu mama taṇhānandī vihatā. <hi rend="bold">Tamokkhandho</hi>ti avijjākkhandho. <hi rend="bold">Padālito</hi>ti ñāṇena bhinno. Tatiyaṃ.</p>

<p rend="subhead">4. Vijayāsuttavaṇṇanā</p>

<p rend="bodytext" n="165"><hi rend="paranum">165</hi><hi rend="dot">.</hi> Catutthe <hi rend="bold">pañcaṅgikenā</hi>ti ātataṃ vitataṃ ātatavitataṃ ghanaṃ susiranti evaṃ pañcaṅgasamannāgatena. <hi rend="bold">Niyyātayāmi tuyhevā</hi>ti sabbe tuyhaṃyeva demi. <hi rend="bold">Nāhaṃ tenatthikā</hi>ti nāhaṃ tena atthikā. <hi rend="bold">Pūtikāyenā</hi>ti suvaṇṇavaṇṇopi kāyo niccaṃ uggharitapaggharitaṭṭhena pūtikāyova, tasmā evamāha. <hi rend="bold">Bhindanenā</hi>ti bhijjanasabhāvena. <hi rend="bold">Pabhaṅgunā</hi>ti cuṇṇavicuṇṇaṃ āpajjanadhammena. <hi rend="bold">Aṭṭīyāmī</hi>ti aṭṭā pīḷitā homi. <hi rend="bold">Harāyāmī</hi>ti lajjāmi. <hi rend="bold">Santā samāpattī</hi>ti <pb ed="P" n="1.0192" /> aṭṭhavidhā lokiyasamāpatti ārammaṇasantatāya aṅgasantatāya ca santāti vuttā. <hi rend="bold">Sabbatthā</hi>ti sabbesu rūpārūpabhavesu, tesaṃ dvinnaṃ bhavānaṃ gahitattā gahite kāmabhave aṭṭhasu ca samāpattīsūti etesu sabbesu ṭhānesu mayhaṃ avijjātamo vihatoti vadati. Catutthaṃ.</p>

<p rend="subhead">5. Uppalavaṇṇāsuttavaṇṇanā</p>

<p rend="bodytext" n="166"><hi rend="paranum">166</hi><hi rend="dot">.</hi> Pañcame <hi rend="bold">supupphitagga</hi>nti aggato paṭṭhāya suṭṭhu pupphitaṃ sālarukkhaṃ. <hi rend="bold">Na catthi te dutiyā vaṇṇadhātū</hi>ti tava vaṇṇadhātusadisā dutiyā vaṇṇadhātu natthi, tayā sadisā aññā bhikkhunī natthīti vadati. <hi rend="bold">Idhāgatā tādisikā bhaveyyu</hi>nti yathā tvaṃ idhāgatā kiñci santhavaṃ vā sinehaṃ vā na labhasi, evamevaṃ tepi tayāva sadisā bhaveyyuṃ. <hi rend="bold">Pakhumantarikāya</hi>nti dvinnaṃ akkhīnaṃ majjhe nāsavaṃsepi tiṭṭhantiṃ maṃ na passasi. <hi rend="bold">Vasībhūtamhī</hi>ti vasībhūtā asmi. Pañcamaṃ.</p>

<p rend="subhead">6. Cālāsuttavaṇṇanā</p>

<p rend="bodytext" n="167"><hi rend="paranum">167</hi><hi rend="dot">.</hi> Chaṭṭhe <pb ed="V" n="1.0170" /><hi rend="bold">ko nu taṃ idamādapayī</hi>ti ko nu mandabuddhi bālo taṃ evaṃ gāhāpesi? <hi rend="bold">Pariklesa</hi>nti aññampi nānappakāraṃ upaddavaṃ. Idāni yaṃ māro āha <pb ed="M" n="1.0177" /> – ‘‘ko nu taṃ idamādapayī’’ti, taṃ maddantī – ‘‘na maṃ andhabālo ādapesi, loke pana aggapuggalo satthā dhammaṃ desesī’’ti dassetuṃ, <hi rend="bold">buddho</hi>tiādimāha. Tattha <hi rend="bold">sacce nivesayī</hi>ti paramatthasacce nibbāne nivesesi. <hi rend="bold">Nirodhaṃ appajānantā</hi>ti nirodhasaccaṃ ajānantā. Chaṭṭhaṃ.</p>

<p rend="subhead">7. Upacālāsuttavaṇṇanā</p>

<p rend="bodytext" n="168"><hi rend="paranum">168</hi><hi rend="dot">.</hi> Sattame <pb ed="P" n="1.0193" /><hi rend="bold">enti māravasaṃ punā</hi>ti punappunaṃ maraṇamārakilesamāradevaputtamārānaṃ vasaṃ āgacchanti. <hi rend="bold">Padhūpito</hi>ti santāpito. <hi rend="bold">Agati yattha mārassā</hi>ti yattha tuyhaṃ mārassa agati. <hi rend="bold">Tatthā</hi>ti tasmiṃ nibbāne. Sattamaṃ.</p>

<p rend="subhead">8. Sīsupacālāsuttavaṇṇanā</p>

<p rend="bodytext" n="169"><hi rend="paranum">169</hi><hi rend="dot">.</hi> Aṭṭhame <hi rend="bold">samaṇī viya dissasī</hi>ti samaṇisadisā dissasi. <hi rend="bold">Kimiva carasi momūhā</hi>ti kiṃ kāraṇā momūhā viya carasi? <hi rend="bold">Ito bahiddhā</hi>ti imamhā sāsanā bahi. Pāsaṃ ḍentīti <hi rend="bold">pāsaṇḍā,</hi> sattānaṃ cittesu diṭṭhipāsaṃ khipantīti attho. Sāsanaṃ pana pāse moceti, tasmā pāsaṇḍoti na vuccati, ito bahiddhāyeva pāsaṇḍā honti. <hi rend="bold">Pasīdantī</hi>ti saṃsīdanti lagganti.</p>

<p rend="bodytext">Idāni ‘‘kaṃ nu uddissa muṇḍāsī’’ti pañhaṃ kathentī <hi rend="bold">atthi sakyakule jāto</hi>tiādimāha. Tattha <hi rend="bold">sabbābhibhū</hi>ti sabbāni khandhāyatanadhātubhavayonigatiādīni abhibhavitvā ṭhito. Maraṇamārādayo nudi nīharīti <hi rend="bold">māranudo. Sabbatthamaparājito</hi>ti sabbesu rāgādīsu vā mārayuddhe vā ajito. <hi rend="bold">Sabbattha mutto</hi>ti sabbesu khandhādīsu mutto. <hi rend="bold">Asito</hi>ti taṇhādiṭṭhinissayena <pb ed="V" n="1.0171" /> anissito. <hi rend="bold">Sabbakammakkhayaṃ patto</hi>ti sabbakammakkhayasaṅkhātaṃ arahattaṃ patto. <hi rend="bold">Upadhisaṅkhaye</hi>ti upadhisaṅkhayasaṅkhāte nibbāne ārammaṇato vimutto. Aṭṭhamaṃ.</p>

<p rend="subhead">9. Selāsuttavaṇṇanā</p>

<p rend="bodytext" n="170"><hi rend="paranum">170</hi><hi rend="dot">.</hi> Navame <hi rend="bold">kenidaṃ pakata</hi>nti kena idaṃ kataṃ. <hi rend="bold">Bimba</hi>nti attabhāvaṃ sandhāya vadati. <hi rend="bold">Agha</hi>nti dukkhapatiṭṭhānattā attabhāvameva vadati. <hi rend="bold">Hetubhaṅgā</hi>ti hetunirodhena paccayavekallena. Navamaṃ.</p>

<p rend="subhead">10. Vajirāsuttavaṇṇanā</p>

<p rend="bodytext" n="171"><hi rend="paranum">171</hi><hi rend="dot">.</hi> Dasame <pb ed="M" n="1.0178" /><pb ed="P" n="1.0194" /><hi rend="bold">nayidha sattupalabbhatī</hi>ti imasmiṃ suddhasaṅkhārapuñje paramatthato satto nāma na upalabbhati. <hi rend="bold">Khandhesu santesū</hi>ti pañcasu khandhesu vijjamānesu tena tenākārena vavatthitesu. <hi rend="bold">Sammutī</hi>ti sattoti samaññāmattameva hoti. <hi rend="bold">Dukkha</hi>nti pañcakkhandhadukkhaṃ. <hi rend="bold">Nāññatra dukkhā</hi>ti ṭhapetvā dukkhaṃ añño neva sambhoti na nirujjhatīti. Dasamaṃ.</p>

<p rend="centre">Iti sāratthappakāsiniyā</p>

<p rend="bodytext">Saṃyuttanikāya-aṭṭhakathāya</p>

<p rend="centre">Bhikkhunīsaṃyuttavaṇṇanā niṭṭhitā.</p>
</body>
<back></back>
</text>
</TEI.2>