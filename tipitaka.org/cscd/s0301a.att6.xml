<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">6. Brahmasaṃyuttaṃ</p>

<p rend="title">1. Paṭhamavaggo</p>

<p rend="subhead">1. Brahmāyācanasuttavaṇṇanā</p>

<p rend="bodytext" n="172"><hi rend="paranum">172</hi><hi rend="dot">.</hi> Brahmasaṃyuttassa <pb ed="V" n="1.0172" /><pb ed="P" n="1.0195" /><pb ed="M" n="1.0179" /> paṭhame <hi rend="bold">parivitakko udapādī</hi>ti sabbabuddhānaṃ āciṇṇasamāciṇṇo ayaṃ cetaso vitakko udapādi. Kadā udapādīti? Buddhabhūtassa aṭṭhame sattāhe rājāyatanamūle sakkena devānamindena ābhataṃ dantakaṭṭhañca osadhaharītakañca khāditvā mukhaṃ dhovitvā catūhi lokapālehi upanīte paccagghe selamayapatte tapussabhallikānaṃ piṇḍapātaṃ paribhuñjitvā puna paccāgantvā ajapālanigrodhe nisinnamattassa.</p>

<p rend="bodytext"><hi rend="bold">Adhigato</hi>ti paṭividdho. <hi rend="bold">Dhammo</hi>ti catusaccadhammo. <hi rend="bold">Gambhīro</hi>ti uttānapaṭikkhepavacanametaṃ. <hi rend="bold">Duddaso</hi>ti gambhīrattāva duddaso dukkhena daṭṭhabbo, na sakkā sukhena daṭṭhuṃ. Duddasattāva <hi rend="bold">duranubodho</hi> dukkhena avabujjhitabbo, na sakkā sukhena avabujjhituṃ. <hi rend="bold">Santo</hi>ti nibbuto. <hi rend="bold">Paṇīto</hi>ti atappako. Idaṃ dvayaṃ lokuttarameva sandhāya vuttaṃ. <hi rend="bold">Atakkāvacaro</hi>ti takkena avacaritabbo ogāhitabbo na hoti, ñāṇeneva avacaritabbo. <hi rend="bold">Nipuṇo</hi>ti saṇho. <hi rend="bold">Paṇḍitavedanīyo</hi>ti sammāpaṭipadaṃ paṭipannehi paṇḍitehi veditabbo. <hi rend="bold">Ālayarāmā</hi>ti sattā pañcasu kāmaguṇesu allīyanti, tasmā te <hi rend="bold">ālayā</hi>ti vuccanti. Aṭṭhasatataṇhāvicaritāni vā allīyanti, tasmāpi ālayāti vuccanti. Tehi ālayehi ramantīti <hi rend="bold">ālayarāmā</hi>. Ālayesu ratāti <hi rend="bold">ālayaratā</hi>. Ālayesu <pb ed="P" n="1.0196" /> suṭṭhu muditāti <hi rend="bold">ālayasammuditā</hi>. Yatheva hi susajjitaṃ pupphaphalabharitarukkhādisampannaṃ uyyānaṃ paviṭṭho rājā tāya tāya sampattiyā ramati, sammudito āmoditapamodito hoti, na ukkaṇṭhati, sāyampi nikkhamituṃ na icchati, evamimehipi kāmālayataṇhālayehi <pb ed="V" n="1.0173" /> sattā ramanti, saṃsāravaṭṭe sammuditā anukkaṇṭhitā vasanti. Tena tesaṃ bhagavā duvidhaṃ ālayaṃ uyyānabhūmiṃ viya dassento ‘‘ālayarāmā’’tiādimāha.</p>

<p rend="bodytext">Tattha <hi rend="bold">yadida</hi>nti nipāto, tassa ṭhānaṃ sandhāya ‘‘yaṃ ida’’nti, paṭiccasamuppādaṃ sandhāya ‘‘yo aya’’nti evamattho daṭṭhabbo. <hi rend="bold">Idappaccayatāpaṭiccasamuppādo</hi>ti imesaṃ <pb ed="M" n="1.0180" /> paccayā idappaccayā, idappaccayā eva idappaccayatā, idappaccayatā ca sā paṭiccasamuppādo cāti <hi rend="bold">idappaccayatāpaṭiccasamuppādo</hi>. Saṅkhārādipaccayānaṃ etaṃ adhivacanaṃ. <hi rend="bold">Sabbasaṅkhārasamatho</hi>tiādi sabbaṃ nibbānameva. Yasmā hi taṃ āgamma sabbasaṅkhāravipphanditāni samanti, vūpasammanti, tasmā <hi rend="bold">sabbasaṅkhārasamatho</hi>ti vuccati. Yasmā ca taṃ āgamma sabbe upadhayo paṭinissaṭṭhā honti, sabbā taṇhā khīyanti, sabbe kilesarāgā virajjanti, sabbaṃ dukkhaṃ nirujjhati, tasmā <hi rend="bold">sabbūpadhipaṭinissaggo taṇhākkhayo virāgo nirodho</hi>ti vuccati. Yā panesā taṇhā bhavena bhavaṃ, phalena vā saddhiṃ kammaṃ vinati saṃsibbatīti katvā <hi rend="bold">vāna</hi>nti vuccati, tato nikkhantaṃ vānatoti <hi rend="bold">nibbānaṃ. So mamassa kilamatho</hi>ti yā ajānantānaṃ desanā nāma, so mama kilamatho assa, sā mama vihesā assāti attho. Kāyakilamatho ceva kāyavihesā ca assāti vuttaṃ hoti. Citte pana ubhayampetaṃ buddhānaṃ natthi. <hi rend="bold">Apissū</hi>ti anubrūhanatthe nipāto. So ‘‘na kevalaṃ ayaṃ parivitakko udapādi, imāpi gāthā paṭibhaṃsū’’ti dīpeti. <hi rend="bold">Anacchariyā</hi>ti anuacchariyā. <hi rend="bold">Paṭibhaṃsū</hi>ti <pb ed="P" n="1.0197" /> paṭibhānasaṅkhātassa ñāṇassa gocarā ahesuṃ, parivitakkayitabbataṃ pāpuṇiṃsu.</p>

<p rend="bodytext"><hi rend="bold">Kicchenā</hi>ti dukkhena, na dukkhāya paṭipadāya. Buddhānaṃ hi cattāropi maggā sukhapaṭipadāva honti. Pāramīpūraṇakāle pana sarāgasadosasamohasseva sato āgatāgatānaṃ yācakānaṃ alaṅkatapaṭiyattaṃ sīsaṃ kantitvā galalohitaṃ nīharitvā suañjitāni akkhīni uppāṭetvā kulavaṃsappadīpaṃ puttaṃ manāpacāriniṃ bhariyanti evamādīni dentassa aññāni ca khantivādisadisesu attabhāvesu chejjabhejjādīni pāpuṇantassa āgamanīyapaṭipadaṃ sandhāyetaṃ vuttaṃ. <hi rend="bold">Hala</hi>nti ettha <hi rend="bold">ha</hi>-kāro nipātamatto, alanti attho. <hi rend="bold">Pakāsitu</hi>nti desituṃ, evaṃ kicchena adhigatassa alaṃ desituṃ pariyattaṃ desituṃ. Ko attho desitenāti vuttaṃ hoti? <hi rend="bold">Rāgadosaparetehī</hi>ti rāgadosaphuṭṭhehi rāgadosānugatehi vā.</p>

<p rend="bodytext"><hi rend="bold">Paṭisotagāmi</hi>nti <pb ed="V" n="1.0174" /> niccādīnaṃ paṭisotaṃ, ‘‘aniccaṃ dukkhamanattā asubha’’nti evaṃ gataṃ catusaccadhammaṃ. <hi rend="bold">Rāgarattā</hi>ti kāmarāgena bhavarāgena diṭṭhirāgena ca rattā. <hi rend="bold">Na dakkhantī</hi>ti aniccaṃ dukkhamanattā asubhanti iminā sabhāvena na passissanti <pb ed="M" n="1.0181" />, te apassante ko sakkhissati evaṃ gāhāpetuṃ. <hi rend="bold">Tamokhandhena āvuṭā</hi>ti avijjārāsinā ajjhotthaṭā.</p>

<p rend="bodytext"><hi rend="bold">Appossukkatāyā</hi>ti nirussukkabhāvena, adesetukāmatāyāti attho. Kasmā panassa evaṃ cittaṃ nami? Nanu esa mutto mocessāmi, tiṇṇo tāressāmi –</p>

<p rend="gatha1">‘‘Kiṃ me aññātavesena, dhammaṃ sacchikatenidha;</p>

<p rend="gathalast">Sabbaññutaṃ pāpuṇitvā, tārayissaṃ sadevaka’’nti. (bu. vaṃ. 2.56) –</p>

<p rend="unindented">Patthanaṃ katvā pāramiyo pūretvā sabbaññutaṃ pattoti? Saccametaṃ, tadevaṃ paccavekkhaṇānubhāvena panassa <pb ed="P" n="1.0198" /> evaṃ cittaṃ nami. Tassa hi sabbaññutaṃ patvā sattānaṃ kilesagahanataṃ, dhammassa ca gambhīrataṃ paccavekkhantassa sattānaṃ kilesagahanatā ca dhammagambhīratā ca sabbākārena pākaṭā jātā. Athassa – ‘‘ime sattā kañjiyapuṇṇā lābu viya, takkabharitā cāṭi viya, vasātelapītapilotikā viya, añjanamakkhitahattho viya ca kilesabharitā atisaṃkiliṭṭhā rāgarattā dosaduṭṭhā mohamūḷhā, te kiṃ nāma paṭivijjhissantī’’ti? Cintayato kilesagahanapaccavekkhaṇānubhāvenāpi evaṃ cittaṃ nami.</p>

<p rend="bodytext">‘‘Ayañca dhammo pathavīsandhārakaudakakkhandho viya gambhīro, pabbatena paṭicchādetvā ṭhapito sāsapo viya duddaso, satadhā bhinnassa vālassa koṭiyā koṭipaṭipādanaṃ viya duranubodho. Nanu mayā hi imaṃ dhammaṃ paṭivijjhituṃ vāyamantena adinnaṃ dānaṃ nāma natthi, arakkhitaṃ sīlaṃ nāma natthi, aparipūritā kāci pāramī nāma natthi, tassa me nirussāhaṃ viya mārabalaṃ vidhamantassāpi pathavī na kampittha, paṭhamayāme pubbenivāsaṃ anussarantassāpi na kampittha, majjhimayāme dibbacakkhuṃ visodhentassāpi na kampittha, pacchimayāme pana paṭiccasamuppādaṃ paṭivijjhantasseva me dasasahassilokadhātu kampittha. Iti mādisenāpi tikkhañāṇena kicchenevāyaṃ dhammo paṭividdho. Taṃ lokiyamahājanā kathaṃ paṭivijjhissantī’’ti? Dhammagambhīrapaccavekkhaṇānubhāvenāpi evaṃ cittaṃ namīti veditabbaṃ.</p>

<p rend="bodytext">Apica <pb ed="V" n="1.0175" /> brahmunā yācite desetukāmatāyapissa evaṃ cittaṃ nami. Jānāti hi bhagavā – ‘‘mama appossukkatāya citte namamāne maṃ mahābrahmā dhammadesanaṃ <pb ed="M" n="1.0182" /> yācissati, ime ca sattā brahmagarukā. Te ‘satthā kira dhammaṃ na desetukāmo ahosi. Atha naṃ mahābrahmā yācitvā desāpesi. Santo vata bho dhammo, paṇīto vata bho dhammo’ti maññamānā sussūsissantī’’ti. Idampissa kāraṇaṃ paṭicca appossukkatāya cittaṃ nami, no dhammadesanāyāti veditabbaṃ.</p>

<p rend="bodytext"><hi rend="bold">Sahampatissā</hi>ti <pb ed="P" n="1.0199" /> so kira kassapassa bhagavato sāsane sahako nāma thero paṭhamajjhānaṃ nibbattetvā paṭhamajjhānabhūmiyaṃ kappāyukabrahmā hutvā nibbatto. Tatra naṃ ‘‘sahampatibrahmā’’ti paṭisañjānanti. Taṃ sandhāyāha ‘‘brahmuno sahampatissā’’ti. <hi rend="bold">Nassati vata bho</hi>ti so kira imaṃ saddaṃ tathā nicchāresi, yathā dasasahassilokadhātubrahmāno sutvā sabbe sannipatiṃsu. <hi rend="bold">Yatra hi nāmā</hi>ti yasmiṃ nāma loke. <hi rend="bold">Purato pāturahosī</hi>ti tehi dasahi brahmasahassehi saddhiṃ pāturahosi. <hi rend="bold">Apparajakkhajātikā</hi>ti paññāmaye akkhimhi appaṃ parittaṃ rāgadosamoharajaṃ etesaṃ evaṃsabhāvāti <hi rend="bold">apparajakkhajātikā. Assavanatā</hi>ti assavanatāya. <hi rend="bold">Bhavissantī</hi>ti purimabuddhesu dasapuññakiriyavasena katādhikārā paripākagatā padumāni viya sūriyarasmisamphassaṃ, dhammadesanaṃyeva ākaṅkhamānā catuppadikagāthāvasāne ariyabhūmiṃ okkamanārahā na eko, na dve, anekasatasahassā dhammassa aññātāro bhavissantīti dasseti.</p>

<p rend="bodytext"><hi rend="bold">Pāturahosī</hi>ti pātubhavi. <hi rend="bold">Samalehi cintito</hi>ti samalehi chahi satthārehi cintito. Te hi puretaraṃ uppajjitvā sakalajambudīpe kaṇṭake pattharamānā viya, visaṃ siñcamānā viya ca samalaṃ micchādiṭṭhidhammaṃ desayiṃsu. <hi rend="bold">Apāpureta</hi>nti vivaraṃ etaṃ. <hi rend="bold">Amatassa dvāra</hi>nti amatassa nibbānassa dvārabhūtaṃ ariyamaggaṃ. <hi rend="bold">Suṇantu dhammaṃ vimalenānubuddha</hi>nti ime sattā rāgādimalānaṃ abhāvato vimalena sammāsambuddhena anubuddhaṃ catusaccadhammaṃ suṇantu tāva bhagavāti yācati.</p>

<p rend="bodytext"><hi rend="bold">Sele yathā pabbatamuddhaniṭṭhito</hi>ti selamaye ekagghane pabbatamuddhani yathāṭhitova. Na hi tassa ṭhitassa dassanatthaṃ gīvukkhipanapasāraṇādikiccaṃ atthi. <hi rend="bold">Tathūpama</hi>nti tappaṭibhāgaṃ selapabbatūpamaṃ. Ayaṃ panettha saṅkhepattho – yathā selapabbatamuddhani ṭhitova cakkhumā puriso samantato janataṃ passeyya <pb ed="M" n="1.0183" />, tathā tvampi sumedha sundarapañña sabbaññutañāṇena samantacakkhu bhagavā dhammamayaṃ pāsādamāruyha sayaṃ apetasoko sokāvatiṇṇaṃ <pb ed="P" n="1.0200" /> jātijarābhibhūtaṃ janataṃ avekkhassu <pb ed="V" n="1.0176" /> upadhāraya upaparikkha. Ayaṃ panettha adhippāyo – yathā hi pabbatapāde samantā mahantaṃ khettaṃ katvā, tattha kedārapāḷīsu kuṭikāyo katvā rattiṃ aggiṃ jāleyyuṃ, caturaṅgasamannāgatañca andhakāraṃ assa, atha tassa pabbatassa matthake ṭhatvā cakkhumato purisassa bhūmiṃ olokayato neva khettaṃ na kedārapāḷiyo na kuṭiyo na tattha sayitamanussā paññāyeyyuṃ. Kuṭikāsu pana aggijālāmattakameva paññāyeyya, evaṃ dhammapāsādaṃ āruyha sattanikāyaṃ olokayato tathāgatassa ye te akatakalyāṇā sattā, te ekavihāre dakkhiṇajāṇupasse nisinnāpi buddhacakkhussa āpāthaṃ nāgacchanti, rattiṃ khittā sarā viya honti. Ye pana katakalyāṇā veneyyapuggalā, te evassa dūrepi ṭhitā āpāthaṃ āgacchanti so aggi viya himavantapabbato viya ca. Vuttampi cetaṃ –</p>

<p rend="gatha1">‘‘Dūre santo pakāsenti, himavantova pabbato;</p>

<p rend="gathalast">Asantettha na dissanti, rattiṃ khittā yathā sarā’’ti. (dha. pa. 304);</p>

<p rend="bodytext"><hi rend="bold">Ajjhesana</hi>nti yācanaṃ. <hi rend="bold">Buddhacakkhunā</hi>ti indriyaparopariyattañāṇena ca āsayānusayañāṇena ca. Imesaṃ hi dvinnaṃ ñāṇānaṃ ‘‘buddhacakkhū’’ti nāmaṃ, sabbaññutaññāṇassa ‘‘samantacakkhū’’ti, tiṇṇaṃ maggañāṇānaṃ ‘‘dhammacakkhū’’ti. <hi rend="bold">Apparajakkhe</hi>tiādīsu yesaṃ vuttanayeneva paññācakkhumhi rāgādirajaṃ appaṃ, te <hi rend="bold">apparajakkhā</hi>. Yesaṃ taṃ mahantaṃ, te <hi rend="bold">mahārajakkhā</hi>. Yesaṃ saddhādīni indriyāni tikkhāni, te <hi rend="bold">tikkhindriyā</hi>. Yesaṃ tāni mudūni, te <hi rend="bold">mudindriyā</hi>. Yesaṃ teyeva saddhādayo ākārā sundarā, te <hi rend="bold">svākārā</hi>. Ye kathitakāraṇaṃ sallakkhenti, sukhena sakkā honti viññāpetuṃ, te <hi rend="bold">suviññāpayā</hi>. Ye paralokañceva vajjañca bhayato passanti, te <hi rend="bold">paralokavajjabhayadassāvino</hi> nāma.</p>

<p rend="bodytext">Ayaṃ panettha pāḷi – ‘‘saddho puggalo apparajakkho, assaddho <pb ed="P" n="1.0201" /> puggalo mahārajakkho. Āraddhavīriyo, kusīto. Upaṭṭhitassati, muṭṭhassati. Samāhito <pb ed="M" n="1.0184" />, asamāhito. Paññavā, duppañño puggalo mahārajakkho. Tathā saddho puggalo tikkhindriyo…pe… paññavā puggalo paralokavajjabhayadassāvī, duppañño puggalo na paralokavajjabhayadassāvī. Lokoti khandhaloko, āyatanaloko, dhātuloko, sampattibhavaloko, sampattisambhavaloko, vipattibhavaloko, vipattisambhavaloko. Eko loko sabbe sattā āhāraṭṭhitikā. Dve lokā nāmañca rūpañca. Tayo <pb ed="V" n="1.0177" /> lokā tisso vedanā. Cattāro lokā cattāro āhārā. Pañca lokā pañcupādānakkhandhā. Cha lokā cha ajjhattikāni āyatanāni. Satta lokā satta viññāṇaṭṭhitiyo. Aṭṭha lokā aṭṭha lokadhammā. Nava lokā nava sattāvāsā. Dasa lokā dasāyatanāni. Dvādasa lokā dvādasāyatanāni. Aṭṭhārasa lokā aṭṭhārasa dhātuyo. Vajjanti sabbe kilesā vajjā, sabbe duccaritā vajjā, sabbe abhisaṅkhārā vajjā, sabbe bhavagāmikammā vajjā, iti imasmiñca loke imasmiñca vajje tibbā bhayasaññā paccupaṭṭhitā hoti, seyyathāpi ukkhittāsike vadhake. Imehi paññāsāya ākārehi imāni pañcindriyāni jānāti passati aññāsi paṭivijjhi. Idaṃ tathāgatassa indriyaparopariyatte ñāṇa’’nti (paṭi. ma. 1.112).</p>

<p rend="bodytext"><hi rend="bold">Uppaliniya</hi>nti uppalavane. Itaresupi eseva nayo. <hi rend="bold">Antonimuggaposīnī</hi>ti yāni anto nimuggāneva posiyanti. <hi rend="bold">Udakaṃ accuggamma ṭhitānī</hi> ti udakaṃ atikkamitvā ṭhitāni. Tattha yāni accuggamma ṭhitāni, tāni sūriyarasmisamphassaṃ āgamayamānāni ṭhitāni ajja pupphanakāni. Yāni pana samodakaṃ ṭhitāni, tāni sve pupphanakāni. Yāni udakānuggatāni antonimuggaposīni, tāni tatiyadivase pupphanakāni. Udakā pana anuggatāni aññānipi sarogauppalādīni nāma atthi, yāni neva pupphissanti, macchakacchapabhakkhāneva bhavissanti, tāni pāḷiṃ nāruḷhāni. Āharitvā pana dīpetabbānīti dīpitāni. Yatheva hi tāni catubbidhāni pupphāni, evamevaṃ ugghaṭitaññū <pb ed="P" n="1.0202" /> vipañcitaññū neyyo padaparamoti cattāro puggalā.</p>

<p rend="bodytext">Tattha ‘‘yassa puggalassa saha udāhaṭavelāya dhammābhisamayo hoti, ayaṃ vuccati puggalo <hi rend="bold">ugghaṭitaññū</hi>. Yassa puggalassa saṃkhittena bhāsitassa <pb ed="M" n="1.0185" /> vitthārena atthe vibhajiyamāne dhammābhisamayo hoti, ayaṃ vuccati puggalo <hi rend="bold">vipañcitaññū</hi>. Yassa puggalassa uddesato paripucchato yoniso manasikaroto kalyāṇamitte sevato bhajato payirupāsato anupubbena dhammābhisamayo hoti, ayaṃ vuccati puggalo <hi rend="bold">neyyo</hi>. Yassa puggalassa bahumpi suṇato bahumpi bhaṇato bahumpi dhārayato bahumpi vācayato na tāya jātiyā dhammābhisamayo hoti, ayaṃ vuccati puggalo <hi rend="bold">padaparamo</hi> (pu. pa. 148-151). Tattha bhagavā uppalavanādisadisaṃ dasasahassilokadhātuṃ olokento – ‘‘ajja pupphanakāni viya ugghaṭitaññū, sve pupphanakāni viya <pb ed="V" n="1.0178" /> vipañcitaññū, tatiyadivase pupphanakāni viya neyyo, macchakacchapabhakkhāni pupphāni viya padaparamo’’ti addassa. Passanto ca ‘‘ettakā apparajakkhā, ettakā mahārajakkhā, tatrāpi ettakā ugghaṭitaññū’’ti evaṃ sabbākāratova addasa.</p>

<p rend="bodytext">Tattha tiṇṇaṃ puggalānaṃ imasmiṃyeva attabhāve bhagavato dhammadesanā atthaṃ sādheti. Padaparamānaṃ anāgatatthāya vāsanā hoti. Atha bhagavā imesaṃ catunnaṃ puggalānaṃ atthāvahaṃ dhammadesanaṃ viditvā desetukamyataṃ uppādetvā puna sabbepi tīsu bhavesu satte bhabbābhabbavasena dve koṭṭhāse akāsi. Ye sandhāya vuttaṃ – ‘‘katame sattā abhabbā? Ye te sattā kammāvaraṇena samannāgatā kilesāvaraṇena samannāgatā vipākāvaraṇena samannāgatā assaddhā acchandikā duppaññā abhabbā niyāmaṃ okkamituṃ kusalesu dhammesu sammattaṃ, ime te sattā abhabbā. Katame sattā bhabbā? Ye te sattā na kammāvaraṇena…pe… ime te sattā bhabbā’’ti (vibha. 827; paṭi. ma. 1.115). Tattha sabbepi abhabbapuggale pahāya bhabbapuggaleyeva ñāṇena pariggahetvā, ‘‘ettakā rāgacaritā ettakā dosa-mohacaritā <pb ed="P" n="1.0203" /> vitakka-saddhā-buddhicaritā’’ti cha koṭṭhāse akāsi. Evaṃ katvā dhammaṃ desessāmīti cintesi.</p>

<p rend="bodytext"><hi rend="bold">Paccabhāsī</hi>ti patiabhāsi. <hi rend="bold">Apārutā</hi>ti vivaṭā. <hi rend="bold">Amatassa dvārā</hi>ti ariyamaggo. So hi amatasaṅkhātassa nibbānassa dvāraṃ, so mayā vivaritvā ṭhapitoti dasseti. <hi rend="bold">Pamuñcantu saddha</hi>nti sabbe attano saddhaṃ pamuñcantu <pb ed="M" n="1.0186" /> vissajjentu. Pacchimapadadvaye ayamattho – ahañhi attano paguṇaṃ suppavattitampi imaṃ paṇītaṃ uttamaṃ dhammaṃ kāyavācākilamathasaññī hutvā na bhāsiṃ. Idāni pana sabbo jano saddhābhājanaṃ upanetu, pūressāmi tesaṃ saṅkappanti.</p>

<p rend="bodytext"><hi rend="bold">Antaradhāyī</hi>ti satthāraṃ gandhamālādīhi pūjetvā antarahito, sakaṭṭhānameva gatoti attho. Gate ca pana tasmiṃ bhagavā ‘‘kassa nu kho ahaṃ paṭhamaṃ dhammaṃ deseyya’’nti? Āḷārudakānaṃ kālaṅkatabhāvaṃ, pañcavaggiyānañca bahūpakārabhāvaṃ ñatvā tesaṃ dhammaṃ desetukāmo bārāṇasiyaṃ isipatanaṃ gantvā dhammacakkaṃ pavattesīti. Paṭhamaṃ.</p>

<p rend="subhead">2. Gāravasuttavaṇṇanā</p>

<p rend="bodytext" n="173"><hi rend="paranum">173</hi><hi rend="dot">.</hi> Dutiye <pb ed="V" n="1.0179" /><hi rend="bold">udapādī</hi>ti ayaṃ vitakko pañcame sattāhe udapādi. <hi rend="bold">Agāravo</hi>ti aññasmiṃ gāravarahito, kañci garuṭṭhāne aṭṭhapetvāti attho. <hi rend="bold">Appatisso</hi>ti patissayarahito, kañci jeṭṭhakaṭṭhāne aṭṭhapetvāti attho.</p>

<p rend="bodytext"><hi rend="bold">Sadevake</hi>tiādīsu saddhiṃ devehi <hi rend="bold">sadevake</hi>. Devaggahaṇena cettha mārabrahmesu gahitesupi māro nāma vasavattī sabbesaṃ upari vasaṃ vatteti, brahmā nāma mahānubhāvo ekaṅguliyā ekasmiṃ cakkavāḷasahasse ālokaṃ pharati. Dvīhi dvīsu…pe… dasahi aṅgulīhi dasasupi cakkavāḷasahassesu ālokaṃ pharati, so iminā sīlasampannataroti vattuṃ mā labhatūti <hi rend="bold">samārake sabrahmake</hi>ti visuṃ vuttaṃ. Tathā samaṇā nāma ekanikāyādivasena bahussutā sīlavanto paṇḍitā, brāhmaṇāpi vatthuvijjādivasena bahussutā paṇḍitā, te iminā sīlasampannatarāti vattuṃ mā labhantūti <hi rend="bold">sassamaṇabrāhmaṇiyā pajāyā</hi>ti vuttaṃ. <hi rend="bold">Sadevamanussāyā</hi>ti <pb ed="P" n="1.0204" /> idaṃ pana nippadesato dassanatthaṃ gahitameva gahetvā vuttaṃ. Apicettha purimāni tīṇi padāni lokavasena vuttāni, pacchimāni dve pajāvasena. <hi rend="bold">Sīlasampannatara</hi>nti sīlena sampannataraṃ, adhikataranti attho. Sesesupi eseva nayo. Ettha ca sīlādayo cattāro dhammā lokiyalokuttarā kathitā, vimuttiñāṇadassanaṃ lokiyameva. Paccavekkhaṇañāṇaṃ hetaṃ.</p>

<p rend="bodytext"><hi rend="bold">Pāturahosī</hi>ti <pb ed="M" n="1.0187" /> – ‘‘ayaṃ satthā avīcito yāva bhavaggā sīlādīhi attanā adhikataraṃ apassanto ‘mayā paṭividdhaṃ navalokuttaradhammameva sakkatvā garuṃ katvā upanissāya viharissāmī’ti cinteti, kāraṇaṃ bhagavā cinteti, atthaṃ vuḍḍhivisesaṃ cinteti, gacchāmissa ussāhaṃ janessāmī’’ti cintetvā purato pākaṭo ahosi, abhimukhe aṭṭhāsīti attho.</p>

<p rend="bodytext"><hi rend="bold">Viharanti cā</hi>ti ettha yo vadeyya ‘‘viharantīti vacanato paccuppannepi bahū buddhā’’ti, so ‘‘bhagavāpi, bhante, etarahi arahaṃ sammāsambuddho’’ti iminā vacanena paṭibāhitabbo.</p>

<p rend="gatha1">‘‘Na <pb ed="V" n="1.0180" /> me ācariyo atthi, sadiso me na vijjati;</p>

<p rend="gathalast">Sadevakasmiṃ lokasmiṃ, natthi me paṭipuggalo’’ti. (mahāva. 11; ma. ni. 1.285) –</p>

<p rend="unindented">Ādīhi cassa suttehi aññesaṃ buddhānaṃ abhāvo dīpetabbo. <hi rend="bold">Tasmā</hi>ti yasmā sabbepi buddhā saddhammagaruno, tasmā. <hi rend="bold">Mahattamabhikaṅkhatā</hi>ti mahantabhāvaṃ patthayamānena. <hi rend="bold">Saraṃ buddhāna-sāsana</hi>nti buddhānaṃ sāsanaṃ sarantena. Dutiyaṃ.</p>

<p rend="subhead">3. Brahmadevasuttavaṇṇanā</p>

<p rend="bodytext" n="174"><hi rend="paranum">174</hi><hi rend="dot">.</hi> Tatiye <hi rend="bold">eko</hi>ti ṭhānādīsu iriyāpathesu ekako, ekavihārīti attho. <hi rend="bold">Vūpakaṭṭho</hi>ti kāyena vūpakaṭṭho nissaṭo. <hi rend="bold">Appamatto</hi>ti satiyā avippavāse ṭhito. <hi rend="bold">Ātāpī</hi>ti vīriyātāpena samannāgato. <hi rend="bold">Pahitatto</hi>ti pesitatto. <hi rend="bold">Kulaputtā</hi>ti ācārakulaputtā. <hi rend="bold">Sammadevā</hi>ti na iṇaṭṭā na bhayaṭṭā na jīvitapakatā hutvā, yathā vā tathā vā pabbajitāpi ye anulomapaṭipadaṃ pūrenti, te sammadeva agārasmā anagāriyaṃ pabbajanti nāma. <hi rend="bold">Brahmacariyapariyosāna</hi>nti maggabrahmacariyassa <pb ed="P" n="1.0205" /> pariyosānabhūtaṃ ariyaphalaṃ. <hi rend="bold">Diṭṭheva dhamme</hi>ti imasmiṃyeva attabhāve. <hi rend="bold">Sayaṃ abhiññā sacchikatvā</hi>ti sāmaṃ jānitvā paccakkhaṃ katvā. <hi rend="bold">Upasampajjā</hi>ti paṭilabhitvā sampādetvā vihāsi. Evaṃ viharanto ca <hi rend="bold">khīṇā jāti…pe… abbhaññāsī</hi>ti. Etenassa paccavekkhaṇabhūmi dassitā.</p>

<p rend="bodytext">Katamā <pb ed="M" n="1.0188" /> panassa jāti khīṇā, kathañca naṃ abbhaññāsīti? Vuccate, na tāvassa atītā jāti khīṇā pubbeva khīṇattā, na anāgatā tattha vāyāmābhāvato, na paccuppannā vijjamānattā. Maggassa pana abhāvitattā yā uppajjeyya ekacatupañcavokārabhavesu ekacatupañcakkhandhappabhedā jāti. Sā maggassa bhāvitattā anuppādadhammataṃ āpajjanena khīṇā. Taṃ so maggabhāvanāya pahīnakilese paccavekkhitvā – ‘‘kilesābhāve vijjamānampi kammaṃ āyatiṃ appaṭisandhikaṃ hotī’’ti jānanto jānāti.</p>

<p rend="bodytext"><hi rend="bold">Vusita</hi>nti vutthaṃ parivutthaṃ, kataṃ caritaṃ niṭṭhāpitanti attho. <hi rend="bold">Brahmacariya</hi>nti maggabrahmacariyaṃ <pb ed="V" n="1.0181" />. <hi rend="bold">Kataṃ karaṇīya</hi>nti catūsu saccesu catūhi maggehi pariññāpahānasacchikiriyabhāvanāvasena soḷasavidhampi kiccaṃ niṭṭhāpitanti attho. <hi rend="bold">Nāparaṃ itthattāyā</hi>ti idāni puna itthabhāvāya, evaṃ soḷasakiccabhāvāya, kilesakkhayāya vā katamaggabhāvanā natthīti. Atha vā <hi rend="bold">itthattāyā</hi>ti itthattabhāvato, imasmā evaṃpakārā idāni vattamānakkhandhasantānā aparaṃ khandhasantānaṃ natthi, ime pana pañcakkhandhā pariññātā tiṭṭhanti chinnamūlako rukkho viyāti abbhaññāsi. <hi rend="bold">Aññataro</hi>ti eko. <hi rend="bold">Arahata</hi>nti arahantānaṃ, bhagavato sāvakānaṃ arahataṃ abbhantaro ahosi.</p>

<p rend="bodytext"><hi rend="bold">Sapadāna</hi>nti sapadānacāraṃ, sampattagharaṃ anukkamma paṭipāṭiyā caranto. <hi rend="bold">Upasaṅkamī</hi>ti upasaṅkamanto. Mātā panassa puttaṃ disvāva gharā nikkhamma pattaṃ gahetvā antonivesanaṃ pavesetvā paññattāsane nisīdāpesi.</p>

<p rend="bodytext"><hi rend="bold">Āhutiṃ niccaṃ paggaṇhātī</hi>ti niccakāle āhutipiṇḍaṃ paggaṇhāti. Taṃ divasaṃ pana tasmiṃ ghare bhūtabalikammaṃ hoti. Sabbagehaṃ haritupalittaṃ vippakiṇṇalājaṃ <pb ed="P" n="1.0206" /> vanamālaparikkhittaṃ ussitaddhajapaṭākaṃ tattha tattha puṇṇaghare ṭhapetvā daṇḍadīpikā jāletvā gandhacuṇṇamālādīhi alaṅkataṃ, samantato sañchādiyamānā dhūmakaṭacchu ahosi. Sāpi brāhmaṇī kālasseva vuṭṭhāya soḷasahi gandhodakaghaṭehi nhāyitvā sabbālaṅkārena attabhāvaṃ alaṅkari. Sā tasmiṃ samaye mahākhīṇāsavaṃ nisīdāpetvā, yāguuḷuṅkamattampi adatvā, ‘‘mahābrahmaṃ bhojessāmī’’ti suvaṇṇapātiyaṃ pāyāsaṃ <pb ed="M" n="1.0189" /> pūretvā sappimadhusakkharādīhi yojetvā nivesanassa pacchābhāge haritupalittabhāvādīhi alaṅkatā bhūtapīṭhikā atthi. Sā taṃ pātiṃ ādāya, tattha gantvā, catūsu koṇesu majjhe ca ekekaṃ pāyāsapiṇḍaṃ ṭhapetvā, ekaṃ piṇḍaṃ hatthena gahetvā, yāva kapparā sappinā paggharantena pathaviyaṃ jāṇumaṇḍalaṃ patiṭṭhāpetvā ‘‘bhuñjatu bhavaṃ mahābrahmā, sāyatu bhavaṃ mahābrahmā, tappetu bhavaṃ mahābrahmā’’ti vadamānā brahmānaṃ bhojeti.</p>

<p rend="bodytext"><hi rend="bold">Etadahosī</hi>ti mahākhīṇāsavassa sīlagandhaṃ chadevaloke ajjhottharitvā brahmalokaṃ upagataṃ ghāyamānassa etaṃ ahosi. <hi rend="bold">Saṃvejeyya</hi>nti codeyyaṃ, sammāpaṭipattiyaṃ yojeyyaṃ. ‘Ayaṃ hi evarūpaṃ aggadakkhiṇeyyaṃ mahākhīṇāsavaṃ nisīdāpetvā yāguuḷuṅkamattampi adatvā, ‘‘mahābrahmaṃ bhojessāmī’’ti tulaṃ pahāya hatthena tulayantī viya, bheriṃ pahāya kucchiṃ vādentī viya, aggiṃ <pb ed="V" n="1.0182" /> pahāya khajjopanakaṃ dhamamānā viya bhūtabaliṃ kurumānā āhiṇḍati. Gacchāmissā micchādassanaṃ bhinditvā apāyamaggato uddharitvā yathā asītikoṭidhanaṃ buddhasāsane vippakiritvā saggamaggaṃ ārohati, tathā karomīti vuttaṃ hoti.</p>

<p rend="bodytext"><hi rend="bold">Dūre ito</hi>ti imamhā ṭhānā dūre brahmaloko. Tato hi kūṭāgāramattā silā pātitā ekena ahorattena aṭṭhacattālīsayojanasahassāni khepayamānā catūhi māsehi pathaviyaṃ patiṭṭhaheyya, sabbaheṭṭhimopi brahmaloko evaṃ dūre. <hi rend="bold">Yassāhuti</hi>nti yassa brahmuno āhutiṃ paggaṇhāsi, tassa brahmaloko <pb ed="P" n="1.0207" /> dūreti attho. <hi rend="bold">Brahmapatha</hi>nti ettha brahmapatho nāma cattāri kusalajjhānāni, vipākajjhānāni pana nesaṃ jīvitapatho nāma, taṃ brahmapathaṃ ajānantī tvaṃ kiṃ jappasi vippalapasi? Brahmāno hi sappītikajjhānena yāpenti, na etaṃ tiṇabījāni pakkhipitvā randhaṃ goyūsaṃ khādanti, mā akāraṇā kilamasīti.</p>

<p rend="bodytext">Evaṃ vatvā puna so mahābrahmā añjaliṃ paggayha avakujjo hutvā theraṃ upadisanto <hi rend="bold">eso hi te brāhmaṇi brahmadevo</hi>tiādimāha. Tattha <hi rend="bold">nirūpadhiko</hi>ti kilesābhisaṅkhārakāmaguṇopadhīhi virahito. <hi rend="bold">Atidevapatto</hi>ti devānaṃ atidevabhāvaṃ brahmānaṃ atibrahmabhāvaṃ patto. <hi rend="bold">Anaññaposī</hi>ti <pb ed="M" n="1.0190" /> ṭhapetvā imaṃ attabhāvaṃ aññassa attabhāvassa vā puttadārassa vā aposanatāya anaññaposī.</p>

<p rend="bodytext"><hi rend="bold">Āhuneyyo</hi>ti āhunapiṇḍaṃ paṭiggahetuṃ yutto. <hi rend="bold">Vedagū</hi>ti catumaggasaṅkhātehi vedehi dukkhassantaṃ gato. <hi rend="bold">Bhāvitatto</hi>ti attānaṃ bhāvetvā vaḍḍhetvā ṭhito. <hi rend="bold">Anūpalitto</hi>ti taṇhādīhi lepehi ālitto. <hi rend="bold">Ghāsesanaṃ iriyatī</hi>ti āhārapariyesanaṃ carati.</p>

<p rend="bodytext"><hi rend="bold">Na tassa pacchā na puratthamatthī</hi>ti pacchā vuccati atītaṃ, puratthaṃ vuccati anāgataṃ, atītānāgatesu khandhesu chandarāgavirahitassa pacchā vā puratthaṃ vā natthīti vadati. <hi rend="bold">Santo</hi>tiādīsu rāgādisantatāya santo. Kodhadhūmavigamā <hi rend="bold">vidhūmo,</hi> dukkhābhāvā <hi rend="bold">anīgho,</hi> kattaradaṇḍādīni gahetvā vicarantopi vadhakacetanāya abhāvā <hi rend="bold">nikkhittadaṇḍo. Tasathāvaresū</hi>ti ettha pana puthujjanā tasā nāma, khīṇāsavā thāvarā nāma. Satta pana sekhā tasāti vattuṃ na <pb ed="V" n="1.0183" /> sakkā, thāvarā na honti, bhajamānā pana thāvarapakkhameva bhajanti. <hi rend="bold">So tyāhuti</hi>nti so te āhutiṃ.</p>

<p rend="bodytext"><hi rend="bold">Visenibhūto</hi>ti kilesasenāya viseno jāto. <hi rend="bold">Anejo</hi>ti nittaṇho. <hi rend="bold">Susīlo</hi>ti khīṇāsavasīlena susīlo. <hi rend="bold">Suvimuttacitto</hi>ti phalavimuttiyā suṭṭhu vimuttacitto. <hi rend="bold">Oghatiṇṇa</hi>nti cattāro <pb ed="P" n="1.0208" /> oghe tiṇṇaṃ. Ettakena kathāmaggena brahmā therassa vaṇṇaṃ kathento āyatane brāhmaṇiṃ niyojesi. Avasānagāthā pana saṅgītikārehi ṭhapitā. <hi rend="bold">Patiṭṭhapesi dakkhiṇa</hi>nti catupaccayadakkhiṇaṃ patiṭṭhapesi. <hi rend="bold">Sukhamāyatika</hi>nti sukhāyatikaṃ āyatiṃ sukhavipākaṃ, sukhāvahanti attho. Tatiyaṃ.</p>

<p rend="subhead">4. Bakabrahmasuttavaṇṇanā</p>

<p rend="bodytext" n="175"><hi rend="paranum">175</hi><hi rend="dot">.</hi> Catutthe <hi rend="bold">pāpakaṃ diṭṭhigata</hi>nti lāmikā sassatadiṭṭhi. <hi rend="bold">Idaṃ nicca</hi>nti idaṃ saha kāyena brahmaṭṭhānaṃ aniccaṃ ‘‘nicca’’nti vadati. Dhuvādīni tasseva vevacanāni. Tattha <hi rend="bold">dhuva</hi>nti thiraṃ. <hi rend="bold">Sassata</hi>nti sadā vijjamānaṃ. <hi rend="bold">Kevala</hi>nti akhaṇḍaṃ sakalaṃ. <hi rend="bold">Acavanadhamma</hi>nti acavanasabhāvaṃ. <hi rend="bold">Idaṃ hi na jāyatī</hi>tiādīsu imasmiṃ ṭhāne koci jāyanako vā jīyanako vā mīyanako vā cavanako <pb ed="M" n="1.0191" /> vā upapajjanako vā natthi, taṃ sandhāya vadati. <hi rend="bold">Ito ca panañña</hi>nti ito sahakāyā brahmaṭṭhānā uttari aññaṃ nissaraṇaṃ nāma natthīti. Evamassa thāmagatā sassatadiṭṭhi uppannā hoti. Evaṃvādī ca pana so upari tisso jhānabhūmiyo cattāro magge cattāri phalāni nibbānanti sabbaṃ paṭibāhati. Kadā panassa sā diṭṭhi uppannāti? Paṭhamajjhānabhūmiyaṃ nibbattakāle. Dutiyajjhānabhūmiyanti eke.</p>

<p rend="bodytext">Tatrāyaṃ anupubbikathā – heṭṭhupapattiko kiresa brahmā anuppanne buddhuppāde isipabbajjaṃ pabbajitvā kasiṇaparikammaṃ katvā samāpattiyo nibbattetvā aparihīnajjhāno kālaṃ katvā catutthajjhānabhūmiyaṃ vehapphalabrahmaloke pañcakappasatikaṃ āyuṃ gahetvā nibbatti. Tattha yāvatāyukaṃ ṭhatvā heṭṭhupapattikaṃ katvā tatiyajjhānaṃ paṇītaṃ bhāvetvā subhakiṇhabrahmaloke catusaṭṭhikappaṃ āyuṃ gahetvā nibbatti. Tattha dutiyajjhānaṃ bhāvetvā ābhassare aṭṭha kappe āyuṃ gahetvā nibbatti. Tattha paṭhamajjhānaṃ bhāvetvā, paṭhamajjhānabhūmiyaṃ kappāyuko hutvā nibbatti <pb ed="V" n="1.0184" />. So paṭhamakāle attanā katakammañca nibbattaṭṭhānañca <pb ed="P" n="1.0209" /> aññāsi, kāle pana gacchante gacchante ubhayaṃ pamussitvā sassatadiṭṭhiṃ uppādesi.</p>

<p rend="bodytext"><hi rend="bold">Avijjāgato</hi>ti avijjāya gato samannāgato aññāṇī andhībhūto. <hi rend="bold">Yatra hi nāmā</hi>ti yo nāma. <hi rend="bold">Vakkhatī</hi>ti bhaṇati. ‘‘Yatrā’’ti nipātayogena pana anāgatavacanaṃ kataṃ.</p>

<p rend="bodytext">Evaṃ vutte so brahmā yathā nāma maggacoro dve tayo pahāre adhivāsento sahāye anācikkhitvāpi uttariṃ pahāraṃ pahariyamāno ‘‘asuko ca asuko ca mayhaṃ sahāyo’’ti ācikkhati, evameva bhagavatā santajjiyamāno satiṃ labhitvā, ‘‘bhagavā mayhaṃ padānupadaṃ pekkhanto maṃ nippīḷitukāmo’’ti bhīto attano sahāye ācikkhanto <hi rend="bold">dvāsattatī</hi>tiādimāha. Tassattho – bho gotama, mayaṃ dvāsattati janā <hi rend="bold">puññakammā</hi> tena puññakammena idha nibbattā. <hi rend="bold">Vasavattino</hi> sayaṃ aññesaṃ vase avattitvā pare attano vase vattema, jātiñca jarañca atītā, ayaṃ no vedehi gatattā ‘‘vedagū’’ti saṅkhaṃ gatā bhagavā antimā brahmupapatti. <hi rend="bold">Asmābhijappanti janā anekā</hi>ti anekajanā amhe <pb ed="M" n="1.0192" /> abhijappanti. ‘‘Ayaṃ kho bhavaṃ brahmā, mahābrahmā, abhibhū, anabhibhūto, aññadatthudaso, vasavattī, issaro, kattā, nimmātā, seṭṭho, sajitā, vasī, pitā bhūtabhabyāna’’nti evaṃ patthenti pihentīti.</p>

<p rend="bodytext">Atha naṃ bhagavā <hi rend="bold">appaṃ hi eta</hi>ntiādimāha. Tattha <hi rend="bold">eta</hi>nti yaṃ tvaṃ idha tava āyuṃ ‘‘dīgha’’nti maññasi, etaṃ appaṃ parittakaṃ. <hi rend="bold">Sataṃ sahassānaṃ nirabbudāna</hi>nti nirabbudagaṇanāya satasahassanirabbudānaṃ. <hi rend="bold">Āyuṃ pajānāmī</hi>ti, ‘‘idāni tava avasiṭṭhaṃ ettakaṃ āyū’’ti ahaṃ jānāmi. <hi rend="bold">Anantadassī bhagavā hamasmī</hi>ti, bhagavā, tumhe ‘‘ahaṃ anantadassī jātiādīni upātivatto’’ti vadatha. <hi rend="bold">Kiṃ me purāṇa</hi>nti, yadi tvaṃ anantadassī, evaṃ sante idaṃ me ācikkha, kiṃ mayhaṃ purāṇaṃ? <hi rend="bold">Vatasīlavatta</hi>nti sīlameva vuccati. <hi rend="bold">Yamahaṃ vijaññā</hi>ti yaṃ ahaṃ <pb ed="P" n="1.0210" /> tayā kathitaṃ jāneyyaṃ, taṃ me ācikkhāti vadati.</p>

<p rend="bodytext">Idānissa ācikkhanto bhagavā <hi rend="bold">yaṃ tvaṃ apāyesī</hi>tiādimāha. Tatrāyaṃ adhippāyo – pubbe kiresa kulaghare nibbattitvā kāmesu ādīnavaṃ disvā – ‘‘jātijarāmaraṇassa antaṃ karissāmī’’ti nikkhamma isipabbajjaṃ pabbajitvā samāpattiyo nibbattetvā abhiññāpādakajjhānassa <pb ed="V" n="1.0185" /> lābhī hutvā gaṅgātīre paṇṇasālaṃ kāretvā jhānaratiyā vītināmeti. Tadā ca kālenakālaṃ satthavāhā pañcahi sakaṭasatehi marukantāraṃ paṭipajjanti. Marukantāre pana divā na sakkā gantuṃ, rattiṃ gamanaṃ hoti. Atha purimasakaṭassa aggayuge yuttabalibaddā gacchantā gacchantā nivattitvā āgatamaggābhimukhā ahesuṃ, sabbasakaṭāni tatheva nivattitvā aruṇe uggate nivattitabhāvaṃ jāniṃsu. Tesañca tadā kantāraṃ atikkamanadivaso ahosi. Sabbaṃ dārudakaṃ parikkhīṇaṃ – tasmā ‘‘natthi dāni amhākaṃ jīvita’’nti cintetvā, goṇe cakkesu bandhitvā, manussā sakaṭacchāyaṃ pavisitvā nipajjiṃsu.</p>

<p rend="bodytext">Tāpasopi kālasseva paṇṇasālato nikkhamitvā paṇṇasāladvāre nisinno gaṅgaṃ olokayamāno addasa gaṅgaṃ mahatā udakoghena pūriyamānaṃ pavattitamaṇikkhandhaṃ viya āgacchantaṃ, disvā cintesi – ‘‘atthi nu kho imasmiṃ loke evarūpassa madhurodakassa alābhena kilissamānā sattā’’ti? So evaṃ āvajjento marukantāre taṃ satthaṃ disvā ‘ime sattā mā nassantū’ti ‘‘ito cito ca mahāudakakkhandho chijjitvā marukantāre <pb ed="M" n="1.0193" /> satthābhimukho gacchatū’’ti abhiññācittena adhiṭṭhāsi. Saha cittuppādena mātikāruḷhaṃ viya udakaṃ tattha agamāsi. Manussā udakasaddena vuṭṭhāya udakaṃ disvā haṭṭhatuṭṭhā nhāyitvā pivitvā goṇepi pāyetvā sotthinā icchitaṭṭhānaṃ agamaṃsu. Satthā taṃ brahmuno pubbakammaṃ dassento paṭhamaṃ gāthamāha. Tattha <hi rend="bold">apāyesī</hi>ti pāyesi. A-kāro nipātamattaṃ. <hi rend="bold">Gammanī</hi>ti gimhe. <hi rend="bold">Samparete</hi>ti gimhātapena phuṭṭhe anugate.</p>

<p rend="bodytext">Aparasmimpi samaye tāpaso gaṅgātīre paṇṇasālaṃ māpetvā araññagāmakaṃ nissāya vasati. Tena ca samayena corā taṃ gāmaṃ paharitvā hatthasāraṃ gahetvā gāviyo ca karamare <pb ed="P" n="1.0211" /> ca gahetvā gacchanti. Gāvopi sunakhāpi manussāpi mahāviravaṃ viravanti. Tāpaso taṃ saddaṃ sutvā ‘‘kinnu kho eta’’nti? Āvajjento ‘‘manussānaṃ bhayaṃ uppanna’’nti ñatvā ‘‘mayi passante ime sattā mā nassantū’’ti abhiññāpādakajjhānaṃ samāpajjitvā vuṭṭhāya abhiññācittena corānaṃ paṭipathe caturaṅginiṃ senaṃ māpesi. Kammasajjā āgacchantā corā disvā, ‘‘rājā maññe āgato’’ti vilopaṃ chaḍḍetvā pakkamiṃsu. Tāpaso ‘‘yaṃ yassa santakaṃ, taṃ tasseva hotū’’ti adhiṭṭhāsi, taṃ tatheva ahosi. Mahājano sotthibhāvaṃ pāpuṇi. Satthā idampi <pb ed="V" n="1.0186" /> tassa pubbakammaṃ dassento dutiyaṃ gāthamāha. Tattha <hi rend="bold">eṇikūlasmi</hi>nti gaṅgātīre. <hi rend="bold">Gayhakaṃ nīyamāna</hi>nti gahetvā nīyamānaṃ, karamaraṃ nīyamānantipi attho.</p>

<p rend="bodytext">Puna ekasmiṃ samaye uparigaṅgāvāsikaṃ ekaṃ kulaṃ heṭṭhāgaṅgāvāsikena kulena saddhiṃ mittasanthavaṃ katvā, nāvāsaṅghāṭaṃ bandhitvā, bahuṃ khādanīyañceva bhojanīyañca gandhamālādīni ca āropetvā gaṅgāsotena āgacchati. Manussā khādamānā bhuñjamānā naccantā gāyantā devavimānena gacchantā viya balavasomanassā ahesuṃ. Gaṅgeyyako nāgo disvā kupito ‘‘ime mayi saññampi na karonti. Idāni ne samuddameva pāpessāmī’’ti mahantaṃ attabhāvaṃ māpetvā udakaṃ dvidhā bhinditvā uṭṭhāya phaṇaṃ katvā, susukāraṃ karonto aṭṭhāsi. Mahājano disvā bhīto vissaramakāsi. Tāpaso paṇṇasālāyaṃ nisinno sutvā, ‘‘ime gāyantā naccantā somanassajātā āgacchanti. Idāni pana bhayaravaṃ raviṃsu, kinnu kho’’ti? Āvajjento <pb ed="M" n="1.0194" /> nāgarājaṃ disvā, ‘‘mayi passante sattā mā nassantū’’ti abhiññāpādakajjhānaṃ samāpajjitvā attabhāvaṃ pajahitvā supaṇṇavaṇṇaṃ māpetvā nāgarājassa dassesi. Nāgarājā bhīto phaṇaṃ saṃharitvā udakaṃ paviṭṭho, mahājano sotthibhāvaṃ pāpuṇi. Satthā idampi tassa pubbakammaṃ dassento tatiyaṃ gāthamāha. Tattha <hi rend="bold">luddenā</hi>ti dāruṇena. <hi rend="bold">Manussakamyā</hi>ti manussakāmatāya, manusse viheṭhetukāmatāyāti attho.</p>

<p rend="bodytext">Aparasmimpi <pb ed="P" n="1.0212" /> samaye esa isipabbajjaṃ pabbajitvā kesavo nāma tāpaso ahosi. Tena samayena amhākaṃ bodhisatto kappo nāma māṇavo kesavassa baddhacaro antevāsiko hutvā ācariyassa kiṃkārapaṭissāvī manāpacārī buddhisampanno atthacaro ahosi. Kesavo tena vinā vasituṃ na sakkoti, taṃ nissāyeva jīvikaṃ kappesi. Satthā idampi tassa pubbakammaṃ dassento catutthaṃ gāthamāha.</p>

<p rend="bodytext">Tattha <hi rend="bold">baddhacaro</hi>ti antevāsiko, so pana jeṭṭhantevāsiko ahosi. <hi rend="bold">Sambuddhimantaṃ vatinaṃ amaññī</hi>ti, ‘‘sammā buddhimā vatasampanno aya’’nti evaṃ maññamāno kappo tava antevāsiko ahosiṃ ahaṃ so tena samayenāti dasseti. <hi rend="bold">Aññepi jānāsī</hi>ti na kevalaṃ mayhaṃ āyumeva, aññepi tvaṃ jānāsiyeva. <hi rend="bold">Tathā hi buddho</hi>ti tathā hi tvaṃ buddho, yasmā buddho, tasmā jānāsīti attho. <hi rend="bold">Tathā hi tyāyaṃ jalitānubhāvo</hi>ti yasmā ca tvaṃ buddho, tasmā <pb ed="V" n="1.0187" /> te ayaṃ jalito ānubhāvo. <hi rend="bold">Obhāsayaṃ tiṭṭhatī</hi>ti sabbaṃ brahmalokaṃ obhāsayanto tiṭṭhati. Catutthaṃ.</p>

<p rend="subhead">5. Aññatarabrahmasuttavaṇṇanā</p>

<p rend="bodytext" n="176"><hi rend="paranum">176</hi><hi rend="dot">.</hi> Pañcame <hi rend="bold">tejodhātuṃ samāpajjitvā</hi>ti tejokasiṇaparikammaṃ katvā pādakajjhānato vuṭṭhāya, <hi rend="bold">‘‘sarīrato jālā nikkhamantū’’ti</hi> adhiṭṭhahanto adhiṭṭhānacittānubhāvena sakalasarīrato jālā nikkhamanti, evaṃ tejodhātuṃ samāpanno nāma hoti, tathā samāpajjitvā. <hi rend="bold">Tasmiṃ brahmaloke</hi>ti kasmā thero tattha agamāsi? Therassa kira tejodhātuṃ samāpajjitvā tassa brahmuno upari nisinnaṃ tathāgataṃ disvā ‘‘aṭṭhivedhī <pb ed="M" n="1.0195" /> ayaṃ puggalo, mayāpettha gantabba’’nti ahosi, tasmā agamāsi. Sesānaṃ gamanepi <pb ed="P" n="1.0213" /> eseva nayo. So hi brahmā tathāgatassa ceva tathāgatasāvakānañca ānubhāvaṃ adisvā abhabbo vinayaṃ upagantuṃ, tena so sannipāto ahosi. Tattha tathāgatassa sarīrato uggatajālā sakalabrahmalokaṃ atikkamitvā ajaṭākāse pakkhandā, tā ca pana chabbaṇṇā ahesuṃ, tathāgatassa sāvakānaṃ ābhā pakativaṇṇāva.</p>

<p rend="bodytext"><hi rend="bold">Passasi vītivattanta</hi>nti imasmiṃ brahmaloke aññabrahmasarīravimānālaṅkārādīnaṃ pabhā atikkamamānaṃ buddhassa bhagavato pabhassaraṃ pabhaṃ passasīti pucchati. <hi rend="bold">Na me, mārisa, sā diṭṭhī</hi>ti yā mesā, ‘‘idhāgantuṃ samattho añño samaṇo vā brāhmaṇo vā natthī’’ti pure diṭṭhi, natthi me sā. <hi rend="bold">Kathaṃ vajja</hi>nti kena kāraṇena vadeyyaṃ. <hi rend="bold">Niccomhi sassato</hi>ti imassa kira brahmuno laddhidiṭṭhi sassatadiṭṭhi cāti dve diṭṭhiyo. Tatrāssa tathāgatañceva tathāgatasāvake ca passato laddhidiṭṭhi pahīnā. Bhagavā panettha mahantaṃ dhammadesanaṃ desesi. Brahmā desanāpariyosāne sotāpattiphale patiṭṭhahi. Itissa maggena sassatadiṭṭhi pahīnā, tasmā evamāha.</p>

<p rend="bodytext"><hi rend="bold">Brahmapārisajja</hi>nti brahmapāricārikaṃ. Therānañhi bhaṇḍagāhakadaharā viya brahmānampi pārisajjā brahmāno nāma honti. <hi rend="bold">Tenupasaṅkamā</hi>ti kasmā therasseva santikaṃ pesesi? There kirassa tattakeneva kathāsallāpena vissāso udapādi, tasmā tasseva santikaṃ pesesi <hi rend="bold">aññepī</hi>ti yathā tumhe cattāro janā, kinnu kho evarūpā aññepi atthi, udāhu tumhe cattāro eva mahiddhikāti? <hi rend="bold">Tevijjā</hi>ti pubbenivāsadibbacakkhuāsavakkhayasaṅkhātāhi tīhi vijjāhi <pb ed="V" n="1.0188" /> samannāgatā. <hi rend="bold">Iddhipattā</hi>ti iddhividhañāṇaṃ pattā. <hi rend="bold">Cetopariyāyakovidā</hi>ti paresaṃ cittācāre kusalā. Evamettha pañca abhiññāpi sarūpena vuttā. Dibbasotaṃ pana tāsaṃ vasena āgatameva hoti. <hi rend="bold">Bahū</hi>ti evarūpā chaḷabhiññā buddhasāvakā bahū gaṇanapathaṃ atikkantā, sakalaṃ jambudīpaṃ kāsāvapajjotaṃ katvā vicarantīti. Pañcamaṃ.</p>

<p rend="subhead">6. Brahmalokasuttavaṇṇanā</p>

<p rend="bodytext" n="177"><hi rend="paranum">177</hi><hi rend="dot">.</hi> Chaṭṭhe <pb ed="M" n="1.0196" /><pb ed="P" n="1.0214" /><hi rend="bold">paccekaṃ dvārabāha</hi>nti ekeko ekekaṃ dvārabāhaṃ nissāya dvārapālā viya aṭṭhaṃsu. <hi rend="bold">Iddho</hi>ti jhānasukhena samiddho. <hi rend="bold">Phīto</hi>ti abhiññāpupphehi supupphito. <hi rend="bold">Anadhivāsento</hi>ti asahanto. <hi rend="bold">Etadavocā</hi>ti etesaṃ nimmitabrahmānaṃ majjhe nisinno etaṃ ‘‘passasi me’’tiādivacanaṃ avoca.</p>

<p rend="bodytext"><hi rend="bold">Tayo supaṇṇā</hi>ti gāthāya pañcasatāti satapadaṃ rūpavasena vā pantivasena vā yojetabbaṃ. Rūpavasena tāva <hi rend="bold">tayo supaṇṇā</hi>ti tīṇi supaṇṇarūpasatāni. <hi rend="bold">Caturo ca haṃsā</hi>ti cattārihaṃsarūpasatāni. <hi rend="bold">Bugghīnisā pañcasatā</hi>ti byagghasadisā ekacce migā byagghīnisā nāma, tesaṃ byagghīnisārūpakānaṃ pañcasatāni, pantivasena <hi rend="bold">tayo supaṇṇā</hi>ti tīṇi supaṇṇapantisatāni, <hi rend="bold">caturo haṃsā</hi>ti cattāri haṃsapantisatāni. <hi rend="bold">Byagghīnisā pañcasatā</hi>ti pañca byagghīnisā pantisatāni. <hi rend="bold">Jhāyino</hi>ti jhāyissa mayhaṃ vimāne ayaṃ vibhūtīti dasseti. <hi rend="bold">Obhāsaya</hi>nti obhāsayamānaṃ. <hi rend="bold">Uttarassaṃ disāya</hi>nti taṃ kira kanakavimānaṃ tesaṃ mahābrahmānaṃ ṭhitaṭṭhānato uttaradisāyaṃ hoti. Tasmā evamāha. Ayaṃ panassa adhippāyo – evarūpe kanakavimāne vasanto ahaṃ kassa aññassa upaṭṭhānaṃ gamissāmīti. <hi rend="bold">Rūpe raṇaṃ disvā</hi>ti rūpamhi jātijarābhaṅgasaṅkhātaṃ dosaṃ disvā. <hi rend="bold">Sadā pavedhita</hi>nti sītādīhi ca niccaṃ pavedhitaṃ calitaṃ ghaṭṭitaṃ rūpaṃ disvā. <hi rend="bold">Tasmā na rūpe ramati sumedho</hi>ti yasmā rūpe raṇaṃ passati, sadā pavedhitañca rūpaṃ passati, tasmā sumedho sundarapañño so satthā rūpe na ramatīti. Chaṭṭhaṃ.</p>

<p rend="subhead">7. Kokālikasuttavaṇṇanā</p>

<p rend="bodytext" n="178"><hi rend="paranum">178</hi><hi rend="dot">.</hi> Sattame <hi rend="bold">appameyyaṃ paminanto</hi>ti appameyyaṃ khīṇāsavapuggalaṃ ‘‘ettakaṃ sīlaṃ, ettako <pb ed="V" n="1.0189" /> samādhi, ettakā paññā’’ti evaṃ minanto. <hi rend="bold">Kodhavidvā vikappaye</hi>ti ko idha vidvā <pb ed="P" n="1.0215" /> medhāvī vikappeyya, khīṇāsavova khīṇāsavaṃ minanto kappeyyāti dīpeti. <hi rend="bold">Nivutaṃ taṃ maññe</hi>ti yo pana puthujjano taṃ pametuṃ ārabhati, taṃ nivutaṃ avakujjapaññaṃ maññāmīti. Sattamaṃ.</p>

<p rend="subhead">8. Katamodakatissasuttavaṇṇanā</p>

<p rend="bodytext" n="179"><hi rend="paranum">179</hi><hi rend="dot">.</hi> Aṭṭhame <pb ed="M" n="1.0197" /><hi rend="bold">akissava</hi>nti kissavā vuccati paññā, nippaññoti attho. Aṭṭhamaṃ.</p>

<p rend="subhead">9. Turūbrahmasuttavaṇṇanā</p>

<p rend="bodytext" n="180"><hi rend="paranum">180</hi><hi rend="dot">.</hi> Navame <hi rend="bold">ābādhiko</hi>ti ‘‘sāsapamattīhi pīḷakāhī’’tiādinā nayena anantarasutte āgatena ābādhena ābādhiko. <hi rend="bold">Bāḷhagilāno</hi>ti adhimattagilāno. <hi rend="bold">Turū</hi>ti kokālikassa upajjhāyo turutthero nāma anāgāmiphalaṃ patvā brahmaloke nibbatto. So bhūmaṭṭhakadevatā ādiṃ katvā, ‘‘ayuttaṃ kokālikena kataṃ aggasāvake antimavatthunā abbhācikkhantenā’’ti paramparāya brahmalokasampattaṃ kokālikassa pāpakammaṃ sutvā – ‘‘mā mayhaṃ passantasseva varāko nassi, ovadissāmi naṃ theresu cittapasādatthāyā’’ti āgantvā tassa purato aṭṭhāsi. Taṃ sandhāya vuttaṃ ‘‘turū paccekabrahmā’’ti. <hi rend="bold">Pesalā</hi>ti piyasīlā. <hi rend="bold">Kosi tvaṃ, āvuso</hi>ti nipannakova kabarakkhīni ummīletvā evamāha. <hi rend="bold">Passa yāvañca te</hi>ti passa yattakaṃ tayā aparaddhaṃ, attano nalāṭe mahāgaṇḍaṃ apassanto sāsapamattāya pīḷakāya maṃ codetabbaṃ maññasīti āha.</p>

<p rend="bodytext">Atha naṃ ‘‘adiṭṭhippatto ayaṃ varāko, gilaviso viya kassaci vacanaṃ na karissatī’’ti ñatvā <hi rend="bold">purisassa hī</hi>tiādimāha. Tattha <hi rend="bold">kuṭhārī</hi>ti kuṭhārisadisā pharusā vācā. <hi rend="bold">Chindatī</hi>ti kusalamūlasaṅkhāte mūleyeva nikantati. <hi rend="bold">Nindiya</hi>nti ninditabbaṃ dussīlapuggalaṃ. <hi rend="bold">Pasaṃsatī</hi>ti uttamatthe sambhāvetvā khīṇāsavoti vadati. <hi rend="bold">Taṃ vā nindati yo pasaṃsiyo</hi>ti <pb ed="P" n="1.0216" />, yo vā pasaṃsitabbo khīṇāsavo, taṃ antimavatthunā codento ‘‘dussīlo aya’’nti vadati. <hi rend="bold">Vacināti mukhena so kali</hi>nti, so taṃ aparādhaṃ mukhena vicināti nāma. <hi rend="bold">Kalinā tenā</hi>ti tena aparādhena sukhaṃ na vindati. Nindiyapasaṃsāya hi pasaṃsiyanindāya ca samakova vipāko.</p>

<p rend="bodytext"><hi rend="bold">Sabbassāpi</hi><pb ed="V" n="1.0190" /><hi rend="bold">sahāpi attanā</hi>ti sabbena sakenapi attanāpi saddhiṃ yo akkhesu dhanaparājayo nāma, ayaṃ appamattako aparādho. <hi rend="bold">Yo</hi><pb ed="M" n="1.0198" /><hi rend="bold">sugatesū</hi>ti yo pana sammaggatesu puggalesu cittaṃ padusseyya, ayaṃ cittapadosova tato kalito mahantataro kali.</p>

<p rend="bodytext">Idāni tassa mahantatarabhāvaṃ dassento <hi rend="bold">sataṃ sahassāna</hi>ntiādimāha. Tattha <hi rend="bold">sataṃ sahassāna</hi>nti nirabbudagaṇanāya satasahassaṃ. <hi rend="bold">Chattiṃsatī</hi>ti aparāni chattiṃsati nirabbudāni. <hi rend="bold">Pañca cā</hi>ti abbudagaṇanāya pañca abbudāni. <hi rend="bold">Yamariyagarahī</hi>ti yaṃ ariye garahanto nirayaṃ upapajjati, tattha ettakaṃ āyuppamāṇanti. Navamaṃ.</p>

<p rend="subhead">10. Kokālikasuttavaṇṇanā</p>

<p rend="bodytext" n="181"><hi rend="paranum">181</hi><hi rend="dot">.</hi> Dasame <hi rend="bold">kokāliko bhikkhu yena bhagavā tenupasaṅkamī</hi>ti, ko ayaṃ kokāliko, kasmā ca upasaṅkami? Ayaṃ kira kokālikaraṭṭhe kokālikanagare kokālikaseṭṭhissa putto pabbajitvā pitarā kārāpite vihāre paṭivasati cūḷakokālikoti nāmena, na devadattassa sisso. So hi brāhmaṇaputto mahākokāliko nāma. Bhagavati pana sāvatthiyaṃ viharante dve aggasāvakā pañcamattehi bhikkhusatehi saddhiṃ janapadacārikaṃ caramānā upakaṭṭhāya vassūpanāyikāya vivekāvāsaṃ vasitukāmā te bhikkhū uyyojetvā attano pattacīvaramādāya tasmiṃ janapade taṃ nagaraṃ patvā taṃ vihāraṃ agamaṃsu. Tattha nesaṃ kokāliko vattaṃ dassesi. Te tena saddhiṃ sammoditvā, ‘‘āvuso, mayaṃ idha temāsaṃ vasissāma, mā kassaci ārocehī’’ti paṭiññaṃ gahetvā vasiṃsu. Vasitvā pavāraṇādivase pavāretvā, ‘‘gacchāma mayaṃ, āvuso’’ti kokālikaṃ āpucchiṃsu. Kokāliko ‘‘ajjekadivasaṃ, āvuso, vasitvā sve gamissathā’’ti vatvā dutiyadivase nagaraṃ pavisitvā manusse āmantesi – ‘‘āvuso, tumhe aggasāvake idhāgantvā <pb ed="P" n="1.0217" /> vasamānepi na jānātha, na ne koci paccayenāpi nimantetī’’ti. Nagaravāsino, ‘‘kahaṃ, bhante, therā, kasmā no na ārocayitthā’’ti? Kiṃ āvuso ārocitena, kiṃ na passatha dve bhikkhū therāsane nisīdante, ete aggasāvakāti. Te khippaṃ sannipatitvā sappiphāṇitādīni ceva cīvaradussāni ca saṃhariṃsu.</p>

<p rend="bodytext">Kokāliko <pb ed="M" n="1.0199" /> cintesi – ‘‘paramappicchā aggasāvakā payuttavācāya uppannaṃ lābhaṃ na sādiyissanti <pb ed="V" n="1.0191" />, asādiyantā ‘āvāsikassa dethā’ti vakkhantī’’ti. Taṃ taṃ lābhaṃ gāhāpetvā therānaṃ santikaṃ agamāsi. Therā disvāva ‘‘ime paccayā neva amhākaṃ, na kokālikassa kappantī’’ti paṭikkhipitvā pakkamiṃsu. Kokāliko ‘‘kathaṃ hi nāma attanā agaṇhantā mayhampi adāpetvā pakkamissantī’’ti? Āghātaṃ uppādesi. Tepi bhagavato santikaṃ gantvā bhagavantaṃ vanditvā puna attano parisaṃ ādāya janapadacārikaṃ carantā anupubbena tasmiṃ raṭṭhe tameva nagaraṃ paccāgamiṃsu. Nāgarā there sañjānitvā saha parikkhārehi dānaṃ sajjitvā nagaramajjhe maṇḍapaṃ katvā dānaṃ adaṃsu, therānañca parikkhāre upanāmesuṃ. Therā bhikkhusaṅghassa niyyādayiṃsu. Taṃ disvā kokāliko cintesi – ‘‘ime pubbe appicchā ahesuṃ, idāni pāpicchā jātā, pubbepi appicchasantuṭṭhapavivittasadisā maññe’’ti there upasaṅkamitvā, ‘‘āvuso, tumhe pubbe appicchā viya, idāni pana pāpabhikkhū jātā’’ti vatvā ‘‘mūlaṭṭhāneyeva nesaṃ patiṭṭhaṃ bhindissāmī’’ti taramānarūpo nikkhamitvā sāvatthiṃ gantvā yena bhagavā tenupasaṅkami. Ayameva kokāliko iminā ca kāraṇena upasaṅkamīti veditabbo.</p>

<p rend="bodytext">Bhagavā taṃ turitaturitaṃ āgacchantaṃ disvāva āvajjento aññāsi – ‘‘ayaṃ aggasāvake akkositukāmo āgato’’ti. ‘‘Sakkā nu kho paṭisedhetu’’nti ca āvajjento, ‘‘na sakkā paṭisedhetuṃ, theresu aparajjhitvā kālaṅkato ekaṃsena padumaniraye nibbattissatī’’ti disvā, ‘‘sāriputtamoggallānepi nāma garahantaṃ sutvā na nisedhetī’’ti vādamocanatthaṃ ariyūpavādassa ca mahāsāvajjabhāvadassanatthaṃ <hi rend="bold">mā heva</hi>nti tikkhattuṃ paṭisedhesi. Tattha <hi rend="bold">mā heva</hi>nti mā evaṃ abhaṇi. <hi rend="bold">Saddhāyiko</hi>ti saddhāya ākaro pasādāvaho saddhātabbavacano vā. <hi rend="bold">Paccayiko</hi>ti pattiyāyitabbavacano.</p>

<p rend="bodytext"><hi rend="bold">Pakkāmī</hi>ti kammānubhāvena codiyamāno pakkāmi. Okāsakataṃ hi kammaṃ na sakkā paṭibāhituṃ, taṃ tassa tattha ṭhātuṃ na adāsi. <hi rend="bold">Acirapakkantassā</hi>ti pakkantassa <pb ed="P" n="1.0218" /> sato na cireneva. <hi rend="bold">Sabbo kāyo phuṭo</hi><pb ed="M" n="1.0200" /><hi rend="bold">ahosī</hi>ti kesaggamattampi okāsaṃ āvajjetvā sakalasarīraṃ aṭṭhīni bhinditvā uggatāhi pīḷakāhi ajjhotthaṭaṃ ahosi. Yasmā pana buddhānubhāvena tathārūpaṃ kammaṃ buddhānaṃ sammukhībhāve vipākaṃ na deti, dassanūpacāre vijahitamatte deti, tasmā tassa acirapakkantassa pīḷakā uṭṭhahiṃsu. <hi rend="bold">Kalāyamattiyo</hi>ti caṇakamattiyo. <hi rend="bold">Beluvasalāṭukamattiyo</hi>ti <pb ed="V" n="1.0192" /> taruṇabeluvamattiyo. (<hi rend="bold">Billamattiyo</hi>ti mahābeluvamattiyo.) <hi rend="bold">Pabhijjiṃsū</hi>ti bhijjiṃsu. Tāsu bhinnāsu sakalasarīraṃ panasapakkaṃ viya ahosi. So pakkena gattena jetavanadvārakoṭṭhake visagilito maccho viya kadalipattesu sayi. Atha dhammasavanatthaṃ āgatāgatā manussā – ‘‘dhi kokālika, dhi kokālika, ayuttamakāsi, attanoyeva mukhaṃ nissāya anayabyasanaṃ patto’’ti āhaṃsu. Tesaṃ sutvā ārakkhadevatā dhi-kāraṃ akaṃsu. Ārakkhakadevatānaṃ ākāsadevatāti iminā upāyena yāva akaniṭṭhabhavanā ekadhikāro udapādi. Athassa upajjhāyo āgantvā ovādaṃ agaṇhantaṃ ñatvā garahitvā pakkāmi.</p>

<p rend="bodytext"><hi rend="bold">Kālamakāsī</hi>ti upajjhāye pakkante kālamakāsi. <hi rend="bold">Padumaṃ niraya</hi>nti pāṭiyekko padumanirayo nāma natthi, avīcimahānirayamhiyeva pana padumagaṇanāya paccitabbe ekasmiṃ ṭhāne nibbatti.</p>

<p rend="bodytext"><hi rend="bold">Vīsatikhāriko</hi>ti māgadhakena patthena cattāro patthā kosalaraṭṭhe ekapattho hoti, tena patthena cattāro patthā āḷhakaṃ, cattāri āḷhakāni doṇaṃ, catudoṇā mānikā, catumānikā khārī, tāya khāriyā vīsatikhāriko. <hi rend="bold">Tilavāho</hi>ti māgadhakānaṃ sukhumatilānaṃ tilasakaṭaṃ. <hi rend="bold">Abbudo nirayo</hi>ti abbudo nāma pāṭiyekko nirayo natthi. Avīcimhiyeva pana abbudagaṇanāya paccitabbaṭṭhānassetaṃ nāmaṃ. <hi rend="bold">Nirabbudā</hi>dīsupi <pb ed="P" n="1.0219" /> eseva nayo.</p>

<p rend="bodytext">Vassagaṇanāpi panettha evaṃ veditabbā – yatheva hi sataṃ satasahassāni koṭi hoti, evaṃ sataṃ satasahassakoṭiyo pakoṭi nāma hoti, sataṃ satasahassapakoṭiyo koṭipakoṭi nāma, sataṃ satasahassakoṭipakoṭiyo <pb ed="M" n="1.0201" /> nahutaṃ, sataṃ satasahassanahutāni ninnahutaṃ, sataṃ satasahassaninnahutāni ekaṃ abbudaṃ, tato vīsatiguṇaṃ nirabbudaṃ. Eseva nayo sabbatthāti. Dasamaṃ.</p>

<p rend="centre">Paṭhamo vaggo.</p>

<p rend="title">2. Dutiyavaggo</p>

<p rend="subhead">1. Sanaṅkumārasuttavaṇṇanā</p>

<p rend="bodytext" n="182"><hi rend="paranum">182</hi><hi rend="dot">.</hi> Dutiyavaggassa <pb ed="V" n="1.0193" /> paṭhame <hi rend="bold">sappinītīre</hi>ti sappinīnāmikāya nadiyā tīre. <hi rend="bold">Sanaṅkumāro</hi>ti so kira pañcasikhakumārakakāle jhānaṃ bhāvetvā brahmaloke nibbatto kumārakavaṇṇeneva vicarati. Tena naṃ ‘‘kumāro’’ti sañjānanti, porāṇakattā pana ‘‘sanaṅkumāro’’ti vuccati. <hi rend="bold">Janetasmi</hi>nti janitasmiṃ, pajāyāti attho. <hi rend="bold">Ye gottapaṭisārino</hi>ti ye janetasmiṃ gottaṃ paṭisaranti tesu loke gottapaṭisārīsu khattiyo seṭṭho. <hi rend="bold">Vijjācaraṇasampanno</hi>ti bhayabheravasuttapariyāyena (ma. ni. 1.34 ādayo) pubbenivāsādīhi vā tīhi, ambaṭṭhasuttapariyāyena (dī. ni. 1.278 ādayo) vipassanāñāṇaṃ manomayiddhi cha abhiññāyoti imāhi vā aṭṭhahi vijjāhi, sīlesu paripūrakāritā indriyesu guttadvāratā bhojane mattaññutā jāgariyānuyogo satta saddhammā cattāri rūpāvacarajjhānānīti evaṃ pannarasadhammabhedena caraṇena ca samannāgato. <hi rend="bold">So seṭṭho devamānuse</hi>ti so khīṇāsavabrāhmaṇo devesu ca manussesu ca seṭṭho uttamoti. Paṭhamaṃ.</p>

<p rend="subhead">2. Devadattasuttavaṇṇanā</p>

<p rend="bodytext" n="183"><hi rend="paranum">183</hi><hi rend="dot">.</hi> Dutiye <pb ed="P" n="1.0220" /><hi rend="bold">acirapakkante</hi>ti saṅghaṃ bhinditvā nacirasseva veḷuvanato gayāsīsaṃ gate. <hi rend="bold">Assatari</hi>nti gadrabhassa vaḷavāya jātaṃ. Dutiyaṃ.</p>

<p rend="subhead">3. Andhakavindasuttavaṇṇanā</p>

<p rend="bodytext" n="184"><hi rend="paranum">184</hi><hi rend="dot">.</hi> Tatiye <pb ed="M" n="1.0202" /><hi rend="bold">andhakavinda</hi>nti evaṃnāmakaṃ gāmaṃ. <hi rend="bold">Upasaṅkamī</hi>ti ‘‘satthā idānipi vīriyaṃ karoti padhānamanuyuñjati, gacchāmissa santike ṭhatvā sāsanānucchavikaṃ vīriyapaṭisaṃyuttaṃ gāthaṃ vakkhāmī’’ti upasaṅkami.</p>

<p rend="bodytext"><hi rend="bold">Pantānī</hi>ti <pb ed="V" n="1.0194" /> janataṃ atikkamitvā manussānaṃ anupacāre ṭhitāni. <hi rend="bold">Saṃyojanavippamokkhā</hi>ti tāni ca senāsanāni sevamāno na cīvarādīnaṃ atthāya seveyya, atha kho dasasaṃyojanavippamokkhatthāya careyya. <hi rend="bold">Saṅghe vase</hi>ti tesu senāsanesu ratiṃ alabhanto upaṭṭhākādīnaṃ cittānurakkhaṇatthaṃ gadrabhapiṭṭhe rajaṃ viya uppatanto araññe acaritvā saṅghamajjhe vaseyya. <hi rend="bold">Rakkhitatto satīmā</hi>ti tattha ca vasanto sagavacaṇḍo goṇo viya sabrahmacārino avijjhanto aghaṭṭento rakkhitatto satipaṭṭhānaparāyaṇo hutvā vaseyya.</p>

<p rend="bodytext">Idāni saṅghe vasamānassa bhikkhuno bhikkhācāravattaṃ ācikkhanto <hi rend="bold">kulākula</hi>ntiādimāha. Tattha <hi rend="bold">piṇḍikāya caranto</hi>ti piṇḍatthāya caramāno. <hi rend="bold">Sevetha pantāni senāsanānī</hi>ti saṅghamajjhaṃ otaritvā vasamānopi dhurapariveṇe tālanāḷikeraādīni ropetvā upaṭṭhākādisaṃsaṭṭho na vaseyya, cittakallataṃ pana janetvā cittaṃ hāsetvā tosetvā puna pantasenāsane vaseyyāti araññasseva vaṇṇaṃ katheti. <hi rend="bold">Bhayā</hi>ti vaṭṭabhayato. <hi rend="bold">Abhaye</hi>ti nibbāne. <hi rend="bold">Vimutto</hi>ti adhimutto hutvā vaseyya.</p>

<p rend="bodytext"><hi rend="bold">Yattha bheravā</hi>ti yasmiṃ ṭhāne bhayajanakā saviññāṇakā sīhabyagghādayo, aviññāṇakā rattibhāge khāṇuvalliādayo bahū atthi. <hi rend="bold">Sarīsapā</hi>ti dīghajātikādisarīsapā. <hi rend="bold">Nisīdi tattha bhikkhū</hi>ti <pb ed="P" n="1.0221" /> tādise ṭhāne bhikkhu nisinno. Iminā idaṃ dīpeti – bhagavā yathā tumhe etarahi tatraṭṭhakabheravārammaṇāni ceva sarīsape ca vijjunicchāraṇādīni ca amanasikatvā nisinnā, evamevaṃ padhānamanuyuttā bhikkhū nisīdantīti.</p>

<p rend="bodytext"><hi rend="bold">Jātu me diṭṭha</hi>nti ekaṃsena mayā diṭṭhaṃ. <hi rend="bold">Na yidaṃ itihītiha</hi>nti idaṃ itiha itihāti na takkahetu vā nayahetu vā piṭakasampadānena vā <pb ed="M" n="1.0203" /> ahaṃ vadāmi. <hi rend="bold">Ekasmiṃ brahmacariyasmi</hi>nti ekāya dhammadesanāya. Dhammadesanā hi idha brahmacariyanti adhippetā. <hi rend="bold">Maccuhāyina</hi>nti maraṇapariccāginaṃ khīṇāsavānaṃ.</p>

<p rend="bodytext"><hi rend="bold">Dasā ca dasadhā dasā</hi>ti ettha <hi rend="bold">dasā</hi>ti daseva, <hi rend="bold">dasadhā dasā</hi>ti sataṃ, aññe ca dasuttaraṃ sekhasataṃ passāmīti vadati. <hi rend="bold">Sotasamāpannā</hi>ti maggasotaṃ samāpannā. <hi rend="bold">Atiracchānagāmino</hi>ti desanāmattametaṃ, avinipātadhammāti attho. <hi rend="bold">Saṅkhātuṃ nopi sakkomī</hi>ti musāvādabhayena ettakā nāma <pb ed="V" n="1.0195" /> puññabhāgino sattāti gaṇetuṃ na sakkomīti bahuṃ brahmadhammadesanaṃ sandhāya evamāha. Tatiyaṃ.</p>

<p rend="subhead">4. Aruṇavatīsuttavaṇṇanā</p>

<p rend="bodytext" n="185"><hi rend="paranum">185</hi><hi rend="dot">.</hi> Catutthe <hi rend="bold">abhibhūsambhava</hi>nti abhibhū ca sambhavo ca. Tesu abhibhūthero sāriputtatthero viya paññāya aggo, sambhavatthero mahāmoggallāno viya samādhinā aggo. <hi rend="bold">Ujjhāyantī</hi>ti avajjhāyanti, lāmakato vā cintenti. <hi rend="bold">Khiyyantī</hi>ti, kinnāmetaṃ kinnāmetanti? Aññamaññaṃ kathenti. <hi rend="bold">Vipācentī</hi>ti vitthārayantā punappunaṃ kathenti. <hi rend="bold">Heṭṭhimena upaḍḍhakāyenā</hi>ti nābhito paṭṭhāya heṭṭhimakāyena. Pāḷiyaṃ ettakameva āgataṃ. Thero pana ‘‘pakativaṇṇaṃ vijahitvā nāgavaṇṇaṃ gahetvā dasseti, supaṇṇavaṇṇaṃ gahetvā vā dassetī’’tiādinā (paṭi. ma. 3.13) nayena āgataṃ anekappakāraṃ iddhivikubbanaṃ dassesi. <hi rend="bold">Imā gāthāyo abhāsī</hi>ti thero kira cintesi – ‘‘kathaṃ desitā nu kho dhammadesanā sabbesaṃ piyā assa manāpā’’ti. Tato āvajjento – ‘‘sabbepi pāsaṇḍā sabbe devamanussā attano attano samaye purisakāraṃ <pb ed="P" n="1.0222" /> vaṇṇayanti, vīriyassa avaṇṇavādī nāma natthi, vīriyapaṭisaṃyuttaṃ katvā desessāmi, evaṃ ayaṃ dhammadesanā sabbesaṃ piyā bhavissati manāpā’’ti ñatvā tīsu piṭakesu vicinitvā imā gāthā abhāsi.</p>

<p rend="bodytext">Tattha <hi rend="bold">ārambhathā</hi>ti ārambhavīriyaṃ karotha. <hi rend="bold">Nikkamathā</hi>ti nikkamavīriyaṃ karotha. <hi rend="bold">Yuñjathā</hi>ti payogaṃ karotha parakkamatha. <hi rend="bold">Maccuno sena</hi>nti maccuno senā nāma kilesasenā, taṃ dhunātha. <hi rend="bold">Jātisaṃsāra</hi>nti jātiñca <pb ed="M" n="1.0204" /> saṃsārañca, jātisaṅkhātaṃ vā saṃsāraṃ. <hi rend="bold">Dukkhassantaṃ karissatī</hi>ti vaṭṭadukkhassa paricchedaṃ karissati. Kiṃ pana katvā thero sahassilokadhātuṃ viññāpesīti? Nīlakasiṇaṃ tāva samāpajjitvā sabbattha ālokaṭṭhāne andhakāraṃ phari, odātakasiṇaṃ samāpajjitvā andhakāraṭṭhāne obhāsaṃ. Tato ‘‘kimidaṃ andhakāra’’nti? Sattānaṃ ābhoge uppanne ālokaṃ dassesi. Ālokaṭṭhāne ālokakiccaṃ natthi, ‘‘kiṃ āloko aya’’nti? Vicinantānaṃ attānaṃ dassesi. Atha tesaṃ theroti vadantānaṃ imā gāthāyo abhāsi, sabbe osaṭāya parisāya majjhe nisīditvā dhammaṃ desentassa viya saddaṃ suṇiṃsu. Atthopi nesaṃ pākaṭo ahosi. Catutthaṃ.</p>

<p rend="subhead">5. Parinibbānasuttavaṇṇanā</p>

<p rend="bodytext" n="186"><hi rend="paranum">186</hi><hi rend="dot">.</hi> Pañcame <pb ed="V" n="1.0196" /><hi rend="bold">upavattane mallānaṃ sālavane</hi>ti yatheva hi kadambanadītīrato rājamātuvihāradvārena thūpārāmaṃ gantabbaṃ hoti, evaṃ hiraññavatikāya nāma nadiyā pārimatīrato sālavanaṃ uyyānaṃ. Yathā anurādhapurassa thūpārāmo, evaṃ taṃ kusinārāya hoti. Yathā thūpārāmato dakkhiṇadvārena nagaraṃ pavisanamaggo pācīnamukho gantvā uttarena nivattati, evaṃ uyyānato sālapanti pācīnamukhā gantvā uttarena nivattā. Tasmā taṃ ‘‘upavattana’’nti vuccati. Tasmiṃ upavattane mallānaṃ sālavane. <hi rend="bold">Antarena</hi><pb ed="P" n="1.0223" /><hi rend="bold">yamakasālāna</hi>nti mūlakkhandhaviṭapapattehi aññamaññaṃ saṃsibbitvā ṭhitasālānaṃ antarikāya. <hi rend="bold">Appamādena sampādethā</hi>ti satiavippavāsena kattabbakiccāni sampādayatha. Iti bhagavā yathā nāma maraṇamañce nipanno mahaddhano kuṭumbiko puttānaṃ dhanasāraṃ ācikkheyya, evamevaṃ parinibbānamañce nipanno pañcacattālīsa vassāni dinnaṃ ovādaṃ sabbaṃ ekasmiṃ appamādapadeyeva pakkhipitvā abhāsi. <hi rend="bold">Ayaṃ tathāgatassa pacchimā vācā</hi>ti idaṃ pana saṅgītikārānaṃ vacanaṃ.</p>

<p rend="bodytext">Ito paraṃ yaṃ parinibbānaparikammaṃ katvā bhagavā parinibbuto, taṃ dassetuṃ, <hi rend="bold">atha kho bhagavā paṭhamaṃ jhāna</hi>ntiādi vuttaṃ. Tattha saññāvedayitanirodhaṃ samāpanne bhagavati assāsapassāsānaṃ appavattiṃ disvā, ‘‘parinibbuto satthā’’ti saññāya devamanussā ekappahārena viraviṃsu, ānandattheropi – ‘‘parinibbuto nu kho, bhante, anuruddha bhagavā’’ti theraṃ <pb ed="M" n="1.0205" /> pucchi. Thero ‘‘na kho, āvuso ānanda, tathāgato parinibbuto, apica saññāvedayitanirodhaṃ samāpanno’’ti āha. Kathaṃ pana so aññāsi? Thero kira satthārā saddhiṃyeva taṃ taṃ samāpattiṃ samāpajjanto yāva nevasaññānāsaññāyatanavuṭṭhānaṃ, tāva gantvā, ‘‘idāni bhagavā nirodhaṃ samāpanno, antonirodhe ca kālaṃkiriyā nāma natthī’’ti aññāsi.</p>

<p rend="bodytext"><hi rend="bold">Atha kho bhagavā saññāvedayitanirodhasamāpattito vuṭṭhahitvā nevasaññānāsaññāyatanaṃ samāpajji…pe… tatiyajjhānā vuṭṭhahitvā catutthaṃ jhānaṃ samāpajjī</hi>ti ettha pana bhagavā catuvīsatiyā ṭhānesu paṭhamaṃ jhānaṃ samāpajji, terasasu ṭhānesu dutiyaṃ jhānaṃ… tathā tatiyaṃ… pannarasasu ṭhānesu catutthaṃ jhānaṃ samāpajji. Kathaṃ? Dasasu asubhesu dvattiṃsākāre aṭṭhasu <pb ed="V" n="1.0197" /> kasiṇesu mettākaruṇāmuditesu ānāpāne paricchedākāseti imesu tāva catuvīsatiyā ṭhānesu paṭhamaṃ jhānaṃ samāpajji. Ṭhapetvā pana dvattiṃsākārañca dasa ca asubhāni sesesu terasasu dutiyaṃ jhānaṃ… tesuyeva tatiyaṃ jhānaṃ samāpajji. Aṭṭhasu pana kasiṇesu upekkhābrahmavihāre ānāpāne paricchedākāse catūsu arūpesūti imesu <pb ed="P" n="1.0224" /> pannarasasu ṭhānesu catutthaṃ jhānaṃ samāpajji. Ayampi ca saṅkhepakathāva. Nibbānapuraṃ pavisanto pana bhagavā dhammassāmi sabbāpi catuvīsatikoṭisatasahassasaṅkhā samāpattiyo pavisitvā videsaṃ gacchanto ñātijanaṃ āliṅgetvā viya sabbasamāpattisukhaṃ anubhavitvā paviṭṭho.</p>

<p rend="bodytext"><hi rend="bold">Catutthajjhānā vuṭṭhahitvā samanantarā bhagavā parinibbāyī</hi>ti ettha ca jhānasamanantaraṃ paccavekkhaṇasamanantaranti, dve samanantarāni. Catutthajjhānā vuṭṭhāya bhavaṅgaṃ otiṇṇassa tattheva parinibbānaṃ <hi rend="bold">jhānasamanantaraṃ</hi> nāma, catutthajjhānā vuṭṭhahitvā puna jhānaṅgāni paccavekkhitvā bhavaṅgaṃ otiṇṇassa tattheva parinibbānaṃ <hi rend="bold">paccavekkhaṇasamanantaraṃ</hi> nāma. Imāni dvepi samanantarāneva. Bhagavā pana jhānaṃ samāpajjitvā jhānā vuṭṭhāya jhānaṅgāni paccavekkhitvā bhavaṅgacittena abyākatena dukkhasaccena parinibbāyi. Ye hi keci buddhā vā paccekabuddhā vā ariyasāvakā vā antamaso kunthakipillikaṃ upādāya sabbe bhavaṅgacitteneva abyākatena dukkhasaccena kālaṃ karonti.</p>

<p rend="bodytext"><hi rend="bold">Bhūtā</hi>ti <pb ed="M" n="1.0206" /> sattā. <hi rend="bold">Appaṭipuggalo</hi>ti paṭibhāgapuggalavirahito. <hi rend="bold">Balappatto</hi>ti dasavidhaṃ ñāṇabalaṃ patto. <hi rend="bold">Uppādavayadhammino</hi>ti uppādavayasabhāvā. <hi rend="bold">Tesaṃ vūpasamo</hi>ti tesaṃ saṅkhārānaṃ vūpasamo. <hi rend="bold">Sukho</hi>ti asaṅkhataṃ nibbānameva sukhanti attho. <hi rend="bold">Tadāsī</hi>ti ‘‘saha parinibbānā mahābhūmicālo ahosī’’ti evaṃ mahāparinibbāne (dī. ni. 2.220) vuttaṃ bhūmicālaṃ sandhāyāha. So hi lomahaṃsanako ca bhiṃsanako ca āsi. <hi rend="bold">Sabbākāravarūpete</hi>ti sabbākāravaraguṇūpete. <hi rend="bold">Nāhu assāsapassāso</hi>ti na jāto assāsapassāso. <hi rend="bold">Anejo</hi>ti taṇhāsaṅkhātāya ejāya abhāvena anejo. <hi rend="bold">Santimārabbhā</hi>ti anupādisesaṃ nibbānaṃ ārabbha paṭicca sandhāya. <hi rend="bold">Cakkhumā</hi>ti pañcahi cakkhūhi cakkhumā. <hi rend="bold">Parinibbuto</hi>ti khandhaparinibbānena parinibbuto. <hi rend="bold">Asallīnenā</hi>ti anallīnena asaṅkuṭitena suvikasiteneva cittena. <hi rend="bold">Vedanaṃ ajjhavāsayī</hi>ti <pb ed="P" n="1.0225" /> vedanaṃ adhivāsesi, na vedanānuvattī hutvā ito cito samparivatti. <hi rend="bold">Vimokkho</hi>ti <pb ed="V" n="1.0198" /> kenaci dhammena anāvaraṇavimokkho sabbaso apaññattibhāvūpagamo pajjotanibbānasadiso jātoti. Pañcamaṃ.</p>

<p rend="centre">Dutiyo vaggo.</p>

<p rend="centre">Iti sāratthappakāsiniyā</p>

<p rend="bodytext">Saṃyuttanikāya-aṭṭhakathāya</p>

<p rend="centre">Brahmasaṃyuttavaṇṇanā niṭṭhitā.</p>
</body>
<back></back>
</text>
</TEI.2>