<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">(19) 4. Brāhmaṇavaggo</p>

<p rend="subhead">1. Yodhājīvasuttavaṇṇanā</p>

<p rend="bodytext" n="181"><hi rend="paranum">181</hi><hi rend="dot">.</hi> Catutthassa <pb ed="V" n="2.0356" /> paṭhame <hi rend="bold">ṭhānakusalo</hi>ti yena ṭhānena ṭhito avirādhetvā vijjhituṃ sakkoti, tasmiṃ ṭhāne kusalo. Sesaṃ heṭṭhā vuttanayeneva veditabbaṃ.</p>

<p rend="subhead">2. Pāṭibhogasuttavaṇṇanā</p>

<p rend="bodytext" n="182"><hi rend="paranum">182</hi><hi rend="dot">.</hi> Dutiye <hi rend="bold">natthi koci pāṭibhogo</hi>ti ahaṃ te pāṭibhogoti evaṃ pāṭibhogo bhavituṃ samattho nāma natthi. <hi rend="bold">Jarādhamma</hi>nti jarāsabhāvaṃ. Esa nayo sabbattha.</p>

<p rend="subhead">3. Sutasuttavaṇṇanā</p>

<p rend="bodytext" n="183"><hi rend="paranum">183</hi><hi rend="dot">.</hi> Tatiye <pb ed="P" n="3.0161" /><hi rend="bold">natthi tato doso</hi>ti tasmiṃ doso nāma natthīti attho.</p>

<p rend="subhead">4. Abhayasuttavaṇṇanā</p>

<p rend="bodytext" n="184"><hi rend="paranum">184</hi><hi rend="dot">.</hi> Catutthe kicchājīvitakāraṇaṭṭhena rogova <hi rend="bold">rogātaṅko</hi> nāma. <hi rend="bold">Phuṭṭhassā</hi>ti tena rogātaṅkena samannāgatassa. <hi rend="bold">Urattāḷiṃ kandatī</hi>ti uraṃ tāḷetvā rodati. <hi rend="bold">Akatakalyāṇo</hi>tiādīsu kalyāṇaṃ vuccati puññakammaṃ <pb ed="M" n="2.0359" />, taṃ akataṃ etenāti akatakalyāṇo. Sesapadesupi eseva nayo. Puññakammameva hi kosallasambhūtattā <hi rend="bold">kusalaṃ,</hi> bhītassa parittāyakattā <hi rend="bold">bhīruttāṇa</hi>nti vuccati. <hi rend="bold">Katapāpo</hi>tiādīsu pāpaṃ vuccati lāmakaṃ akusalakammaṃ. <hi rend="bold">Ludda</hi>nti kakkhaḷakammaṃ. <hi rend="bold">Kibbisa</hi>nti samalaṃ aparisuddhakammaṃ. <hi rend="bold">Kaṅkhī hotī</hi>ti buddhadhammasaṅghaguṇesu ceva sikkhāya ca pubbante ca aparante ca pubbantāparante ca paṭiccasamuppāde cāti aṭṭhasu ṭhānesu kaṅkhāya samannāgato <pb ed="V" n="2.0357" /> hoti. <hi rend="bold">Vicikicchī</hi>ti vicikicchāya samannāgato sāsanasaddhamme na niṭṭhaṃ gato, uggahaparipucchāvasena niṭṭhaṃ gantuṃ na sakkoti. Iminā nayena sabbattha attho veditabbo.</p>

<p rend="subhead">5. Brāhmaṇasaccasuttavaṇṇanā</p>

<p rend="bodytext" n="185"><hi rend="paranum">185</hi><hi rend="dot">.</hi> Pañcame <hi rend="bold">brāhmaṇasaccānī</hi>ti brāhmaṇānaṃ saccāni tathāni. <hi rend="bold">So tena na samaṇoti maññatī</hi>ti so khīṇāsavo tena saccena ‘‘ahaṃ samaṇo’’ti taṇhāmānadiṭṭhīhi na maññati. Sesapadesupi eseva nayo. <hi rend="bold">Yadeva tattha saccaṃ, tadabhiññāyā</hi>ti yaṃ tattha ‘‘sabbe pāṇā <pb ed="P" n="3.0162" /> avajjhā’’ti paṭipattiyā saccaṃ tathaṃ aviparītaṃ. Iminā vacīsaccaṃ abbhantaraṃ katvā paramatthasaccaṃ nibbānaṃ dasseti. <hi rend="bold">Tadabhiññāyā</hi>ti taṃ ubhayampi abhivisiṭṭhāya paññāya jānitvā. <hi rend="bold">Anuddayāya anukampāya paṭipanno hotī</hi>ti anuddayatthāya ca anukampatthāya ca yā paṭipadā, taṃ paṭipanno hoti, pūretvā ṭhitoti attho. Sesapaṭipadāsupi eseva nayo.</p>

<p rend="bodytext"><hi rend="bold">Sabbe kāmā</hi>ti sabbe vatthukāmakilesakāmā. <hi rend="bold">Iti vadaṃ brāhmaṇo saccamāhā</hi>ti evampi vadanto khīṇāsavabrāhmaṇo saccameva āha. <hi rend="bold">Sabbe bhavā</hi>ti kāmabhavādayo tayopi. <hi rend="bold">Nāhaṃ kvacanī</hi>ti ettha pana catukkoṭikasuññatā kathitā. Ayañhi ‘‘nāhaṃ kvacanī’’ti kvaci attānaṃ na passati, <hi rend="bold">kassaci kiñcanatasmi</hi>nti attano attānaṃ kassaci parassa kiñcanabhāve upanetabbaṃ na passati, bhātiṭṭhāne bhātaraṃ, sahāyaṭṭhāne sahāyaṃ, parikkhāraṭṭhāne vā parikkhāraṃ maññitvā upanetabbaṃ na passatīti attho. <hi rend="bold">Na ca mama kvacanī</hi>ti ettha mamasaddaṃ tāva ṭhapetvā ‘‘na ca kvacani parassa ca attānaṃ kvaci na passatī’’ti ayamattho. Idāni ‘‘mamasaddaṃ āharitvā <pb ed="M" n="2.0360" /> mama kismiñci kiñcanaṃ natthī’’ti so parassa attā mama kismiñci kiñcanabhāve atthīti na passati, attano bhātiṭṭhāne bhātaraṃ, sahāyaṭṭhāne <pb ed="P" n="3.0163" /> sahāyaṃ, parikkhāraṭṭhāne vā parikkhāranti kismiñci ṭhāne parassa attānaṃ iminā kiñcanabhāvena upanetabbaṃ na passatīti attho. Evamayaṃ yasmā neva katthaci attānaṃ passati, na taṃ parassa kiñcanabhāve upanetabbaṃ passati, na parassa attānaṃ passati, na parassa attānaṃ attano kiñcanabhāve upanetabbaṃ passatīti. <hi rend="bold">Iti vadaṃ brāhmaṇo</hi>ti evaṃ catukkoṭikaṃ suññataṃ vadantopi khīṇāsavabrāhmaṇo tassā paṭipadāya sammā paṭividdhattā saccameva āha, na musāti sabbesupi vāresu maññanānaṃ pahīnattāyeva na maññatīti ca attho veditabbo. <hi rend="bold">Ākiñcaññaṃyeva</hi><pb ed="V" n="2.0358" /><hi rend="bold">paṭipada</hi>nti kiñcanabhāvavirahitaṃ nippalibodhaṃ niggahaṇameva paṭipadaṃ paṭipanno hoti pūretvā ṭhito.</p>

<p rend="bodytext"><hi rend="bold">Imāni kho paribbājakā cattāri brāhmaṇasaccāni mayā sayaṃ abhiññā sacchikatvā paveditānī</hi>ti yāni tumhe bhovādibrāhmaṇānaṃ saccāni vadetha, tehi aññāni mayā imāni bāhitapāpabrāhmaṇassa cattāri saccāni catūhi maggehi soḷasavidhena kiccena jānitvā paccakkhaṃ katvā paveditāni desitāni jotitānīti attho. Iti imasmiṃ sutte catūsupi ṭhānesu khīṇāsavassa vacīsaccameva kathitanti.</p>

<p rend="subhead">6. Ummaggasuttavaṇṇanā</p>

<p rend="bodytext" n="186"><hi rend="paranum">186</hi><hi rend="dot">.</hi> Chaṭṭhe <hi rend="bold">parikassatī</hi>ti ākaḍḍhiyati. <hi rend="bold">Ummaggo</hi>ti ummujjanaṃ, paññāgamananti attho. Paññā eva vā ummujjanaṭṭhena ummaggoti vuccati. Sāva paṭibhānaṭṭhena <hi rend="bold">paṭibhānaṃ. Cittassa</hi><pb ed="P" n="3.0164" /><hi rend="bold">uppannassa vasaṃ gacchatī</hi>ti ye cittassa vasaṃ gacchanti, tesaṃyevettha gahaṇaṃ veditabbaṃ.<hi rend="bold"> Atthamaññāya dhammamaññāyā</hi>ti atthañca pāḷiñca jānitvā. <hi rend="bold">Dhammānudhammappaṭipanno hotī</hi>ti lokuttaradhammassa anucchavikadhammaṃ saha sīlena pubbabhāgappaṭipadaṃ paṭipanno hoti. <hi rend="bold">Nibbedhikapañño</hi>ti nibbijjhanakapañño. <hi rend="bold">Idaṃ dukkha</hi>nti ṭhapetvā taṇhaṃ sesaṃ tebhūmakakkhandhapañcakaṃ dukkhanti sutaṃ hoti. <hi rend="bold">Paññāyā</hi>ti maggapaññāya. <hi rend="bold">Ayaṃ dukkhasamudayo</hi>ti vaṭṭamūlakataṇhā tassa dukkhassa samudayoti sutaṃ <pb ed="M" n="2.0361" /> hoti. Iminā upāyena sesadvayepi attho veditabbo. Catutthapañhavissajjanena arahattaphalaṃ kathitanti veditabbaṃ.</p>

<p rend="subhead">7. Vassakārasuttavaṇṇanā</p>

<p rend="bodytext" n="187"><hi rend="paranum">187</hi><hi rend="dot">.</hi> Sattame <hi rend="bold">todeyyassā</hi>ti tudigāmavāsikassa. <hi rend="bold">Parisatī</hi>ti sannipatitāya parisāya. <hi rend="bold">Parūpārambhaṃ vattentī</hi>ti paragarahaṃ pavattenti kathenti. <hi rend="bold">Bālo ayaṃ rājā</hi>tiādi yaṃ te upārambhaṃ vattenti, tassa dassanatthaṃ vuttaṃ. <hi rend="bold">Samaṇe rāmaputte</hi>ti udake rāmaputte. <hi rend="bold">Abhippasanno</hi>ti atikkamma pasanno. <hi rend="bold">Paramanipaccakāra</hi>nti uttamanipātakiriyaṃ nīcavuttiṃ. <hi rend="bold">Parihārakā</hi>ti paricārakā. <hi rend="bold">Yamako</hi>tiādīni <pb ed="P" n="3.0165" /> tesaṃ nāmāni. Tesu hi eko yamako nāma, eko moggallo nāma, eko uggo <pb ed="V" n="2.0359" /> nāma, eko nāvindakī nāma, eko gandhabbo nāma, eko aggivesso nāma. <hi rend="bold">Tyāssuda</hi>nti ettha <hi rend="bold">assuda</hi>nti nipātamattaṃ, te attano parisati nisinneti attho. <hi rend="bold">Iminā nayena netī</hi>ti iminā kāraṇena anuneti jānāpeti. <hi rend="bold">Karaṇīyādhikaraṇīyesū</hi>ti paṇḍitehi kattabbakiccesu ca atirekakattabbakiccesu ca. <hi rend="bold">Vacanīyādhivacanīyesū</hi>ti vattabbesu ca atirekavattabbesu ca. <hi rend="bold">Alamatthadasatarehī</hi>ti ettha atthe passituṃ samatthā alamatthadasā, te atisitvā ṭhitā alamatthadasatarā, tehi alamatthadasatarehi. <hi rend="bold">Alamatthadasataro</hi>ti alamatthadasatāya uttaritaro, chekehi chekataro paṇḍitehi paṇḍitataroti pucchanto evamāha. Athassa te paṭipucchantā <hi rend="bold">evaṃ bho</hi>tiādimāhaṃsu. Iti brāhmaṇo attano sappurisatāya taṃ eḷeyyarājānampi tassa parivārikepi udakampi rāmaputtaṃ pasaṃsi. Andho viya hi asappuriso, cakkhumā viya sappuriso. Yathā andho neva anandhaṃ na andhaṃ passati, evaṃ asappuriso neva sappurisaṃ na asappurisaṃ jānāti. Yathā cakkhumā andhampi anandhampi passati, evaṃ sappuriso sappurisampi asappurisampi jānāti. Todeyyopi sappurisatāya <pb ed="P" n="3.0166" /> asappurise aññāsīti imamatthavasaṃ paṭicca tuṭṭhamānaso brāhmaṇo <hi rend="bold">acchariyaṃ bho, gotamā</hi>tiādīni vatvā tathāgatassa bhāsitaṃ anumoditvā pakkāmi.</p>

<p rend="subhead">8. Upakasuttavaṇṇanā</p>

<p rend="bodytext" n="188"><hi rend="paranum">188</hi><hi rend="dot">.</hi> Aṭṭhame <pb ed="M" n="2.0362" /><hi rend="bold">upako</hi>ti tassa nāmaṃ. <hi rend="bold">Maṇḍikāputto</hi>ti maṇḍikāya putto. <hi rend="bold">Upasaṅkamī</hi>ti so kira devadattassa upaṭṭhāko, ‘‘kiṃ nu kho satthā mayi attano santikaṃ upagate vaṇṇaṃ kathessati, udāhu avaṇṇa’’nti pariggaṇhanatthaṃ upasaṅkami. ‘‘Nerayiko devadatto kappaṭṭho atekiccho’’ti (cūḷava. 348) vacanaṃ sutvā satthāraṃ ghaṭṭetukāmo upasaṅkamītipi vadanti. <hi rend="bold">Parūpārambhaṃ vattetī</hi>ti paragarahaṃ katheti. <hi rend="bold">Sabbo so na upapādetī</hi>ti sabbopi so kusaladhammaṃ na uppādeti, attano vā vacanaṃ upapādetuṃ anucchavikaṃ kātuṃ na sakkoti. <hi rend="bold">Anupapādento gārayho hotī</hi>ti kusalaṃ dhammaṃ uppādetuṃ asakkonto attano ca vacanaṃ upapannaṃ anucchavikaṃ kātuṃ asakkonto gārayho hoti. <hi rend="bold">Upavajjo</hi>ti upavaditabbo ca hoti, vajjena vā upeto hoti, sadoso hotīti attho.</p>

<p rend="bodytext">Atha bhagavā tassa vādaṃ gahetvā tasseva gīvāya paṭimuñcanto <hi rend="bold">parūpārambha</hi>ntiādimāha. <hi rend="bold">Ummujjamānakaṃyevā</hi>ti <pb ed="V" n="2.0360" /> udakato sīsaṃ ukkhipantaṃyeva. <hi rend="bold">Tattha aparimāṇā padā</hi>tiādīsu tasmiṃ akusalanti paññāpane padānipi akkharānipi dhammadesanāpi aparimāṇāyeva. <hi rend="bold">Itipidaṃ</hi><pb ed="P" n="3.0167" /><hi rend="bold">akusala</hi>nti idampi akusalaṃ idampi akusalaṃ imināpi kāraṇena imināpi kāraṇena akusalanti evaṃ akusalapaññattiyaṃ āgatānipi aparimāṇāni. Athāpi aññenākārena tathāgato taṃ dhammaṃ deseyya, evampissa desanā aparimāṇā bhaveyya. Yathāha – ‘‘apariyādinnāvassa tathāgatassa dhammadesanā, apariyādinnaṃ dhammapadabyañjana’’nti (ma. ni. 1.161). Iminā upāyena sabbavāresu attho veditabbo. <hi rend="bold">Yāva dhaṃsī vatāya</hi>nti yāva guṇadhaṃsī vata ayaṃ. <hi rend="bold">Loṇakāradārako</hi>ti loṇakāragāmadārako. <hi rend="bold">Yatra hi nāmā</hi>ti yo hi nāma. <hi rend="bold">Āsādetabbaṃ maññissatī</hi>ti ghaṭṭetabbaṃ maññissati. <hi rend="bold">Apehī</hi>ti apagaccha, mā me purato aṭṭhāsi. Evañca pana vatvā gīvāya gaṇhāpetvā nikkaḍḍhāpesiyevāti.</p>

<p rend="subhead">9. Sacchikaraṇīyasuttavaṇṇanā</p>

<p rend="bodytext" n="189"><hi rend="paranum">189</hi><hi rend="dot">.</hi> Navame <pb ed="M" n="2.0363" /><hi rend="bold">kāyenā</hi>ti nāmakāyena. <hi rend="bold">Sacchikaraṇīyā</hi>ti paccakkhaṃ kātabbā. <hi rend="bold">Satiyā</hi>ti pubbenivāsānussatiyā. <hi rend="bold">Cakkhunā</hi>ti dibbacakkhunā. <hi rend="bold">Paññāyā</hi>ti jhānapaññāya vipassanāpaññā sacchikātabbā, vipassanāpaññāya maggapaññā, maggapaññāya phalapaññā, phalapaññāya paccavekkhaṇapaññā sacchikātabbā, pattabbāti attho. Āsavānaṃ khayasaṅkhātaṃ pana arahattaṃ <pb ed="P" n="3.0168" /> paccavekkhaṇavasena paccavekkhaṇapaññāya sacchikaraṇīyaṃ nāmāti.</p>

<p rend="subhead">10. Uposathasuttavaṇṇanā</p>

<p rend="bodytext" n="190"><hi rend="paranum">190</hi><hi rend="dot">.</hi> Dasame <hi rend="bold">tuṇhībhūtaṃ tuṇhībhūta</hi>nti yato yato anuviloketi, tato tato tuṇhībhūtameva. <hi rend="bold">Bhikkhū āmantesī</hi>ti paṭipattisampanne bhikkhū pasannehi cakkhūhi anuviloketvā uppannadhammapāmojjo thometukāmatāya āmantesi. <hi rend="bold">Apalāpā</hi>ti palāparahitā. Itaraṃ tasseva vevacanaṃ. <hi rend="bold">Suddhā</hi>ti nimmalā. <hi rend="bold">Sāre patiṭṭhitā</hi>ti sīlādisāre patiṭṭhitā. <hi rend="bold">Ala</hi>nti yuttaṃ. <hi rend="bold">Yojanagaṇanānī</hi>ti ekaṃ yojanaṃ yojanameva, dasapi yojanāni yojanāneva. Tato uddhaṃ ‘‘yojanagaṇanānī’’ti vuccati. Idha pana yojanasatampi yojanasahassampi adhippetaṃ. <hi rend="bold">Puṭosenāpī</hi>ti puṭosaṃ vuccati pātheyyaṃ, pātheyyaṃ gahetvāpi upasaṅkamituṃ yuttamevāti attho. Puṭaṃsenātipi <pb ed="V" n="2.0361" /> pāṭho. Tassattho – puṭo aṃse assāti puṭaṃso, tena puṭaṃsena, aṃsena pātheyyapuṭaṃ vahantenāpīti vuttaṃ hoti.</p>

<p rend="bodytext">Idāni evarūpehi evarūpehi ca guṇehi samannāgatā ettha bhikkhū atthīti dassetuṃ <hi rend="bold">santi bhikkhave</hi>tiādimāha. Tattha <hi rend="bold">devappattā</hi>ti upapattidevanibbattakaṃ dibbavihāraṃ dibbavihārena ca arahattaṃ pattā. <hi rend="bold">Brahmappattā</hi>ti <pb ed="P" n="3.0169" /> niddosaṭṭhena brahmabhāvasādhakaṃ brahmavihāraṃ brahmavihārena ca arahattaṃ pattā. <hi rend="bold">Āneñjappattā</hi>ti aniñjanabhāvasādhakaṃ āneñjaṃ āneñjena ca arahattaṃ pattā. <hi rend="bold">Ariyappattā</hi>ti puthujjanabhāvaṃ atikkamma ariyabhāvaṃ pattā. <hi rend="bold">Evaṃ kho, bhikkhave, bhikkhu devappatto hotī</hi>tiādīsu evaṃ rūpāvacaracatutthajjhāne ṭhatvā cittaṃ vivaṭṭetvā arahattaṃ patto devappatto nāma hoti <pb ed="M" n="2.0364" />, catūsu brahmavihāresu ṭhatvā cittaṃ vivaṭṭetvā arahattaṃ patto brahmappatto nāma, catūsu arūpajjhānesu ṭhatvā cittaṃ vivaṭṭetvā arahattaṃ patto āneñjappatto nāma. <hi rend="bold">Idaṃ dukkha</hi>ntiādīhi catūhi saccehi cattāro maggā tīṇi ca phalāni kathitāni. Tasmā imaṃ ariyadhammaṃ patto bhikkhu ariyappatto nāma hotīti.</p>

<p rend="centre">Brāhmaṇavaggo catuttho.</p>
</body>
<back></back>
</text>
</TEI.2>