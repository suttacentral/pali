<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">6. Mahālisuttavaṇṇanā</p>

<p rend="subhead">Brāhmaṇadūtavatthuvaṇṇanā</p>

<p rend="bodytext" n="359"><hi rend="paranum">359</hi><hi rend="dot">.</hi> Evaṃ <pb ed="M" n="2.0329" /><pb ed="V" n="2.0288" /> kūṭadantasuttaṃ saṃvaṇṇetvā idāni mahālisuttaṃ saṃvaṇṇento yathānupubbaṃ saṃvaṇṇanokāsassa pattabhāvaṃ vibhāvetuṃ, kūṭadantasuttassānantaraṃ saṅgītassa suttassa mahālisuttabhāvaṃ vā pakāsetuṃ <hi rend="bold">‘‘evaṃ me sutaṃ…pe… vesāliyanti mahālisutta’’</hi>nti āha. <hi rend="bold">Punappunaṃ visālabhāvūpagamanato</hi>ti etthāyaṃ saṅkhepo – bārāṇasirañño kira aggamahesiyā maṃsapesigabbhena dve dārakā nibbattā dhītā ca putto ca, tesaṃ aññamaññaṃ vivāhena soḷasakkhattuṃ puttadhītuvasena dve dve dārakā vijātā. Tato tesaṃ dārakānaṃ yathākkamaṃ vaḍḍhentānaṃ paccekaṃ saparivārānaṃ ārāmuyyānanivāsaṭṭhānaparivārasampattiṃ gahetuṃ appahonakatāya nagaraṃ tikkhattuṃ gāvutantarena gāvutantarena parikkhipiṃsu, evaṃ tassa punappunaṃ tipākāraparikkhepena visālabhāvamupagatattā <hi rend="bold">‘‘vesālī’’</hi>tveva nāmaṃ jātaṃ. Tena vuttaṃ <hi rend="bold">‘‘punappunaṃ visālabhāvūpagamanato vesālīti laddhanāmake nagare’’</hi>ti. Vitthārakathā cettha mahāsīhanādasuttavaṇṇanāya, (ma. ni. aṭṭha. 1.146) ratanasuttavaṇṇanāya (khu. pā. aṭṭha. vesālivatthu; su. ni. aṭṭha. 1.ratanasuttavaṇṇanā) ca gahetabbā. <hi rend="bold">Bahinagare</hi>ti nagarato bahi, na ambapālivanaṃ viya antonagarasmiṃ. <hi rend="bold">Sayaṃjāta</hi>nti sayameva jātaṃ aropimaṃ. <hi rend="bold">Mahantabhāvenā</hi>ti rukkhagacchānaṃ, ṭhitokāsassa ca mahantabhāvena. Tenevāha <hi rend="bold">‘‘himavantena saddhiṃ ekābaddhaṃ hutvā’’</hi>ti. Yaṃ pana venayikānaṃ matena <hi rend="bold">vinayaṭṭhakathāyaṃ</hi> vuttaṃ –</p>

<p rend="indent">‘‘Tattha mahāvanaṃ nāma sayaṃjātaṃ aropimaṃ saparicchedaṃ mahantaṃ vanaṃ. Kapilavatthusāmantā pana mahāvanaṃ himavantena saha ekābaddhaṃ aparicchedaṃ hutvā mahāsamuddaṃ āhacca ṭhitaṃ, idaṃ tādisaṃ na hotī’’ti (pārā. aṭṭha. 2.162).</p>

<p rend="bodytext">Taṃ <pb ed="V" n="2.0289" /> majjhimabhāṇakasaṃyuttabhāṇakānampi samānakathā. <hi rend="bold">Majjhimaṭṭhakathāya</hi>ñhi (ma. ni. aṭṭha. 2.352) <hi rend="bold">saṃyuttaṭṭhakathāya</hi>ñca (saṃ. ni. aṭṭha. 1.37) tatheva vuttaṃ. Idha pana dīghabhāṇakānaṃ matena evaṃ vuttanti daṭṭhabbaṃ. Yadi ca <hi rend="bold">‘‘ahutvā’’</hi>ti katthaci pāṭho dissati, evaṃ sati sabbesampi <pb ed="M" n="2.0330" /> samānavādo siyāti. <hi rend="bold">Kūṭāgārasālāsaṅkhepenā</hi>ti haṃsamaṇḍalākārasaṅkhātahaṃsavaṭṭakacchannena kūṭāgārasālāniyāmena, tathā katattā pāsādoyeva ‘‘kūṭāgārasālā’’ti vutto, tabbohārena pana sakalopi saṅghārāmoti vuttaṃ hoti. <hi rend="bold">Vinayaṭṭhakathāyaṃ</hi> (pārā. aṭṭha. 2.162) tu evaṃ vuttaṃ –</p>

<p rend="indent">‘‘Kūṭāgārasālā pana mahāvanaṃ nissāya kate ārāme kūṭāgāraṃ antokatvā haṃsavaṭṭakacchadanena katā sabbākārasampannā buddhassa bhagavato gandhakuṭi veditabbā’’ti.</p>

<p rend="bodytext">Kosalesu jātā, bhavā, te vā nivāso etesanti <hi rend="bold">kosalakā.</hi> Evaṃ <hi rend="bold">māgadhakā.</hi> Janapadavācino hi pāyato pulliṅgaputhuvacanā. Yassa akaraṇe puggalo mahājāniyo hoti, taṃ karaṇaṃ arahatīti <hi rend="bold">karaṇīya</hi>nti vuccati. Tenāha <hi rend="bold">‘‘avassaṃ kattabbakammenā’’</hi>ti. <hi rend="bold">Akātumpi vaṭṭati</hi> asati samavāye, tasmā samavāye sati kattabbato <hi rend="bold">taṃ kiccanti vuccatī</hi>ti adhippāyo.</p>

<p rend="bodytext" n="360"><hi rend="paranum">360</hi><hi rend="dot">.</hi> Yā buddhānaṃ uppajjanārahā nānattasaññā, tāsaṃ vasena <hi rend="bold">‘‘nānārammaṇacārato’’</hi>ti vuttaṃ, nānārammaṇappavattitoti attho. Sambhavantasseva hi paṭisedho, na asambhavantassa. <hi rend="bold">Paṭikkammā</hi>ti nivattetvā tathā cittaṃ anuppādetvā. <hi rend="bold">Sallīno</hi>ti jhānasamāpattiyā ekattārammaṇaṃ allīno. <hi rend="bold">Nilīno</hi>ti tasseva vevacanaṃ. Tena vuttaṃ <hi rend="bold">‘‘ekībhāva’’</hi>ntiādi. Saparivārattā anekopi tadā eko viya bhavatīti ekībhāvo, taṃ <hi rend="bold">ekībhāvaṃ.</hi> Yenāyasmā nāgito, taṃ sandhāya <hi rend="bold">‘‘tasmā ṭhānā’’</hi>ti vuttaṃ.</p>

<p rend="subhead">Oṭṭhaddhalicchavivatthuvaṇṇanā</p>

<p rend="bodytext" n="361"><hi rend="paranum">361</hi><hi rend="dot">.</hi><hi rend="bold">Addhoṭṭhatāyā</hi>ti upaḍḍhoṭṭhatāya. Tassa kira uttaroṭṭhassa appakatāya tiriyaṃ phāletvā addhamapanītaṃ viya khāyati cattāro dante, dve ca dāṭhā na chādeti, tena naṃ <hi rend="bold">‘‘oṭṭhaddho’’</hi>ti voharati. Keci pana ‘‘adho-saddena pāṭhaṃ parikappetvā heṭṭhā oṭṭhassa olambakatāya <hi rend="bold">‘‘oṭṭhādho’’</hi>ti atthaṃ vadanti, tadayuttameva tathā pāṭhassa adissanato, ācariyena <pb ed="V" n="2.0290" /> (dī. ni. ṭī. 1.361) ca avaṇṇitattā. Ayaṃ kira uposathiko dāyako dānapati <pb ed="M" n="2.0331" /> saddho pasanno buddhamāmako dhammasaṅghamāmako. Tenāha <hi rend="bold">‘‘purebhatta’’</hi>ntiādi. Khandhake, (mahāva. 289) mahāparinibbānasutte (dī. ni. 2.161) ca āgatanayena <hi rend="bold">‘‘nīlapītādi…pe… tāvatiṃsaparisasappaṭibhāgāyā’’</hi>ti vuttaṃ. Ayaṃ pana vesālī bhagavato kāle iddhā ceva vepullappattā ca ahosi. Tattha hi rājūnameva satta sahassāni, satta satāni, satta ca rājāno ahesuṃ, tathā yuvarājasenāpatibhaṇḍāgārikapabhutīnampi, pāsādakūṭāgāraārāmapokkharaṇiādayopi tapparimāṇāyeva, bahujanā, ākiṇṇamanussā, subhikkhā ca. Tena vuttaṃ <hi rend="bold">‘‘mahatiyā licchaviparisāyā’’</hi>ti. Tassa pana kulassa ādibhūtānaṃ yathāvuttānaṃ maṃsapesiyā nibbattadārakānaṃ tāpasena pāyitaṃ yaṃ khīraṃ udaraṃ pavisati, sabbaṃ taṃ maṇibhājanagataṃ viya dissati, carimakabhave bodhisatte kucchigate bodhisattamātu viya udaracchaviyā ativippasannatāya te nicchavī ahesuṃ. Apare panāhu ‘‘sibbetvā ṭhapitā viya nesaṃ aññamaññaṃ līnā chavi ahosī’’ti. Evaṃ te nicchavitāya vā līnacchavitāya vā <hi rend="bold">licchavī</hi>ti paññāyiṃsu, niruttinayena cettha padasiddhi, tabbaṃse uppannā sabbepi licchavayo nāma jātā. Tenāha ‘‘licchaviparisāyā’’ti, licchavirājūnaṃ, licchavivaṃsabhūtāya vā parisāyāti attho. Mahantaṃ yasaṃ lāti gaṇhātīti <hi rend="bold">mahāli</hi> yathā ‘‘bhaddālī’’ti. <hi rend="bold">Mūlanāma</hi>nti mātāpitūhi katanāmaṃ.</p>

<p rend="bodytext" n="362"><hi rend="paranum">362</hi><hi rend="dot">.</hi><hi rend="bold">Sāsane yuttapayutto</hi>ti bhāvanamanuyutto. Sabbattha sīhasamānavuttinopi bhagavato parisāya mahatte sati tadajjhāsayānurūpaṃ pavattiyamānāya dhammadesanāya viseso hotīti āha <hi rend="bold">‘‘mahantena ussāhena dhammaṃ desessatī’’</hi>ti.</p>

<p rend="bodytext">‘‘Vissāsiko’’ti vatvā tamassa vissāsikabhāvaṃ vibhāvetuṃ <hi rend="bold">‘‘ayañhī’’</hi>tiādi vuttaṃ. <hi rend="bold">Thūlasarīro</hi>ti vaṭharasarīro. Therassa khīṇāsavabhāvato ‘‘ālasiyabhāvo appahīno’’ti na vattabbo, vāsanālesaṃ pana upādāya <hi rend="bold">‘‘īsakaṃ appahīno viya hotī’’</hi>ti vuttaṃ. Na hi sāvakānaṃ buddhānamiva savāsanā kilesā pahīyanti. Yathāvuttaṃ pāsādameva sandhāya <hi rend="bold">‘‘kūṭāgāramahāgehā’’</hi>ti vuttaṃ. <hi rend="bold">Pācīnamukhā</hi>ti pācīnapamukhā.</p>

<p rend="bodytext" n="363"><hi rend="paranum">363</hi><hi rend="dot">.</hi> Vineyyajanānuparodhena <pb ed="M" n="2.0332" /> buddhānaṃ bhagavantānaṃ paṭihāriyavijambhanaṃ hotīti āha <hi rend="bold">‘‘atha kho’’</hi>tiādi. Gandhakuṭito nikkhamanavelāyañhi chabbaṇṇā buddharasmiyo āveḷāveḷā yamalā <pb ed="V" n="2.0291" /> yamalā hutvā savisesaṃ pabhassarā vinicchariṃsu. Tāhi ‘‘bhagavā nikkhamatī’’ti samārocitamiva nikkhamanaṃ sañjāniṃsu. Tena vuttaṃ <hi rend="bold">‘‘saṃsūcitanikkhamano’’</hi>ti.</p>

<p rend="bodytext" n="364"><hi rend="paranum">364</hi><hi rend="dot">.</hi> ‘‘Ajjā’’ti vuttadivasato atītamanantaraṃ <hi rend="bold">hiyyodivasaṃ purimaṃ nāma,</hi> tathā ‘‘hiyyo’’ti vuttadivasato paraṃ <hi rend="bold">purimataraṃ</hi> atisayena purimattā. Iti imesu dvīsu divasesu vavatthito yathākkamaṃ purimapurimatarabhāvo. Evaṃ santepi yadettha ‘‘purimatara’’nti vuttaṃ, tato pabhuti yaṃ yaṃ oraṃ, taṃ taṃ purimaṃ. Yaṃ yaṃ paraṃ, taṃ taṃ purimataranti dassento <hi rend="bold">‘‘tato paṭṭhāyā’’</hi>tiādimāha. Orapārabhāvassa viya, hi disāvidisābhāvassa viya ca purimapurimatarabhāvassa apekkhāsiddhi. <hi rend="bold">Mūladivasato</hi>tiādidivasato. <hi rend="bold">Agge</hi>ti upayogatthe bhummavacanaṃ, upayogavacanassa vā <hi rend="bold">e</hi>-kārādesoti dasseti <hi rend="bold">‘‘agga’’</hi>nti iminā, paṭhamanti attho. Taṃ panettha parā atītā koṭiyevāti āha <hi rend="bold">‘‘parakoṭiṃ katvā’’</hi>ti. <hi rend="bold">Yaṃ</hi>-saddo paricchede nipāto, tappayogena cāyaṃ ‘‘viharāmī’’ti vattamānapayogo, attho pana atītavasena veditabboti dassetuṃ <hi rend="bold">‘‘yāva vihāsi’’</hi>nti vuttaṃ. <hi rend="bold">Tassā</hi>ti divasassa. Paṭhamavikappe ‘‘viharāmī’’ti imassa ‘‘yadagge’’ti iminā ujukaṃ tāva sambandhitvā pacchā ‘‘naciraṃ tīṇi vassānī’’ti pamāṇavacanaṃ yojetabbaṃ. Dutiyavikappe pana ‘‘naciraṃ tīṇi vassānī’’ti imehipi kuṭilaṃ sambandho kattabbo. <hi rend="bold">Nacira</hi>nti cetaṃ bhāvanapuṃsakaṃ, accantasaññogaṃ vā. Tañhi pamāṇato visesetuṃ <hi rend="bold">‘‘tīṇi vassānī’’</hi>ti vadati. Tenāha <hi rend="bold">‘‘naciraṃ vihāsiṃ tīṇiyeva vassānī’’</hi>ti.</p>

<p rend="bodytext"><hi rend="bold">Aya</hi>nti sunakkhatto. <hi rend="bold">Piyajātikānī</hi>ti iṭṭhasabhāvāni. <hi rend="bold">Sātajātikānī</hi>ti madhurasabhāvāni. Madhurasadisatāya hi <hi rend="bold">‘‘madhura’’</hi>nti manoramaṃ vuccati. Ārammaṇaṃ karontena kāmena upasaṃhitānīti <hi rend="bold">kāmūpasaṃhitāni,</hi> kāmanīyāni. Tenāha <hi rend="bold">‘‘kāmassādayuttānī’’</hi>ti, ārammaṇikena kāmasaṅkhātena assādena saññuttāni, kāmasaṅkhātassa vā assādassa yogyānīti attho. <hi rend="bold">Sarīrasaṇṭhāne</hi>ti sarīrabimbe, ādhāre cetaṃ bhummaṃ. Tasmā <hi rend="bold">saddenā</hi>ti taṃ nissāya tato uppannena saddenāti <pb ed="M" n="2.0333" /> attho. Apica vinā pāṭhasesaṃ <hi rend="bold">bhavitabba</hi>padeneva sambandhitabbaṃ. <hi rend="bold">Madhurenā</hi>ti iṭṭhena sātena. <hi rend="bold">Kaṇṇasakkhaliya</hi>nti kaṇṇapaṭṭikāyaṃ.</p>

<p rend="bodytext"><hi rend="bold">Ettāvatā</hi>ti dibbasotañāṇaparikammassa akathanamattena. ‘‘Attanā ñātampi na katheti, kiṃ imassa sāsane adhiṭṭhānenā’’ti kujjhanto <hi rend="bold">bhagavati āghātaṃ bandhitvā,</hi> saha kujjhaneneva cesa jhānābhiññā parihāyi. <hi rend="bold">Cintesī</hi>ti ‘‘kasmā nu kho so mayhaṃ taṃ parikammaṃ na kathesī’’ti <pb ed="V" n="2.0292" /> parivicārento ayoniso ummujjanavasena cintesi. <hi rend="bold">Anukkamenā</hi>ti pāthikasutte, (dī. ni. 3.3 ādayo) mahāsīhanādasutte (dī. ni. 1.381) ca āgatanayena taṃ taṃ ayuttameva cintento, bhāsanto, karonto ca anukkamena bhagavati baddhāghātatāya sāsane patiṭṭhaṃ alabhanto <hi rend="bold">gihibhāvaṃ patvā tamatthaṃ</hi> katheti.</p>

<p rend="subhead">Ekaṃsabhāvitasamādhivaṇṇanā</p>

<p rend="bodytext" n="366-371"><hi rend="paranum">366-371</hi><hi rend="dot">.</hi><hi rend="bold">Ekaṃsāyā</hi>ti tadatthe catutthīvacanaṃ, ekaṃsatthanti attho. <hi rend="bold">Aṃsa</hi>saddo cettha koṭṭhāsapariyāyo, so ca adhikārato dibbarūpadassanadibbasaddasavanavasena veditabboti āha <hi rend="bold">‘‘ekakoṭṭhāsāyā’’</hi>tiādi. <hi rend="bold">Vā</hi>-saddo cettha vikappane ekaṃsassevādhippetattā. <hi rend="bold">Anudisāyā</hi>ti puratthimadakkhiṇādibhedāya catubbidhāya anudisāya. <hi rend="bold">Ubhayakoṭṭhāsāyā</hi>ti dibbarūpadassanatthaṃ, dibbasaddasavanatthañca. <hi rend="bold">Bhāvito</hi>ti yathā dibbacakkhuñāṇaṃ, dibbasotañāṇañca samadhigataṃ hoti, evaṃ bhāvito. Tayidaṃ visuṃ visuṃ parikammakaraṇena ijjhantīsu vattabbaṃ natthi, ekajjhaṃ ijjhantīsupi kameneva kiccasiddhi bhavati ekajjhaṃ kiccasiddhiyā asambhavato. Pāḷiyampi hi ‘‘dibbānañca rūpānaṃ dassanāya, dibbānañca saddānaṃ savanāyā’’ti idaṃ ekassa ubhayasamatthatāsandassanameva, na ekajjhaṃ kiccasiddhisambhavasandassanaṃ. <hi rend="bold">‘‘Ekaṃsabhāvito samādhi hetū’’</hi>ti iminā sunakkhatto dibbacakkhuñāṇāya <hi rend="bold">eva</hi> parikammassa katattā vijjamānampi dibbasaddaṃ nāssosīti dasseti.</p>

<p rend="bodytext" n="372"><hi rend="paranum">372</hi><hi rend="dot">.</hi> Dibbacakkhuñāṇato dibbasotañāṇameva seṭṭhanti maññamāno mahāli etamatthaṃ pucchatīti āha <hi rend="bold">‘‘idaṃ dibbasotena…pe… maññe’’</hi>ti. <hi rend="bold">Apaṇṇakanti</hi> avirajjhanakaṃ, anavajjaṃ vā. <hi rend="bold">Samādhiyeva</hi> bhāvetabbaṭṭhena <hi rend="bold">samādhibhāvanā</hi><pb ed="M" n="2.0334" />. ‘‘Dibbasotañāṇaṃ seṭṭha’’nti maññamānena ca tena dibbacakkhuñāṇampi dibbasoteneva saha gahetvā ‘‘etāsaṃ nūna bhante’’tiādinā puthuvacanena pucchitanti dassetuṃ <hi rend="bold">‘‘ubhayaṃsabhāvitānaṃ samādhīna’’</hi>nti vuttaṃ. <hi rend="bold">Bāhirā etā samādhibhāvanā</hi> aniyyānikattā. Tā hi ito bāhirakānampi ijjhanti. <hi rend="bold">Na ajjhattikā</hi> bhagavatā sāmukkaṃsikabhāvena appaveditattā. Na hi te saccāni viya sāmukkaṃsikā. <hi rend="bold">Yadattha</hi>nti yesaṃ atthāya, abhedepi bhedavacanametaṃ, yassa vā visesanabhūtassa atthāya. <hi rend="bold">Te</hi>ti ariyaphaladhamme. ‘‘Ta’’ntipi adhunā pāṭho. Te hi sacchikātabbā, ‘‘atthi kho mahāli aññeva dhammā…pe… yesaṃ sacchikiriyāhetu bhikkhū mayi brahmacariyaṃ carantī’’ti sacchikātabbadhammā ca idha vuttā.</p>

<p rend="subhead">Catuariyaphalavaṇṇanā</p>

<p rend="bodytext" n="373"><hi rend="paranum">373</hi><hi rend="dot">.</hi><hi rend="bold">Saṃyojentī</hi>ti <pb ed="V" n="2.0293" /> bandhenti. <hi rend="bold">Tasmā</hi>ti yasmā vaṭṭadukkhabhaye saṃyojanato tattha satte saṃyojenti nāma, tasmā. Katthaci ‘‘vaṭṭadukkhamaye rathe’’ti pāṭho, na porāṇo tathā ācariyena avaṇṇitattā. <hi rend="bold">Maggasotaṃ āpanno,</hi> na pasādādisotaṃ. ‘‘Sototi bhikkhave ariyamaggassetaṃ adhivacana’’nti hi vuttaṃ. <hi rend="bold">Āpanno</hi>ti ca ādito pattoti attho ā-upasaggassa ādikammani pavattanato, idaṃ pana phalaṭṭhavasena vadati. Atītakālavacanañhetaṃ, maggakkhaṇe pana maggasotaṃ āpajjati nāma. Tenevāha <hi rend="bold">dakkhiṇavibhaṅge</hi> ‘‘sotāpanne dānaṃ deti, sotāpattiphalasacchikiriyāya paṭipanne dānaṃ detī’’ti (ma. ni. 3.379) <hi rend="bold">apatanadhammo</hi>ti anupapajjanasabhāvo. <hi rend="bold">Dhammaniyāmenā</hi>ti uparimaggadhammaniyāmena. Heṭṭhimantena sattamabhavato upari anupapajjanadhammatāya vā niyatoti aṭṭhakathāmuttakanayo. <hi rend="bold">Paraṃ ayanaṃ</hi> parāgati <hi rend="bold">assa</hi> atthīti attho. <hi rend="bold">Anenā</hi>ti puna tatiyasamāsavacanaṃ, vā-saddo cettha luttaniddiṭṭho.</p>

<p rend="bodytext"><hi rend="bold">Tanuttaṃ</hi> nāma pavattiyā mandatā, viraḷatā cāti vuttaṃ <hi rend="bold">‘‘tanuttā’’</hi>tiādi. <hi rend="bold">Karahacī</hi>ti nipātamattaṃ, pariyāyavacanaṃ vā. ‘‘Orena ce māso seso gimhānanti vassikasāṭikacīvaraṃ pariyeseyyā’’tiādīsu (pārā. 627) viya <hi rend="bold">ora</hi>-saddo na atirekatthoti āha <hi rend="bold">‘‘heṭṭhābhāgiyāna’’</hi>nti, heṭṭhābhāgassa kāmabhavassa paccayabhāvena hitānanti attho. <hi rend="bold">‘‘Suddhāvāsabhūmiya’’</hi>nti <pb ed="M" n="2.0335" /> tesaṃ upapattiṭṭhānadassanaṃ. <hi rend="bold">Opapātiko</hi>ti upapātiko upapātane sādhukārī. Tenāha <hi rend="bold">‘‘sesayonipaṭikkhepavacanameta’’</hi>nti <hi rend="bold">parinibbānadhammo</hi>ti anupādisesāya nibbānadhātuyā parinibbānasabhāvo. Vimuccatīti <hi rend="bold">vimutti,</hi> cittameva vimutti <hi rend="bold">cetovimuttī</hi>ti vuttaṃ <hi rend="bold">‘‘cittavisuddhi’’</hi>ntiādi. Cittasīsena cettha samādhi gahito ‘‘sīle patiṭṭhāya naro sapañño, cittaṃ paññañca bhāvaya’’ntiādīsu (saṃ. ni. 1.23, 192; peṭako. 22; mi. pa. 1.1.9) viya. <hi rend="bold">Paññāvimutti</hi>nti etthāpi eseva nayo. Tenāha <hi rend="bold">‘‘arahattaphalapaññāva paññāvimuttī’’</hi>ti. <hi rend="bold">Sāma</hi>nti attanāva, aparappaccayenāti attho. <hi rend="bold">‘‘Abhijānitvā’’</hi>ti iminā tvādipaccayakāriyassa ya-kārassa lopo dassito. <hi rend="bold">‘‘Abhiññāyā’’</hi>ti iminā pana nā-vacanakāriyassāti daṭṭhabbaṃ. <hi rend="bold">Sacchī</hi>ti paccakkhatthe nepātikaṃ. <hi rend="bold">Paccakkhakaraṇaṃ</hi> nāma anussavākāraparivitakkādike muñcitvā sarūpato ārammaṇakaraṇaṃ.</p>

<p rend="subhead">Ariyaaṭṭhaṅgikamaggavaṇṇanā</p>

<p rend="bodytext" n="374-5"><hi rend="paranum">374-5</hi><hi rend="dot">.</hi><hi rend="bold">Uppatitvā</hi>ti <pb ed="V" n="2.0294" /> ākāsamaggena ḍetvā. Paṭipajjati ariyāsāvako nibbānaṃ, ariyaphalañca etāyāti <hi rend="bold">paṭipadā,</hi> sā ca tassa pubbabhāgo evāti ariyamaggo pubbabhāgapaṭipadānāmena idha vutto. Ātatavitatādivasena <hi rend="bold">pañcaṅgikaṃ.</hi> Disāvidisāniviṭṭhapadesena <hi rend="bold">aṭṭhaṅgiko.</hi> Aṭṭhaṅgato mutto añño koci aṭṭhaṅgiko nāma maggo natthīti āha <hi rend="bold">‘‘aṭṭhaṅgamattoyevā’’</hi>tiādinā. Na hi avayavavinimutto samudāyo nāma koci atthīti. Tasmā ‘‘aṭṭha aṅgāni assāti aññapadatthasamāsaṃ akatvā ‘aṭṭha aṅgāni aṭṭhaṅgāni, tāni assa santīti <hi rend="bold">aṭṭhaṅgiko</hi>’ti samāsagabbhataddhitavasena padasiddhi kātabbā’’ti (dī. ni. ṭī. 1.374, 375) ācariyena vuttaṃ, adhippāyo cettha cintetabbo. Aññapadatthasamāse hi kate na sakkā aṭṭhaṅgaaṭṭhaṅgikānaṃ bhedo aññamaññaṃ vipariyāyaṃ katvāpi niyametuṃ byāse ubhayapadatthaparabhāvena saheva saṅkhyāparicchedena atthāpattito. Samāsagabbhe pana taddhite kate sakkā eva tesaṃ bhedo aññamaññaṃ vipariyāyaṃ katvā niyametuṃ samāse uttarapadatthaparabhāvena vināva saṅkhyāparicchedena atthāpattito. Ekatthibhāvalakkhaṇo hi samāsoti. <hi rend="bold">Dhammadāyādasuttantaṭīkāyaṃ</hi> pana ācariyeneva evaṃ vuttaṃ ‘‘yasmā maggaṅgasamudāye <pb ed="M" n="2.0336" /> maggavohāro hoti, samudāyo ca samudāyīhi samannāgato, tasmā attano avayavabhūtāni aṭṭha aṅgāni etassa santīti aṭṭhaṅgiko’’ti. Paṭhamanaye cettha aṅginā aṅgassa aṭṭhaṅgikabhāvo vutto, dutiyanaye pana aṅgena aṅginoti ayametesaṃ viseso.</p>

<p rend="bodytext">Idāni aṭṭhaṅgikamagge lakkhaṇato, kiccakhaṇārammaṇabhedakamato ca vinicchayaṃ dassento <hi rend="bold">‘‘tatthā’’</hi>tiādimāha. <hi rend="bold">Sammādassanalakkhaṇā</hi>ti aviparītaṃ yāthāvato catunnamariyasaccānaṃ paccakkhameva dassanasabhāvā. <hi rend="bold">Sammā abhiniropanalakkhaṇo</hi>ti nibbānārammaṇe cittassa aviparītamabhiniropanasabhāvo. <hi rend="bold">Sammā pariggahaṇalakkhaṇā</hi>ti caturaṅgasamannāgatā vācā jane saṅgaṇhātīti tabbipakkhato viratisabhāvā sammāvācā bhedakaramicchāvācappahānena jane, sampayuttadhamme ca pariggaṇhanakiccavatī hoti, evaṃ aviparītaṃ pariggahaṇasabhāvā. <hi rend="bold">Sammā samuṭṭhāpanalakkhaṇo</hi>ti yathā cīvarakammādiko kammanto ekaṃ kātabbaṃ samuṭṭhāpeti, taṃtaṃkiriyānipphādako vā cetanāsaṅkhāto kammanto hatthapādacalanādikaṃ kiriyaṃ samuṭṭhāpeti, evaṃ sāvajjakattabbakiriyāsamuṭṭhāpakamicchākammantappahānena sammākammanto niravajjasamuṭṭhāpanakiccavā hoti, sampayutte ca samuṭṭhāpento eva pavattatīti aviparītaṃ samuṭṭhāpanasabhāvo. <hi rend="bold">Sammā vodāpanalakkhaṇo</hi>ti kāyavācānaṃ, khandhasantānassa ca saṃkilesabhūtamicchājīvappahānena aviparītaṃ vodāpanasabhāvo. <hi rend="bold">Sammā paggahalakkhaṇo</hi>ti sasampayuttadhammassa cittassa saṃkilesapakkhe patitumadatvā <pb ed="V" n="2.0295" /> aviparītaṃ paggahaṇasabhāvo. <hi rend="bold">Sammā upaṭṭhānalakkhaṇā</hi>ti tādibhāvalakkhaṇena aviparītaṃ tattha upaṭṭhānasabhāvo. <hi rend="bold">Sammā samādhānalakkhaṇo</hi>ti vikkhepaviddhaṃsanena aviparītaṃ cittassa samādahanasabhāvo.</p>

<p rend="bodytext">Sahajekaṭṭhatāya diṭṭhekaṭṭhā avijjādayo micchādiṭṭhito aññe <hi rend="bold">attano paccanīkakilesā</hi> nāma. <hi rend="bold">Passatī</hi>ti pakāseti kiccapaṭivedhena paṭivijjhati. Tenāha <hi rend="bold">‘‘tappaṭi…pe… asammohato’’</hi>ti. Idañhi tassā passanākāradassanaṃ. Teneva hi sammādiṭṭhisaṅkhātena aṅgena tattha paccavekkhaṇā pavattati. Purimāni dve kiccāni sabbesameva sādhāraṇānīti āha <hi rend="bold">‘‘sammāsaṅkappādayopī’’</hi>tiādi. <hi rend="bold">‘‘Tathevā’’</hi>ti iminā ‘‘attano paccanīkakilesehi saddhi’’nti idamanukaḍḍhati.</p>

<p rend="bodytext"><hi rend="bold">Pubbabhāge</hi>ti <pb ed="M" n="2.0337" /> upacārakkhaṇe. Upacārabhāvanāvasena anekavāraṃ pavattacittakkhaṇikattā <hi rend="bold">nānakkhaṇā.</hi> Aniccādilakkhaṇavisayattā <hi rend="bold">nānārammaṇā.</hi> Maggassa ekacittakkhaṇikattā <hi rend="bold">ekakkhaṇā.</hi> Nibbānārammaṇattā <hi rend="bold">ekārammaṇā. Kiccato</hi>ti pubbabhāge dukkhādiñāṇehi kattabbena idha sātisayaṃ nibbattena kiccena, imasseva vā ñāṇassa dukkhādippakāsanakiccena. <hi rend="bold">Cattāri nāmāni labhati</hi> catūsu saccesu kātabbakicca nibbattito.<hi rend="bold">Tīṇi nāmāni labhati</hi> kāmasaṅkappādippahānanibbattito. <hi rend="bold">Sikkhāpadavibhaṅge</hi> ‘‘viraticetanā, sabbe sampayuttadhammā ca sikkhāpadānī’’ti (vibha. 704) vuccanti. Tattha pana padhānānaṃ viraticetanānaṃ vasena <hi rend="bold">‘‘viratiyopi honti cetanāyopī’’</hi>ti vuttaṃ, musāvādādīhi viramaṇakāle vā viratiyo, subhāsitādivācābhāsanādikāle cetanāyo hontīti yojetabbā. Cetanānaṃ amaggaṅgattā <hi rend="bold">‘‘maggakkhaṇe pana viratiyovā’’</hi>ti āha. Ekasseva ñāṇassa dukkhādiñāṇatā viya, ekāyeva viratiyā musāvādādiviratibhāvo viya ca ekāya eva cetanāya sammāvācādikiccattayasādhanāsambhavena sammāvācādibhāvāsiddhito, taṃsiddhiyañca aṅgattayattāsiddhito ca evaṃ vuttantipi daṭṭhabbaṃ. Iminā cetāsaṃ duvidhataṃ, abhedatañca dasseti. <hi rend="bold">Sammappadhānasatipaṭṭhānavasenā</hi>ti catusammappadhānacatusatipaṭṭhānabhāvavasena.</p>

<p rend="bodytext">Yadipi samādhiupakārakānaṃ abhiniropanā numajjanasampiyāyanu pabrūhanasantānaṃ vitakkavicārapītisukhopekkhānaṃ vasena catūhi jhānehi sammāsamādhi vibhatto, tathāpi vāyāmo viya anuppannākusalānuppādanādicatuvāyāmakiccaṃ, sati viya ca asubhāsukhāniccānattabhūtesu kāyādīsu <pb ed="V" n="2.0296" /> subhādisaññāpahānacatusatikiccaṃ ekova samādhi catukkajjhānasamādhikiccaṃ na sādheti. Tasmā pubbabhāgepi paṭhamajjhānasamādhi paṭhamajjhānasamādhi eva. Tathā maggakkhaṇepi pubbabhāgepi dutiyajjhānasamādhi dutiyajjhānasamādhi eva. Tathā maggakkhaṇepi pubbabhāgepi tatiyajjhānasamādhi tatiyajjhānasamādhi eva. Tathā maggakkhaṇepi pubbabhāgepi catutthajjhānasamādhi catutthajjhānasamādhi eva. Tathā maggakkhaṇepīti āha <hi rend="bold">‘‘pubbabhāgepi maggakkhaṇepi sammāsamādhiyevā’’</hi>ti.</p>

<p rend="bodytext"><hi rend="bold">Tasmā</hi>ti paññāpajjotattā <hi rend="bold">avijjāndhakāraṃ vidhamitvā</hi> paññāsatthattā <hi rend="bold">kilesacore ghātento</hi>ti yathārahaṃ yojetabbaṃ. Yasmā pana anādimati saṃsāre iminā yoginā kadācipi asamugghāṭitapubbo kilesagaṇo <pb ed="M" n="2.0338" />, tassa samugghāṭako ca ariyamaggo. Ayañcettha sammādiṭṭhi pariññābhisamayādivasena pavattiyā pubbaṅgamā hoti bahūpakārā, tasmā. Tadeva bahūpakārataṃ kāraṇabhāvena dassetuṃ <hi rend="bold">‘‘yogino bahūpakārattā’’</hi>ti vuttaṃ.</p>

<p rend="bodytext"><hi rend="bold">Tassā</hi>ti sammādiṭṭhiyā. ‘‘Bahūpakāro’’ti vatvā taṃ bahūpakārataṃ upamāya vibhāvento <hi rend="bold">‘‘yathā hī’’</hi>tiādimāha. Ayaṃ tambakaṃsādimayattā <hi rend="bold">kūṭo.</hi> Taṃpariharaṇato mahāsāratāya <hi rend="bold">cheko. Eva</hi>nti yathā heraññikassa cakkhunā disvā kahāpaṇavibhāgajānane kiriyāsādhakatamabhāvena karaṇantaraṃ bahukāraṃ yadidaṃ hattho, evaṃ yogino paññāya oloketvā dhammavibhāgajānane pubbacārībhāvena dhammantaraṃ bahukāraṃ yadidaṃ vitakko vitakketvāva paññāya tadavabodhato. Tasmā sammāsaṅkappo sammādiṭṭhiyā bahukāroti adhippāyo. Dutiyaupamāyaṃ <hi rend="bold">eva</hi>nti yathā tacchako parena parivattetvā parivattetvā dinnaṃ dabbasambhāraṃ vāsiyā tacchetvā gehādikaraṇakamme upaneti, evaṃ yogī vitakkena lakkhaṇādito vitakketvā dinnadhamme yāthāvato paricchinditvā pariññābhisamayādikamme upanetīti yojanā. Vacībhedassa upakārako vitakko sāvajjānavajjavacībhede nivattanapavattanakarāya sammāvācāyapi upakārakovāti āha <hi rend="bold">‘‘svāya’’</hi>ntiādi. <hi rend="bold">‘‘Yathāhā’’</hi>tiādinā dhammadinnāya bhikkhuniyā visākhassa nāma gahapatino vuttaṃ <hi rend="bold">cūḷavedallasuttapadaṃ</hi> (ma. ni. 1.464) sādhakabhāvena dasseti. <hi rend="bold">Bhindatī</hi>ti nicchāreti.</p>

<p rend="bodytext">Vacībhedaniyāmikā vācā kāyikakiriyāniyāmakassa kammantassa upakārikāti tadatthaṃ lokato pākaṭaṃ kātuṃ <hi rend="bold">‘‘yasmā panā’’</hi>tiādi vuttaṃ. <hi rend="bold">Ubhayaṃ sucarita</hi>nti kāyasucaritaṃ, vacīsucaritañca. Ājīvaṭṭhamakasīlaṃ nāma catubbidhavacīsucaritatividhakāyasucaritehi saddhiṃ sammāājīvaṃ <pb ed="V" n="2.0297" /> aṭṭhamaṃ katvā vuttaṃ ādibrahmacariyakasīlaṃ. Yañhi sandhāya vuttaṃ ‘‘pubbeva kho panassa kāyakammaṃ vacīkammaṃ ājīvo suparisuddho hotī’’ti. <hi rend="bold">Tadubhayānantara</hi>nti duccaritadvayappahāyakassa sucaritadvayapāripūrihetubhūtassa sammāvācāsammākammantadvayassa anantaraṃ. <hi rend="bold">Suttapamattenā</hi>ti appossukkaṃ suttena, pamattena ca. <hi rend="bold">Idaṃ vīriya</hi>nti catubbidhaṃ sammappadhānavīriyaṃ. <hi rend="bold">Kāyādīsū</hi>ti kāyavedanācittadhammesu. Indriyasamatādayo samādhissa upakārakā. Tabbidhurā <pb ed="M" n="2.0339" /> dhammā anupakārakā. <hi rend="bold">Gatiyo</hi>ti nipphattiyo, kiccādisabhāve vā. <hi rend="bold">Samanvesitvā</hi>ti upadhāretvā, hetumhi cāyaṃ tvāpaccayo.</p>

<p rend="subhead">Dvepabbajitavatthuvaṇṇanā</p>

<p rend="bodytext" n="376-7"><hi rend="paranum">376-7</hi><hi rend="dot">.</hi> Kasmā āraddhanti anusandhikāraṇaṃ pucchitvā taṃ vissajjetuṃ <hi rend="bold">‘‘ayaṃ kirā’’</hi>tiādi vuttaṃ tena ajjhāsayānusandhivasenāyaṃ upari desanā pavattāti dasseti. <hi rend="bold">Tenā</hi>ti tathāladdhikattā. <hi rend="bold">Assā</hi>ti licchavirañño. <hi rend="bold">Desanāya</hi>nti saṇhasukhumāya suññatapaṭisaññuttāya yathādesitadesanāya. <hi rend="bold">Nādhimuccatī</hi>ti na saddahati na pasīdati. <hi rend="bold">Tantidhammaṃ nāma kathento</hi>ti yesaṃ atthāya dhammo kathīyati, tattha tesaṃ asatipi maggapaṭivedhe kevalaṃ sāsane paveṇībhūtaṃ, pariyattibhūtaṃ vā tantidhammaṃ katvā kathento, tena tadā tesaṃ maggapaṭivedhābhāvaṃ dasseti. <hi rend="bold">Evarūpassā</hi>ti sammāsambuddhattā aviparītadesanatāya evaṃpākaṭadhammakāyassa satthuno. <hi rend="bold">Assā</hi>ti paṭhamajjhānādisamadhigamena samāhitacittassa kulaputtassa etaṃ ‘‘taṃ jīva’’ntiādinā ucchedādigahaṇaṃ api nu yuttanti pucchati, laddhiyā pana jhānādhigamamattena na tāva vivecitattā ‘‘yuttamasseta’’nti tehi vutte jhānalābhinopetaṃ gahaṇaṃ ayuttamevāti taṃ ucchedavādaṃ, sassatavādaṃ vā ‘‘ahaṃ kho…pe… na vadāmī’’tiādinā paṭikkhipitvāti sādhippāyattho. <hi rend="bold">Eta</hi>nti paṭhamajjhānādikaṃ. <hi rend="bold">Eva</hi>nti yathāvuttanayena. <hi rend="bold">Atha ca panā</hi>ti evaṃ jānanato, passanato ca. Kāmaṃ vipassakādidassanampi pāḷiyaṃ kataṃ, arahattakūṭena pana desanā niṭṭhāpitāti dassetuṃ <hi rend="bold">‘‘uttari khīṇāsavaṃ dassetvā’’</hi>ti vuttaṃ. Te hi dve pabbajitā vipassakato paṭṭhāya ‘‘na kallaṃ tassetaṃ vacanāyā’’ti avocuṃ. <hi rend="bold">Imassā</hi>ti khīṇāsavassa. Kiñcāpi ‘‘attamanā ahesu’’nti pāḷiyaṃ na vuttaṃ, ‘‘na kalla’’ntiādinā pana vissajjanāvacaneneva tesaṃ attamanatā veditabbāti āha <hi rend="bold">‘‘te mamā’’</hi>tiādi. Tattha yasmā khīṇāsavo vigatasammoho tiṇṇavicikiccho, tasmā tassa tathā vattumayuttanti uppannanicchayatāya taṃ mama vacanaṃ sutvā attamanā ahesunti <pb ed="M" n="2.0340" /> attho. Sopi kho licchavi rājā <pb ed="V" n="2.0298" /> te viya tathāsañjātanicchayattā attamano ahosi. Tenāha <hi rend="bold">‘‘evaṃ vutte sopi attamano ahosī’’</hi>ti. Yaṃ panettha atthato avibhattaṃ, taṃ suviññeyyameva.</p>

<p rend="bodytext">Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya suvimalavipulapaññāveyyattiyajananāya sādhuvilāsiniyā nāma līnatthapakāsaniyā mahālisuttavaṇṇanāya līnatthapakāsanā.</p>

<p rend="centre">Mahālisuttavaṇṇanā niṭṭhitā.</p>
</body>
<back></back>
</text>
</TEI.2>