<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">5. Dhammikavaggo</p>

<p rend="subhead">1. Nāgasuttavaṇṇanā</p>

<p rend="bodytext" n="43"><hi rend="paranum">43</hi><hi rend="dot">.</hi> Pañcamassa <pb ed="M" n="3.0110" /> paṭhame <hi rend="bold">āyasmatā ānandena saddhi</hi>nti idaṃ ‘‘āyāmānandā’’ti theraṃ āmantetvā gatattā vuttaṃ, satthā pana anūnehi pañcahi bhikkhusatehi parivuto tattha agamāsīti veditabbo. <hi rend="bold">Tenupasaṅkamī</hi>ti teheva pañcahi bhikkhusatehi parivuto upasaṅkami. <hi rend="bold">Parisiñcitvā</hi>ti vohāravacanametaṃ, nhāyitvāti attho. <hi rend="bold">Pubbāpayamāno</hi>ti rattadupaṭṭaṃ nivāsetvā uttarāsaṅgacīvaraṃ dvīhi hatthehi gahetvā pacchimalokadhātuṃ piṭṭhito katvā puratthimalokadhātuṃ abhimukho vodakabhāvena gattāni pubbasadisāni kurumāno aṭṭhāsīti attho. Bhikkhusaṅghopi tena tena ṭhānena otaritvā nhatvā paccuttaritvā satthāraṃyeva parivāretvā aṭṭhāsi. Iti tasmiṃ samaye <pb ed="V" n="3.0113" /> ākāsato patamānaṃ rattasuvaṇṇakuṇḍalaṃ viya sūriyo pacchimalokadhātuṃ paṭipajji, parisuddharajatamaṇḍalo viya pācīnalokadhātuto cando abbhuggañchi, majjhaṭṭhānepi pañcabhikkhusataparivāro sammāsambuddho chabbaṇṇabuddharasmiyo <pb ed="P" n="3.0369" /> vissajjetvā pubbakoṭṭhakanadītīre lokaṃ alaṅkurumāno aṭṭhāsi.</p>

<p rend="bodytext"><hi rend="bold">Tena kho pana samayena…pe… seto nāma nāgo</hi>ti setavaṇṇatāya evaṃ laddhanāmo hatthināgo. <hi rend="bold">Mahātūriyatāḷitavāditenā</hi>ti mahantena tūriyatāḷitavāditena. Tattha paṭhamaṃ saṅghaṭṭanaṃ tāḷitaṃ nāma hoti, tato paraṃ vāditaṃ. <hi rend="bold">Jano</hi>ti hatthidassanatthaṃ sannipatitamahājano. <hi rend="bold">Disvā evamāhā</hi>ti aṅgapaccaṅgāni ghaṃsitvā nhāpetvā uttāretvā bahitīre ṭhapetvā gattāni vodakāni katvā hatthālaṅkārena alaṅkataṃ taṃ mahānāgaṃ disvā idaṃ ‘‘abhirūpo vata, bho’’ti pasaṃsāvacanamāha. <hi rend="bold">Kāyupapanno</hi>ti sarīrasampattiyā upapanno, paripuṇṇaṅgapaccaṅgoti attho. <hi rend="bold">Āyasmā udāyī</hi>ti paṭisambhidāppatto kāḷudāyitthero. <hi rend="bold">Etadavocā</hi>ti taṃ mahājanaṃ hatthissa vaṇṇaṃ bhaṇantaṃ disvā ‘‘ayaṃ jano ahetukapaṭisandhiyaṃ nibbattahatthino vaṇṇaṃ katheti, na buddhahatthissa. Ahaṃ dāni iminā hatthināgena upamaṃ katvā buddhanāgassa vaṇṇaṃ <pb ed="M" n="3.0111" /> kathessāmī’’ti cintetvā etaṃ ‘‘hatthimeva nu kho, bhante’’tiādivacanaṃ avoca. Tattha <hi rend="bold">mahanta</hi>nti ārohasampannaṃ. <hi rend="bold">Brahanta</hi>nti pariṇāhasampannaṃ. <hi rend="bold">Evamāhā</hi>ti evaṃ vadati. Atha bhagavā yasmā ayaṃ nāgasaddo hatthimhiceva assagoṇauragarukkhamanussesu cāpi pavattati, tasmā <hi rend="bold">hatthimpi kho</hi>tiādimāha.</p>

<p rend="bodytext"><hi rend="bold">Āgu</hi>nti <pb ed="P" n="3.0370" /> pāpakaṃ lāmakaṃ akusaladhammaṃ. <hi rend="bold">Tamahaṃ nāgoti brūmī</hi>ti taṃ ahaṃ imehi tīhi dvārehi dasannaṃ akusalakammapathānaṃ dvādasannañca akusalacittānaṃ akaraṇato nāgoti vadāmi. Ayañhi na āguṃ karotīti iminā atthena nāgo. <hi rend="bold">Imāhi gāthāhi anumodāmī</hi>ti imāhi catusaṭṭhipadāhi soḷasahi gāthāhi anumodāmi abhinandāmi.</p>

<p rend="bodytext"><hi rend="bold">Manussabhūta</hi>nti devādibhāvaṃ anupagantvā manussameva bhūtaṃ. <hi rend="bold">Attadanta</hi>nti attanāyeva dantaṃ, na aññehi damathaṃ upanītaṃ. Bhagavā hi attanā uppāditeneva maggadamathena cakkhutopi danto, sotatopi, ghānatopi, jivhātopi, kāyatopi, manatopīti imesu chasu ṭhānesu danto santo nibbuto parinibbuto. Tenāha – ‘‘attadanta’’nti. <hi rend="bold">Samāhita</hi>nti duvidhenāpi samādhinā samāhitaṃ. <pb ed="V" n="3.0114" /><hi rend="bold">Iriyamāna</hi>nti viharamānaṃ. <hi rend="bold">Brahmapathe</hi>ti seṭṭhapathe, amatapathe, nibbānapathe. <hi rend="bold">Cittassūpasame rata</hi>nti paṭhamajjhānena pañca nīvaraṇāni vūpasametvā, dutiyajjhānena vitakkavicāre, tatiyajjhānena pītiṃ, catutthajjhānena sukhadukkhaṃ vūpasametvā tasmiṃ cittassūpasame rataṃ abhirataṃ.</p>

<p rend="bodytext"><hi rend="bold">Namassantī</hi>ti kāyena namassanti, vācāya namassanti, manasā namassanti, dhammānudhammapaṭipattiyā namassanti, sakkaronti garuṃ karonti. <hi rend="bold">Sabbadhammānapāragu</hi>nti sabbesaṃ khandhāyatanadhātudhammānaṃ abhiññāpāragū, pariññāpāragū, pahānapāragū, bhāvanāpāragū, sacchikiriyāpāragū, samāpattipāragūti chabbidhena pāragamanena pāragataṃ pārappattaṃ matthakappattaṃ. <hi rend="bold">Devāpi taṃ namassantī</hi>ti dukkhappattā subrahmadevaputtādayo <pb ed="P" n="3.0371" /> sukhappattā ca sabbeva dasasahassacakkavāḷavāsino devāpi tumhe namassanti. <hi rend="bold">Iti me arahato suta</hi>nti iti mayā catūhi kāraṇehi arahāti laddhavohārānaṃ tumhākaṃyeva santike sutanti dīpeti.</p>

<p rend="bodytext"><hi rend="bold">Sabbasaṃyojanātīta</hi>nti <pb ed="M" n="3.0112" /> sabbāni dasavidhasaṃyojanāni atikkantaṃ. <hi rend="bold">Vanā nibbanamāgata</hi>nti kilesavanato nibbanaṃ kilesavanarahitaṃ nibbānaṃ āgataṃ sampattaṃ. <hi rend="bold">Kāmehi nekkhammarata</hi>nti duvidhehi kāmehi nikkhantattā pabbajjā aṭṭha samāpattiyo cattāro ca ariyamaggā kāmehi nekkhammaṃ nāma, tattha rataṃ abhirataṃ. <hi rend="bold">Muttaṃ selāva kañcana</hi>nti seladhātuto muttaṃ kañcanasadisaṃ.</p>

<p rend="bodytext"><hi rend="bold">Sabbe accarucī</hi>ti sabbasatte atikkamitvā pavattaruci. Aṭṭhamakañhi atikkamitvā pavattarucitāya sotāpanno accaruci nāma, sotāpannaṃ atikkamitvā pavattarucitāya sakadāgāmī…pe… khīṇāsavaṃ atikkamitvā pavattarucitāya paccekasambuddho, paccekasambuddhaṃ atikkamitvā pavattarucitāya sammāsambuddho accaruci nāma. <hi rend="bold">Himavāvaññe siluccaye</hi>ti yathā himavā pabbatarājā aññe pabbate atirocati, evaṃ atirocatīti attho. <hi rend="bold">Saccanāmo</hi>ti tacchanāmo bhūtanāmo āguṃ akaraṇeneva nāgoti evaṃ avitathanāmo.</p>

<p rend="bodytext"><hi rend="bold">Soracca</hi>nti sucisīlaṃ. <hi rend="bold">Avihiṃsā</hi>ti karuṇā ca karuṇāpubbabhāgo ca. <hi rend="bold">Pādā nāgassa te duve</hi>ti te buddhanāgassa duve purimapādā.</p>

<p rend="bodytext"><hi rend="bold">Tapo</hi>ti <pb ed="V" n="3.0115" /><pb ed="P" n="3.0372" /> dhutasamādānaṃ. <hi rend="bold">Brahmacariya</hi>nti ariyamaggasīlaṃ. <hi rend="bold">Caraṇā nāgassa tyāpare</hi>ti te buddhanāgassa apare dve pacchimapādā. <hi rend="bold">Saddhāhattho</hi>ti saddhāmayāya soṇḍāya samannāgato. <hi rend="bold">Upekkhāsetadantavā</hi>ti chaḷaṅgupekkhāmayehi setadantehi samannāgato.</p>

<p rend="bodytext"><hi rend="bold">Sati gīvā</hi>ti yathā nāgassa aṅgapaccaṅgasmiṃ sirājālānaṃ gīvā patiṭṭhā, evaṃ buddhanāgassa soraccādīnaṃ dhammānaṃ sati. Tena vuttaṃ – ‘‘sati gīvā’’ti. <hi rend="bold">Siro paññā</hi>ti yathā hatthināgassa siro uttamaṅgo, evaṃ buddhanāgassa sabbaññutañāṇaṃ. Tena hi so sabbadhamme jānāti. Tena vuttaṃ – ‘‘siro paññā’’ti. <hi rend="bold">Vīmaṃsā dhammacintanā</hi>ti yathā hatthināgassa aggasoṇḍo vīmaṃsā nāma hoti. So tāya thaddhamudukaṃ khāditabbākhāditabbañca vīmaṃsati, tato pahātabbaṃ pajahati, ādātabbaṃ ādiyati, evameva buddhanāgassa dhammakoṭṭhāsaparicchedakañāṇasaṅkhātā dhammacintanā vīmaṃsā. Tena hi ñāṇena so bhabbābhabbe jānāti. Tena vuttaṃ – ‘‘vīmaṃsā dhammacintanā’’ti <pb ed="M" n="3.0113" />. <hi rend="bold">Dhammakucchisamātapo</hi>ti dhammo vuccati catutthajjhānasamādhi, kucchiyeva samātapo kucchisamātapo. Samātapo nāma samātapanaṭṭhānaṃ. Dhammo kucchisamātapo assāti dhammakucchisamātapo. Catutthajjhānasamādhismiṃ ṭhitassa hi te te iddhividhādidhammā ijjhanti, tasmā so kucchisamātapoti vutto. <hi rend="bold">Viveko</hi>ti <pb ed="P" n="3.0373" /> kāyacittaupadhiviveko. Yathā nāgassa vāladhi makkhikā vāreti, evaṃ tathāgatassa viveko gahaṭṭhapabbajite vāreti. Tasmā so <hi rend="bold">vāladhī</hi>ti vutto.</p>

<p rend="bodytext"><hi rend="bold">Jhāyī</hi>ti duvidhena jhānena jhāyī. <hi rend="bold">Assāsarato</hi>ti nāgassa hi assāsapassāsā viya buddhanāgassa phalasamāpatti, tattha rato, assāsapassāsehi viya tāya vinā na vattatīti attho. <hi rend="bold">Sabbattha saṃvuto</hi>ti sabbadvāresu saṃvuto. <hi rend="bold">Anavajjānī</hi>ti sammāājīvena uppannabhojanāni. <hi rend="bold">Sāvajjānī</hi>ti pañcavidhamicchājīvavasena uppannabhojanāni.</p>

<p rend="bodytext"><hi rend="bold">Aṇuṃthūla</hi>nti khuddakañca mahantañca. <hi rend="bold">Sabbaṃ chetvāna bandhana</hi>nti sabbaṃ dasavidhampi saṃyojanaṃ chinditvāna. <hi rend="bold">Nupalippati lokenā</hi>ti lokena saddhiṃ taṇhāmānadiṭṭhilepehi na lippati. <hi rend="bold">Mahāginī</hi>ti mahāaggi. <hi rend="bold">Viññūhi desitā</hi>ti idha paṭisambhidāppatto kāḷudāyittherova viññū paṇḍito, tena desitāti attho. <hi rend="bold">Viññassanti mahānāgā, nāgaṃ nāgena desita</hi>nti udāyittheranāgena desitaṃ buddhanāgaṃ itare khīṇāsavā nāgā vijānissanti.</p>

<p rend="bodytext"><hi rend="bold">Sarīraṃ</hi><pb ed="V" n="3.0116" /><hi rend="bold">vijahaṃ nāgo, parinibbissatī</hi>ti bodhipallaṅke kilesaparinibbānena parinibbuto, yamakasālantare anupādisesāya nibbānadhātuyā parinibbāyissati. Evaṃ paṭisambhidāppatto udāyitthero soḷasahi gāthāhi catusaṭṭhiyā padehi dasabalassa vaṇṇaṃ kathento desanaṃ niṭṭhāpesi <pb ed="P" n="3.0374" />. Bhagavā anumodi. Desanāvasāne caturāsītipāṇasahassāni amatapānaṃ piviṃsūti.</p>

<p rend="subhead">2. Migasālāsuttavaṇṇanā</p>

<p rend="bodytext" n="44"><hi rend="paranum">44</hi><hi rend="dot">.</hi> Dutiye <hi rend="bold">kathaṃ kathaṃ nāmā</hi>ti kena kena kāraṇena. <hi rend="bold">Aññeyyo</hi>ti ājānitabbo. <hi rend="bold">Yatra hi nāmā</hi>ti yasmiṃ nāma dhamme. <hi rend="bold">Samasamagatikā</hi>ti <pb ed="M" n="3.0114" /> samabhāveneva samagatikā. <hi rend="bold">Bhavissantī</hi>ti jātā. <hi rend="bold">Sakadāgāmipatto tusitaṃ kāyaṃ upapanno</hi>ti sakadāgāmipuggalo hutvā tusitabhavaneyeva nibbatto. <hi rend="bold">Kathaṃ kathaṃ nāmā</hi>ti kena kena nu kho kāraṇena, kiṃ nu kho jānitvā desito, udāhu ajānitvāti. Thero kāraṇaṃ ajānanto <hi rend="bold">evaṃ kho panetaṃ bhagini bhagavatā byākata</hi>nti āha.</p>

<p rend="bodytext"><hi rend="bold">Ammakā ammakapaññā</hi>ti itthī hutvā itthisaññāya eva samannāgatā. <hi rend="bold">Ke ca purisapuggalaparopariyañāṇe</hi>ti ettha purisapuggalaparopariyañāṇaṃ vuccati purisapuggalānaṃ tikkhamuduvasena indriyaparopariyañāṇaṃ. Tasmā kā ca bālā migasālā, ke ca purisapuggalānaṃ indriyaparopariyañāṇe appaṭihatavisayā sammāsambuddhā, ubhayametaṃ dūre suvidūreti ayamettha saṅkhepo.</p>

<p rend="bodytext">Idāni migasālāya attano dūrabhāvaṃ dassento <hi rend="bold">chayime, ānandā</hi>tiādimāha. <hi rend="bold">Sorato hotī</hi>ti pāpato suṭṭhu orato virato hoti. Suratotipi pāṭho. <hi rend="bold">Abhinandanti sabrahmacārī ekattavāsenā</hi>ti tena saddhiṃ ekatovāsena <pb ed="P" n="3.0375" /> sabrahmacārī abhinandanti tussanti. Ekantavāsenātipi pāṭho, satatavāsenāti attho. <hi rend="bold">Savanenapi akataṃ hotī</hi>ti sotabbayuttakaṃ asutaṃ hoti. <hi rend="bold">Bāhusaccenapi akataṃ hotī</hi>ti ettha bāhusaccaṃ vuccati vīriyaṃ, vīriyena kattabbayuttakaṃ akataṃ hotīti attho. <hi rend="bold">Diṭṭhiyāpi appaṭividdhaṃ hotī</hi>ti diṭṭhiyā paṭivijjhitabbaṃ appaṭividdhaṃ <pb ed="V" n="3.0117" /> hoti. <hi rend="bold">Sāmāyikampi vimuttiṃ na labhatī</hi>ti kālānukālaṃ dhammassavanaṃ nissāya pītipāmojjaṃ na labhati. <hi rend="bold">Hānagāmīyeva hotī</hi>ti parihānimeva gacchati.</p>

<p rend="bodytext"><hi rend="bold">Pamāṇikā</hi>ti puggalesu pamāṇaggāhakā. <hi rend="bold">Paminantī</hi>ti pametuṃ tuletuṃ ārabhanti. <hi rend="bold">Eko hīno</hi>ti eko guṇehi hīno. <hi rend="bold">Eko paṇīto</hi>ti eko guṇehi paṇīto. <hi rend="bold">Taṃ hī</hi>ti taṃ pamāṇakaraṇaṃ.</p>

<p rend="bodytext"><hi rend="bold">Abhikkantataro</hi>ti sundarataro. <hi rend="bold">Paṇītataro</hi>ti uttamataro. <hi rend="bold">Dhammasoto nibbahatī</hi>ti sūraṃ hutvā pavattamānavipassanāñāṇaṃ nibbahati, ariyabhūmiṃ <pb ed="M" n="3.0115" /> sampāpeti. <hi rend="bold">Tadantaraṃ ko jāneyyā</hi>ti taṃ antaraṃ taṃ kāraṇaṃ aññatra tathāgatena ko jāneyyāti attho.</p>

<p rend="bodytext"><hi rend="bold">Kodhamāno</hi>ti kodho ca māno ca. <hi rend="bold">Lobhadhammā</hi>ti lobhoyeva. <hi rend="bold">Vacīsaṅkhārā</hi>ti ālāpasallāpavasena vacanāneva. <hi rend="bold">Yo vā panassa mādiso</hi>ti yo vā pana aññopi mayā sadiso sammāsambuddhoyeva <pb ed="P" n="3.0376" /> assa, so puggalesu pamāṇaṃ gaṇheyyāti attho. <hi rend="bold">Khaññatī</hi>ti guṇakhaṇanaṃ pāpuṇāti. <hi rend="bold">Ime kho, ānanda, cha puggalā</hi>ti dve soratā, dve adhigatakodhamānalobhadhammā, dve adhigatakodhamānavacīsaṅkhārāti ime cha puggalā. <hi rend="bold">Gati</hi>nti ñāṇagatiṃ. <hi rend="bold">Ekaṅgahīnā</hi>ti ekekena guṇaṅgena hīnā. Pūraṇo sīlena visesī ahosi, isidatto paññāya. Pūraṇassa sīlaṃ isidattassa paññāṭhāne ṭhitaṃ, isidattassa paññā pūraṇassa sīlaṭṭhāne ṭhitāti.</p>

<p rend="subhead">3. Iṇasuttavaṇṇanā</p>

<p rend="bodytext" n="45"><hi rend="paranum">45</hi><hi rend="dot">.</hi> Tatiye <hi rend="bold">dāliddiya</hi>nti daliddabhāvo. <hi rend="bold">Kāmabhogino</hi>ti kāme bhuñjanakasattassa. <hi rend="bold">Assako</hi>ti attano santakena rahito. <hi rend="bold">Anāḷhiko</hi>ti na aḍḍho. <hi rend="bold">Iṇaṃ ādiyatī</hi>ti jīvituṃ asakkonto iṇaṃ ādiyati. <hi rend="bold">Vaḍḍhiṃ paṭissuṇātī</hi>ti dātuṃ asakkonto vaḍḍhiṃ dassāmīti paṭijānāti. <hi rend="bold">Anucarantipi na</hi>nti parisamajjhagaṇamajjhādīsu ātapaṭhapanapaṃsuokiraṇādīhi vippakāraṃ pāpento pacchato pacchato anubandhanti. <hi rend="bold">Saddhā natthī</hi>ti okappanakasaddhāmattakampi natthi. <hi rend="bold">Hirī natthī</hi>ti hirīyanākāramattakampi natthi. <hi rend="bold">Ottappaṃ</hi><pb ed="P" n="3.0377" /><hi rend="bold">natthī</hi>ti bhāyanākāramattakampi natthi. <hi rend="bold">Vīriyaṃ natthī</hi>ti kāyikavīriyamattakampi natthi. <hi rend="bold">Paññā natthī</hi>ti kammassakatapaññāmattakampi <pb ed="V" n="3.0118" /> natthi. <hi rend="bold">Iṇādānasmiṃ vadāmī</hi>ti iṇaggahaṇaṃ vadāmi. <hi rend="bold">Mā maṃ jaññū</hi>ti mā maṃ jānātu.</p>

<p rend="bodytext"><hi rend="bold">Dāliddiyaṃ dukkha</hi>nti dhanadaliddabhāvo dukkhaṃ. <hi rend="bold">Kāmalābhābhijappina</hi>nti kāmalābhaṃ patthentānaṃ. <hi rend="bold">Pāpakammavinibbayo</hi>ti pāpakammavaḍḍhako. <hi rend="bold">Saṃsappatī</hi>ti paripphandati. <hi rend="bold">Jāna</hi>nti jānanto. <hi rend="bold">Yassa vippaṭisārajā</hi>ti ye assa <pb ed="M" n="3.0116" /> vippaṭisārato jātā. <hi rend="bold">Yonimaññatara</hi>nti ekaṃ tiracchānayoniṃ. <hi rend="bold">Dadaṃ cittaṃ pasādaya</hi>nti cittaṃ pasādento dadamāno.</p>

<p rend="bodytext"><hi rend="bold">Kaṭaggāho</hi>ti jayaggāho, anaparādhaggāho hoti. <hi rend="bold">Gharamesino</hi>ti gharāvāsaṃ pariyesantassa vasamānassa vā. <hi rend="bold">Cāgo puññaṃ pavaḍḍhatī</hi>ti cāgoti saṅkhaṃ gataṃ puññaṃ vaḍḍhati. Cāgā puññanti vā pāṭho. <hi rend="bold">Patiṭṭhitā</hi>ti patiṭṭhitasaddhā nāma sotāpannassa saddhā. <hi rend="bold">Hirimano</hi>ti hirisampayuttacitto. <hi rend="bold">Nirāmisaṃ sukha</hi>nti tīṇi jhānāni nissāya uppajjanakasukhaṃ. <hi rend="bold">Upekkha</hi>nti catutthajjhānupekkhaṃ. <hi rend="bold">Āraddhavīriyo</hi>ti paripuṇṇapaggahitavīriyo. <hi rend="bold">Jhānāni</hi><pb ed="P" n="3.0378" /><hi rend="bold">upasampajjā</hi>ti cattāri jhānāni patvā. <hi rend="bold">Ekodi nipako sato</hi>ti ekaggacitto kammassakatañāṇasatīhi ca samannāgato.</p>

<p rend="bodytext"><hi rend="bold">Evaṃ ñatvā yathābhūta</hi>nti evaṃ ettakaṃ kāraṇaṃ yathāsabhāvaṃ jānitvā. <hi rend="bold">Sabbasaṃyojanakkhaye</hi>ti nibbāne. <hi rend="bold">Sabbaso</hi>ti sabbākārena. <hi rend="bold">Anupādāyā</hi>ti aggahetvā. <hi rend="bold">Sammā cittaṃ vimuccatī</hi>ti idaṃ vuttaṃ hoti – sabbasaṃyojanakkhayasaṅkhāte nibbāne sabbaso anupādiyitvā sammā hetunā nayena maggacittaṃ vimuccati. ‘‘Etaṃ ñatvā yathābhūtaṃ, sabbasaṃyojanakkhaya’’ntipi pāḷiyaṃ likhitaṃ, tassa etaṃ sabbasaṃyojanakkhayasaṅkhātaṃ nibbānaṃ yathābhūtaṃ ñatvāti attho. Purimapacchimehi pana saddhiṃ na ghaṭīyati.</p>

<p rend="bodytext"><hi rend="bold">Tassa sammā vimuttassā</hi>ti tassa sammā vimuttassa khīṇāsavassa. <hi rend="bold">Ñāṇaṃ hotī</hi>ti paccavekkhaṇañāṇaṃ hoti. <hi rend="bold">Tādino</hi>ti taṃsaṇṭhitassa. <hi rend="bold">Akuppā</hi>ti akuppārammaṇattā kuppakāraṇānaṃ kilesānañca abhāvena akuppā. <hi rend="bold">Vimuttī</hi>ti maggavimuttipi phalavimuttipi. <hi rend="bold">Bhavasaṃyojanakkhaye</hi>ti bhavasaṃyojanakkhayasaṅkhāte nibbāne bhavasaṃyojanānañca khayante uppannā. <hi rend="bold">Etaṃ kho paramaṃ ñāṇa</hi>nti etaṃ maggaphalañāṇaṃ paramañāṇaṃ nāma. <hi rend="bold">Sukhamanuttara</hi>nti etadeva maggaphalasukhaṃ anuttaraṃ <pb ed="V" n="3.0119" /> sukhaṃ nāma. <hi rend="bold">Āṇaṇyamuttama</hi>nti sabbesaṃ aṇaṇānaṃ khīṇāsavo uttamaaṇaṇo <pb ed="P" n="3.0379" />, tasmā arahattaphalaṃ āṇaṇyamuttamanti arahattaphalena desanāya kūṭaṃ gaṇhi. Imasmiñca sutte vaṭṭameva kathetvā gāthāsu vaṭṭavivaṭṭaṃ kathitanti.</p>

<p rend="subhead">4. Mahācundasuttavaṇṇanā</p>

<p rend="bodytext" n="46"><hi rend="paranum">46</hi><hi rend="dot">.</hi> Catutthe <pb ed="M" n="3.0117" /><hi rend="bold">cetīsū</hi>ti cetiraṭṭhe. <hi rend="bold">Sayaṃjātiya</hi>nti evaṃnāmake nigame. <hi rend="bold">Mahācundo</hi>ti dhammasenāpatissa kaniṭṭhabhātiko. Dhamme yogo anuyogo etesanti <hi rend="bold">dhammayogā</hi>. Dhammakathikānaṃ etaṃ nāmaṃ. Jhāyantīti <hi rend="bold">jhāyī. Apasādentī</hi>ti ghaṭṭenti hiṃsanti. <hi rend="bold">Jhāyantī</hi>ti cintenti. <hi rend="bold">Pajjhāyantī</hi>tiādīni upasaggavasena vaḍḍhitāni. <hi rend="bold">Kimime jhāyantī</hi>ti kiṃ nāma ime jhāyanti. <hi rend="bold">Kintime jhāyantī</hi>ti kimatthaṃ ime jhāyanti. <hi rend="bold">Kathaṃ ime jhāyantī</hi>ti kena kāraṇena ime jhāyanti. <hi rend="bold">Amataṃ dhātuṃ kāyena phusitvā viharantī</hi>ti maraṇavirahitaṃ nibbānadhātuṃ sandhāya kammaṭṭhānaṃ gahetvā viharantā anukkamena taṃ nāmakāyena phusitvā viharanti. <hi rend="bold">Gambhīraṃ atthapada</hi>nti guḷhaṃ paṭicchannaṃ khandhadhātuāyatanādiatthaṃ. <hi rend="bold">Paññāya</hi><pb ed="P" n="3.0380" /><hi rend="bold">ativijjha passantī</hi>ti sahavipassanāya maggapaññāya paṭivijjhitvā passanti. Imasmiṃ panatthe sammasanapaṭivedhapaññāpi uggahaparipucchāpaññāpi vaṭṭatiyevāti.</p>

<p rend="subhead">5-6. Sandiṭṭhikasuttadvayavaṇṇanā</p>

<p rend="bodytext" n="47-48"><hi rend="paranum">47-48</hi><hi rend="dot">.</hi> Pañcame <hi rend="bold">santaṃ vā ajjhatta</hi>nti niyakajjhatte vijjamānaṃ. <hi rend="bold">Lobho</hi>tiādīhi tīṇi akusalamūlāni dassitāni. <hi rend="bold">Lobhadhammā</hi>tiādīhi taṃsampayuttakā dhammā. Chaṭṭhe <hi rend="bold">kāyasandosa</hi>nti kāyadvārassa dussanākāraṃ. Sesadvayepi eseva nayo. Imesu dvīsu suttesu paccavekkhaṇāva kathitā.</p>

<p rend="subhead">7. Khemasuttavaṇṇanā</p>

<p rend="bodytext" n="49"><hi rend="paranum">49</hi><hi rend="dot">.</hi> Sattame <hi rend="bold">vusitavā</hi>ti vutthabrahmacariyavāso. <hi rend="bold">Katakaraṇīyo</hi>ti catūhi maggehi kattabbaṃ katvā ṭhito. <hi rend="bold">Ohitabhāro</hi>ti khandhabhāraṃ kilesabhāraṃ abhisaṅkhārabhārañca otāretvā ṭhito. <hi rend="bold">Anuppattasadattho</hi>ti <pb ed="V" n="3.0120" /> sadattho vuccati arahattaṃ, taṃ pattoti attho. <hi rend="bold">Parikkhīṇabhavasaṃyojano</hi>ti khīṇabhavabandhano. <hi rend="bold">Sammadaññā vimutto</hi>ti sammā hetunā kāraṇena jānitvā vimutto. <hi rend="bold">Tassa na evaṃ hoti atthi me seyyoti vā</hi>tiādīhi seyyassa seyyohamasmīti mānādayo tayo mānā paṭikkhittā. Na hi khīṇāsavassa ‘‘atthi mayhaṃ seyyo, atthi sadiso, atthi hīno’’ti māno hoti. <hi rend="bold">Natthi me seyyo</hi>tiādīhipi teyeva <pb ed="M" n="3.0118" /> paṭikkhittā. Na hi khīṇāsavassa ‘‘ahameva seyyo, ahaṃ sadiso, ahaṃ hīno, aññe seyyādayo natthī’’ti evaṃ māno hoti.</p>

<p rend="bodytext"><hi rend="bold">Acirapakkantesū</hi>ti <pb ed="P" n="3.0381" /> arahattaṃ byākaritvā aciraṃyeva pakkantesu. <hi rend="bold">Aññaṃ byākarontī</hi>ti arahattaṃ kathenti. <hi rend="bold">Hasamānakā maññe aññaṃ byākarontī</hi>ti hasamānā viya kathenti. <hi rend="bold">Vighātaṃ āpajjantī</hi>ti dukkhaṃ āpajjanti.</p>

<p rend="bodytext"><hi rend="bold">Na ussesu na omesu, samatte nopanīyare</hi>ti ettha <hi rend="bold">ussā</hi>ti ussitatā seyyapuggalā. <hi rend="bold">Omā</hi>ti hīnā. <hi rend="bold">Samatto</hi>ti sadiso. Iti imesu tīsupi seyyahīnasadisesu khīṇāsavā mānena na upanīyare, na upanenti, na upagacchantīti attho. <hi rend="bold">Khīṇā jātī</hi>ti khīṇā tesaṃ jāti. <hi rend="bold">Vusitaṃ brahmacariya</hi>nti vutthaṃ maggabrahmacariyaṃ. <hi rend="bold">Caranti saṃyojanavippamuttā</hi>ti sabbasaṃyojanehi vimuttā hutvā caranti. Suttepi gāthāyampi khīṇāsavo kathito.</p>

<p rend="subhead">8. Indriyasaṃvarasuttavaṇṇanā</p>

<p rend="bodytext" n="50"><hi rend="paranum">50</hi><hi rend="dot">.</hi> Aṭṭhame <hi rend="bold">hatūpanisaṃ hotī</hi>ti hatūpanissayaṃ hoti. <hi rend="bold">Sīlavipannassā</hi>ti vipannasīlassa. <hi rend="bold">Yathābhūtañāṇadassana</hi>nti taruṇavipassanāñāṇaṃ. <hi rend="bold">Nibbidāvirāgo</hi>ti ettha nibbidā balavavipassanā, virāgo ariyamaggo. <hi rend="bold">Vimuttiñāṇadassana</hi>nti ettha <hi rend="bold">vimuttī</hi>ti arahattaphalaṃ, <hi rend="bold">ñāṇadassana</hi>nti paccavekkhaṇañāṇaṃ. <hi rend="bold">Upanissayasampannaṃ hotī</hi>ti sampannaupanissayaṃ hoti. Imasmiṃ sutte sīlānurakkhaṇaindriyasaṃvaro kathito.</p>

<p rend="subhead">9. Ānandasuttavaṇṇanā</p>

<p rend="bodytext" n="51"><hi rend="paranum">51</hi><hi rend="dot">.</hi> Navame <pb ed="V" n="3.0121" /><hi rend="bold">kittāvatā</hi>ti kittakena. <hi rend="bold">Assutañcevā</hi>ti aññasmiṃ kāle assutapubbaṃ. <hi rend="bold">Na sammosaṃ gacchantī</hi>ti vināsaṃ na gacchanti. <hi rend="bold">Cetaso samphuṭṭhapubbā</hi>ti cittena phusitapubbā. <hi rend="bold">Samudācarantī</hi>ti <pb ed="P" n="3.0382" /> manodvāre caranti. <hi rend="bold">Aviññātañca vijānātī</hi>ti aññasmiṃ kāle aviññātakāraṇaṃ jānāti. <hi rend="bold">Pariyāpuṇātī</hi>ti vaḷañjeti katheti. <hi rend="bold">Desetī</hi>ti pakāseti. <hi rend="bold">Paraṃ vācetī</hi>ti paraṃ uggaṇhāpeti.</p>

<p rend="bodytext"><hi rend="bold">Āgatāgamā</hi>ti <pb ed="M" n="3.0119" /> dīghādīsu yo koci āgamo āgato etesanti āgatāgamā. <hi rend="bold">Dhammadharā</hi>ti suttantapiṭakadharā. <hi rend="bold">Vinayadharā</hi>ti vinayapiṭakadharā. <hi rend="bold">Mātikādharā</hi>ti dvepātimokkhadharā. <hi rend="bold">Paripucchatī</hi>ti anusandhipubbāparaṃ pucchati. <hi rend="bold">Paripañhatī</hi>ti idañcidañca pucchissāmīti paritulati paricchindati. <hi rend="bold">Idaṃ, bhante, katha</hi>nti, bhante, idaṃ anusandhipubbāparaṃ kathaṃ hotīti pucchati. <hi rend="bold">Imassa kvattho</hi>ti imassa bhāsitassa ko atthoti pucchati. <hi rend="bold">Avivaṭa</hi>nti avivaritaṃ. <hi rend="bold">Vivarantī</hi>ti pākaṭaṃ karonti. <hi rend="bold">Kaṅkhāṭhāniyesū</hi>ti kaṅkhāya kāraṇabhūtesu. Tattha yasmiṃ dhamme kaṅkhā uppajjati, sveva kaṅkhāṭhāniyo nāmāti veditabbo.</p>

<p rend="subhead">10. Khattiyasuttavaṇṇanā</p>

<p rend="bodytext" n="52"><hi rend="paranum">52</hi><hi rend="dot">.</hi> Dasame <hi rend="bold">bhogādhippāyā</hi>ti bhogasaṃharaṇatthaṃ ṭhapitādhippāyā pavattaajjhāsayā. <hi rend="bold">Paññūpavicārā</hi>ti paññavanto bhaveyyāmāti evaṃ paññatthāya pavattūpavicārā. Ayameva nesaṃ vicāro citte upavicarati. <hi rend="bold">Balādhiṭṭhānā</hi>ti <pb ed="P" n="3.0383" /> balakāyādhiṭṭhānā. Balakāyañhi laddhā te laddhapatiṭṭhā nāma honti. <hi rend="bold">Pathavibhinivesā</hi>ti pathavisāmino bhavissāmāti evaṃ pathaviatthāya katacittābhinivesā. <hi rend="bold">Issariyapariyosānā</hi>ti rajjābhisekapariyosānā. Abhisekañhi patvā te pariyosānappattā nāma honti. Iminā nayena sabbattha attho veditabbo.</p>

<p rend="bodytext">Sesapadesu panettha ayamadhippāyo – brāhmaṇā tāva mante labhitvā laddhapatiṭṭhā nāma honti, gahapatikā yaṃkiñci sippaṃ, itthī kuladāyajjasāmikaṃ puttaṃ, corā yaṃkiñci āvudhasatthaṃ <pb ed="V" n="3.0122" />, samaṇā sīlaparipuṇṇā laddhapatiṭṭhā nāma honti. Tasmā <hi rend="bold">mantādhiṭṭhānā</hi>tiādīni vuttāni.</p>

<p rend="bodytext">Brāhmaṇānañca ‘‘yaññaṃ yajissāmā’’ti cittaṃ abhinivisati, brahmaloke patte pariyosānappattā nāma honti. Tasmā te <hi rend="bold">yaññābhinivesā brahmalokapariyosānā</hi>ti vuttā. Kammantakaraṇatthāya mano etesaṃ abhinivisatīti <hi rend="bold">kammantābhinivesā</hi>. Kamme niṭṭhite pariyosānappattā nāma hontīti <hi rend="bold">niṭṭhitakammantapariyosānā</hi>.</p>

<p rend="bodytext"><hi rend="bold">Purisādhippāyā</hi>ti purisesu pavattaajjhāsayā. Alaṅkāratthāya mano upavicarati etissāti <hi rend="bold">alaṅkārūpavicārā</hi>. Asapattī hutvā ekikāva <pb ed="M" n="3.0120" /> ghare vaseyyanti evamassā cittaṃ abhinivisatīti <hi rend="bold">asapattībhinivesā</hi>. Gharāvāsissariye laddhe pariyosānappattā nāma hontīti issariyapariyosānā.</p>

<p rend="bodytext">Parabhaṇḍassa <pb ed="P" n="3.0384" /> ādāne adhippāyo etesanti <hi rend="bold">ādānādhippāyā</hi>. Gahane nilīyanaṭṭhāne etesaṃ mano upavicaratīti <hi rend="bold">gahanūpavicārā</hi>. Andhakāratthāya etesaṃ cittaṃ abhinivisatīti <hi rend="bold">andhakārābhinivesā</hi>. Adassanappattā pariyosānappattā hontīti <hi rend="bold">adassanapariyosānā</hi>.</p>

<p rend="bodytext">Adhivāsanakkhantiyañca sucibhāvasīle ca adhippāyo etesanti <hi rend="bold">khantisoraccādhippāyā</hi>. Akiñcanabhāve niggahaṇabhāve cittaṃ etesaṃ abhinivisatīti <hi rend="bold">ākiñcaññābhinivesā</hi>. Nibbānappattā pariyosānappattā hontīti <hi rend="bold">nibbānapariyosānā</hi>.</p>

<p rend="subhead">11. Appamādasuttavaṇṇanā</p>

<p rend="bodytext" n="53"><hi rend="paranum">53</hi><hi rend="dot">.</hi> Ekādasame <hi rend="bold">samadhiggayhā</hi>ti suṭṭhu gaṇhitvā. <hi rend="bold">Jaṅgalānaṃ pāṇāna</hi>nti pathavītalacārīnaṃ sapādakapāṇānaṃ. <hi rend="bold">Padajātānī</hi>ti padāni. <hi rend="bold">Samodhānaṃ gacchantī</hi>ti odhānaṃ upanikkhepaṃ gacchanti. <hi rend="bold">Aggamakkhāyatī</hi>ti seṭṭhaṃ akkhāyati. <hi rend="bold">Pabbajalāyako</hi>ti pabbajatiṇacchedako. <hi rend="bold">Odhunātī</hi>ti heṭṭhā mukhaṃ dhunāti. <hi rend="bold">Nidhunātī</hi>ti ubhohi passehi dhunāti. <hi rend="bold">Nicchādetī</hi>ti bāhāya vā paharati, rukkhe vā paharati. <hi rend="bold">Ambapiṇḍiyā</hi>ti ambaphalapiṇḍiyā. <hi rend="bold">Vaṇṭūpanibandhanānī</hi>ti <pb ed="P" n="3.0385" /> vaṇṭe upanibandhanāni <pb ed="V" n="3.0123" />, vaṇṭe vā patiṭṭhitāni. <hi rend="bold">Tadanvayāni bhavantī</hi>ti vaṇṭānuvattakāni bhavanti, ambapiṇḍidaṇḍakānuvattakāni bhavantītipi attho. <hi rend="bold">Khuddarājāno</hi>ti khuddakarājāno, pakatirājāno vā.</p>

<p rend="subhead">12. Dhammikasuttavaṇṇanā</p>

<p rend="bodytext" n="54"><hi rend="paranum">54</hi><hi rend="dot">.</hi> Dvādasame <hi rend="bold">sabbaso</hi>ti sabbesu. <hi rend="bold">Sattasu vihāresū</hi>ti sattasu pariveṇesu. <hi rend="bold">Paribhāsatī</hi>ti paribhavati bhayaṃ upadaṃseti. <hi rend="bold">Vihiṃsatī</hi>ti viheṭheti. <hi rend="bold">Vitudatī</hi>ti vijjhati. <hi rend="bold">Roseti vācāyā</hi>ti vācāya ghaṭṭeti. <hi rend="bold">Pakkamantī</hi>ti disā pakkamanti. <hi rend="bold">Na saṇṭhahantī</hi>ti nappatiṭṭhahanti. <hi rend="bold">Riñcantī</hi>ti <pb ed="M" n="3.0121" /> chaḍḍenti vissajjenti. <hi rend="bold">Pabbājeyyāmā</hi>ti nīhareyyāma. <hi rend="bold">Handā</hi>ti vavassaggatthe nipāto. <hi rend="bold">Ala</hi>nti yuttametaṃ, yaṃ taṃ pabbājeyyunti attho. <hi rend="bold">Kiṃ te iminā</hi>ti kiṃ tava iminā jātibhūmiyaṃ vāsena. <hi rend="bold">Tīradassiṃ sakuṇa</hi>nti disākākaṃ. <hi rend="bold">Muñcantī</hi>ti disādassanatthaṃ vissajjenti. <hi rend="bold">Sāmantā</hi>ti avidūre. Samantātipi pāṭho, samantatoti attho. <hi rend="bold">Abhiniveso</hi>ti pattharitvā ṭhitasākhānaṃ niveso. <hi rend="bold">Mūlasantānakāna</hi>nti mūlānaṃ niveso.</p>

<p rend="bodytext"><hi rend="bold">Āḷhakathālikā</hi>ti taṇḍulāḷhakassa bhattapacanathālikā. <hi rend="bold">Khuddaṃ madhu</hi>nti khuddamakkhikāhi kataṃ daṇḍakamadhuṃ. <hi rend="bold">Anelaka</hi>nti <pb ed="P" n="3.0386" /> niddosaṃ. <hi rend="bold">Na ca sudaṃ aññamaññassa phalāni hiṃsantī</hi>ti aññamaññassa koṭṭhāse phalāni na hiṃsanti. Attano koṭṭhāsehi mūlaṃ vā tacaṃ vā pattaṃ vā chindanto nāma natthi, attano attano sākhāya heṭṭhā patitāneva paribhuñjanti. Aññassa koṭṭhāsato aññasa koṭṭhāsaṃ parivattitvā gatampi ‘‘na amhākaṃ sākhāya phala’’nti ñatvā no khādanti. <hi rend="bold">Yāvadatthaṃ bhakkhitvā</hi>ti kaṇṭhappamāṇena khāditvā. <hi rend="bold">Sākhaṃ bhañjitvā</hi>ti chattappamāṇamattaṃ chinditvā chāyaṃ katvā pakkāmi. <hi rend="bold">Yatra hi nāmā</hi>ti yo hi nāma. <hi rend="bold">Pakkamissatī</hi>ti pakkanto. <hi rend="bold">Nādāsī</hi>ti devatāya ānubhāvena phalameva na gaṇhi. Evañhi sā adhiṭṭhāsi.</p>

<p rend="bodytext"><hi rend="bold">Tenupasaṅkamī</hi>ti janapadavāsīhi gantvā, ‘‘mahārāja, rukkho phalaṃ na gaṇhi, amhākaṃ nu kho doso tumhāka’’nti vutte ‘‘neva mayhaṃ doso atthi, na jānapadānaṃ, amhākaṃ vijite adhammo nāma na vattati, kena nu kho kāraṇena rukkho na phalito, sakkaṃ upasaṅkamitvā pucchissāmī’’ti <pb ed="V" n="3.0124" /> cintetvā yena sakko devānamindo tenupasaṅkami. <hi rend="bold">Pavattesī</hi>ti parivattesi. <hi rend="bold">Ummūlamakāsī</hi>ti uddhaṃmūlaṃ akāsi. <hi rend="bold">Api nu tva</hi>nti api nu tava. <hi rend="bold">Aṭṭhitāyevā</hi>ti aṭṭhitāya eva. <hi rend="bold">Sacchavīnī</hi>ti samānacchavīni pakatiṭṭhāne ṭhitāni. <hi rend="bold">Na paccakkosatī</hi>ti nappaṭikkosati. <hi rend="bold">Rosanta</hi>nti ghaṭṭentaṃ. <hi rend="bold">Bhaṇḍanta</hi>nti paharantaṃ.</p>

<p rend="bodytext"><hi rend="bold">Sunetto</hi>ti <pb ed="P" n="3.0387" /> nettā vuccanti akkhīni, tesaṃ sundaratāya sunetto. <hi rend="bold">Titthakaro</hi>ti sugatiogāhanatitthassa kārako. <hi rend="bold">Vītarāgo</hi>ti vikkhambhanavasena <pb ed="M" n="3.0122" /> vigatarāgo. <hi rend="bold">Pasavatī</hi>ti paṭilabhati. <hi rend="bold">Diṭṭhisampanna</hi>nti dassanasampannaṃ, sotāpannanti attho. <hi rend="bold">Khanti</hi>nti attano guṇakhaṇanaṃ. <hi rend="bold">Yathāmaṃ sabrahmacārīsū</hi>ti yathā imaṃ sabrahmacārīsu akkosanaparibhāsanaṃ, aññaṃ evarūpaṃ guṇakhantiṃ na vadāmīti attho. <hi rend="bold">Na no samasabrahmacārīsū</hi>ti ettha samajano nāma sakajano vuccati. Tasmā na no sakesu samānabrahmacārīsu cittāni paduṭṭhāni bhavissantīti ayamettha attho.</p>

<p rend="bodytext"><hi rend="bold">Jotipālo ca govindo</hi>ti nāmena jotipālo ṭhānena mahāgovindo. <hi rend="bold">Sattapurohito</hi>ti reṇuādīnaṃ sattannaṃ rājūnaṃ purohito. <hi rend="bold">Ahiṃsakā atītaṃse</hi>ti ete cha satthāro atītaṃse ahiṃsakā ahesuṃ. <hi rend="bold">Nirāmagandhā</hi>ti kodhāmagandhena nirāmagandhā. <hi rend="bold">Karuṇevimuttā</hi>ti karuṇajjhāne adhimuttā, karuṇāya ca karuṇāpubbabhāge ca ṭhitā. <hi rend="bold">Yete</hi>ti ete, ayameva vā pāṭho. <hi rend="bold">Na sādhurūpaṃ āsīde</hi>ti sādhusabhāvaṃ na ghaṭṭeyya. <hi rend="bold">Diṭṭhiṭṭhānappahāyina</hi>nti <pb ed="P" n="3.0388" /> dvāsaṭṭhidiṭṭhigatappahāyinaṃ. <hi rend="bold">Sattamo</hi>ti arahattato paṭṭhāya sattamo. <hi rend="bold">Avītarāgo</hi>ti avigatarāgo. Etena anāgāmibhāvaṃ paṭikkhipati. <hi rend="bold">Pañcindriyā mudū</hi>ti pañca vipassanindriyāni mudūni. Tassa hi tāni sakadāgāmiṃ upādāya mudūni nāma honti. <hi rend="bold">Vipassanā</hi>ti saṅkhārapariggahañāṇaṃ. <hi rend="bold">Pubbeva upahaññatī</hi>ti paṭhamataraññeva upahaññati. <hi rend="bold">Akkhato</hi>ti guṇakhaṇanena akkhato anupahato hutvā. Sesaṃ sabbattha uttānamevāti.</p>

<p rend="centre">Dhammikavaggo pañcamo.</p>

<p rend="centre">Paṭhamapaṇṇāsakaṃ niṭṭhitaṃ.</p>

<p rend="title">2. Dutiyapaṇṇāsakaṃ</p>
</body>
<back></back>
</text>
</TEI.2>