<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">10. Bojjhaṅgavibhaṅgo</p>

<p rend="title">1. Suttantabhājanīyaṃ</p>

<p rend="subhead">Paṭhamanayavaṇṇanā</p>

<p rend="bodytext" n="466"><hi rend="paranum">466</hi><hi rend="dot">.</hi><hi rend="bold">Patiṭṭhānāyūhanā</hi><pb ed="M" n="0.0171" /><pb ed="V" n="0.0170" /> oghataraṇasuttavaṇṇanāyaṃ (saṃ. ni. aṭṭha. 1.1.1) –</p>

<p rend="indent">‘‘Kilesavasena patiṭṭhānaṃ, abhisaṅkhāravasena āyūhanā. Tathā taṇhādiṭṭhīhi patiṭṭhānaṃ, avasesakilesābhisaṅkhārehi āyūhanā. Taṇhāvasena patiṭṭhānaṃ, diṭṭhivasena āyūhanā. Sassatadiṭṭhiyā patiṭṭhānaṃ, ucchedadiṭṭhiyā āyūhanā. Līnavasena patiṭṭhānaṃ, uddhaccavasena āyūhanā. Kāmasukhānuyogavasena patiṭṭhānaṃ, attakilamathānuyogavasena āyūhanā. Sabbākusalābhisaṅkhāravasena patiṭṭhānaṃ, sabbalokiyakusalābhisaṅkhāravasena āyūhanā’’ti –</p>

<p rend="unindented">Vuttesu pakāresu idha avuttānaṃ vasena veditabbā.</p>

<p rend="bodytext">Sammappavatte dhamme paṭisañcikkhati, upapattito ikkhati, tadākāro hutvā pavattatīti <hi rend="bold">paṭisaṅkhānalakkhaṇo upekkhāsambojjhaṅgo</hi>. Evañca katvā ‘‘paṭisaṅkhā santiṭṭhanā gahaṇe majjhattatā’’ti upekkhākiccādhimattatāya saṅkhārupekkhā vuttā. Anukkamanikkhepe payojanaṃ purimassa purimassa pacchimapacchimakāraṇabhāvo.</p>

<p rend="bodytext" n="467"><hi rend="paranum">467</hi><hi rend="dot">.</hi> Balavatī <pb ed="V" n="0.0171" /> eva sati satisambojjhaṅgoti katvā balavabhāvadīpanatthaṃ paññā gahitā, na yassa kassaci sampadhāraṇasati, kusaluppattikāraṇassa pana saraṇaṃ satīti dassento <hi rend="bold">‘‘vattaṃ vā’’</hi>tiādimāha. <hi rend="bold">Vattasīse ṭhatvā</hi>ti ‘‘aho vata me dhammaṃ suṇeyyuṃ, sutvā ca dhammaṃ pasīdeyyuṃ, pasannā ca me pasannākāraṃ kareyyu’’nti evaṃcitto ahutvā ‘‘svākkhāto bhagavatā dhammo…pe… viññūhi, aho vata me dhammaṃ suṇeyyuṃ, sutvā ca dhammaṃ ājāneyyuṃ, ājānitvā ca pana tathatthāya paṭipajjeyyu’’nti dhammasudhammataṃ paṭicca kāruññaṃ anuddayaṃ anukampaṃ upādāya mahākassapattherena viya bhāsitanti attho. <hi rend="bold">Vimuttāyatanasīse</hi>ti ‘‘na heva kho <pb ed="M" n="0.0172" /> satthā, apica kho yathāsutaṃ yathāpariyattaṃ dhammaṃ vitthārena paresaṃ desessāmī’’ti evaṃ vimuttikāraṇapadhānabhāve ṭhatvā. Cirakatavattādivasena taṃsamuṭṭhāpako arūpakoṭṭhāso vutto, bhāvatthattā eva vā katabhāsita-saddā kiriyābhūtassa arūpakoṭṭhāsassa vācakāti katvā āha <hi rend="bold">‘‘kāyaviññattiṃ…pe… koṭṭhāsa’’</hi>nti.</p>

<p rend="bodytext"><hi rend="bold">Bojjhaṅgasamuṭṭhāpakatā</hi> purimānaṃ channaṃ attano attano anantarikassa, paresaṃ sabbesaṃ vā taṃtaṃpariyāyena samuṭṭhāpanavasena yojetabbā. <hi rend="bold">Kāmalokavaṭṭāmisā</hi>ti taṇhā tadārammaṇā khandhāti vadanti, pañcakāmaguṇiko ca rāgo tadārammaṇañca <hi rend="bold">kāmāmisaṃ,</hi> ‘‘sassato attā ca loko cā’’tiādinā lokaggahaṇavasena pavatto sassatucchedasahagato rāgo tadārammaṇañca <hi rend="bold">lokāmisaṃ,</hi> lokadhammā vā, vaṭṭassādavasena uppanno saṃsārajanako rāgo tadārammaṇañca <hi rend="bold">vaṭṭāmisaṃ</hi>. Maggassa pubbabhāgattā <hi rend="bold">pubbabhāgā</hi>.</p>

<p rend="centre">Paṭhamanayavaṇṇanā niṭṭhitā.</p>

<p rend="subhead">Dutiyanayavaṇṇanā</p>

<p rend="bodytext" n="468-469"><hi rend="paranum">468-469</hi><hi rend="dot">.</hi><hi rend="bold">Abhiññeyyā dhammā</hi> nāma ‘‘sabbe sattā āhāraṭṭhitikā, dve dhātuyo, tisso dhātuyo, cattāri ariyasaccāni, pañca vimuttāyatanāni, cha anuttariyāni, satta niddasavatthūni, aṭṭhābhibhāyatanāni, navānupubbavihārā, dasa nijjaravatthūnī’’ti evaṃpabhedā dhammā <pb ed="V" n="0.0172" />, ‘‘sabbaṃ, bhikkhave, abhiññeyya’’nti (saṃ. ni. 4.46) dassitā khandhādayo ca. <hi rend="bold">Vāna</hi>nti vinandhanaṃ bhavādīnaṃ, gamanaṃ vā piyarūpasātarūpesu.</p>

<p rend="bodytext"><hi rend="bold">Caṅkamaṃ adhiṭṭhahantassa uppannavīriyaṃ</hi> vipassanāsahagatanti veditabbaṃ. <hi rend="bold">Ettakenā</hi>ti ‘‘lokiyalokuttaramissakā kathitā’’ti ettāvatā. <hi rend="bold">Lokiyanti vadanto na kilamatī</hi>ti kāyaviññattisamuṭṭhāpakassa lokiyattā acodanīyoti attho. <hi rend="bold">Alabbha…pe… paṭikkhittā</hi>ti rūpāvacare alabbhamānakaṃ pītisambojjhaṅgaṃ upādāya labbhamānāpi avitakkaavicārā pīti paṭikkhittā, ‘‘pītisambojjhaṅgo’’ti na vuttoti attho. Kāmāvacare <pb ed="M" n="0.0173" /> vā alabbhamānakaṃ avitakkaavicāraṃ pītiṃ upādāya labbhamānakāva pītibojjhaṅgabhūtā paṭikkhittā, avitakkaavicāro pītisambojjhaṅgo na vuttoti attho.</p>

<p rend="bodytext"><hi rend="bold">Ajjhattavimokkha</hi>nti ajjhattadhamme abhinivisitvā tato vuṭṭhitamaggo ‘‘ajjhattavimokkho’’ti idha vuttoti adhippāyo. <hi rend="bold">Na vāretabbo</hi>ti vipassanāpādakesu kasiṇādijhānesu satiādīnaṃ nibbedhabhāgiyattā na paṭikkhipitabboti attho. Anuddharantā pana vipassanā viya bodhiyā maggassa āsannakāraṇaṃ jhānaṃ na hoti, na ca tathā ekantikaṃ kāraṇaṃ, na ca vipassanākiccassa viya jhānakiccassa niṭṭhānaṃ maggoti katvā na uddharanti. Tattha kasiṇajjhānaggahaṇena tadāyattāni āruppānipi gahitānīti daṭṭhabbāni. Asubhajjhānānaṃ avacanaṃ avitakkāvicārassa adhippetattā.</p>

<p rend="centre">Dutiyanayavaṇṇanā niṭṭhitā.</p>

<p rend="subhead">Tatiyanayavaṇṇanā</p>

<p rend="bodytext" n="470-471"><hi rend="paranum">470-471</hi><hi rend="dot">.</hi> Tadaṅgasamucchedanissaraṇavivekanissitataṃ vatvā paṭippassaddhivivekanissitattassa avacanaṃ ‘‘satisambojjhaṅgaṃ bhāvetī’’tiādinā (saṃ. ni. 5.182; vibha. 471) idha bhāvetabbānaṃ bojjhaṅgānaṃ vuttattā. Bhāvitabojjhaṅgassa hi sacchikātabbā phalabojjhaṅgā <pb ed="V" n="0.0173" /> abhidhammabhājanīye vuttāti. Vossagga-saddo pariccāgattho pakkhandanattho cāti vossaggassa duvidhatā vuttā. <hi rend="bold">Yathāvuttenā</hi>ti tadaṅgasamucchedappakārena tanninnabhāvārammaṇakaraṇappakārena ca. <hi rend="bold">Pariṇāmentaṃ</hi> vipassanākkhaṇe, <hi rend="bold">pariṇataṃ</hi> maggakkhaṇe.</p>

<p rend="centre">Tatiyanayavaṇṇanā niṭṭhitā.</p>

<p rend="centre">Suttantabhājanīyavaṇṇanā niṭṭhitā.</p>

<p rend="title">2. Abhidhammabhājanīyavaṇṇanā</p>

<p rend="bodytext" n="472"><hi rend="paranum">472</hi><hi rend="dot">.</hi><hi rend="bold">Upekkhanavasenā</hi>ti <pb ed="M" n="0.0174" /> sabhāvaniddesataṃ dasseti, hāpanavaḍḍhanesu byāpāraṃ akatvā upapattito ikkhanavasenāti attho. <hi rend="bold">Lokiyaupekkhanāya adhikā upekkhanā ajjhupekkhanā</hi>ti ayamattho idha lokuttarā eva adhippetāti yuttoti.</p>

<p rend="centre">Abhidhammabhājanīyavaṇṇanā niṭṭhitā.</p>

<p rend="centre">Bojjhaṅgavibhaṅgavaṇṇanā niṭṭhitā.</p>
</body>
<back></back>
</text>
</TEI.2>