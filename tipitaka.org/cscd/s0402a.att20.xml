<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">2. Rathakāravaggo</p>

<p rend="subhead">1. Ñātasuttavaṇṇanā</p>

<p rend="bodytext" n="11"><hi rend="paranum">11</hi><hi rend="dot">.</hi> Dutiyassa <pb ed="V" n="2.0076" /> paṭhame <hi rend="bold">ñāto</hi>ti paññāto pākaṭo. <hi rend="bold">Ananulomike</hi>ti sāsanassa na anulometīti ananulomikaṃ, tasmiṃ ananulomike. <hi rend="bold">Kāyakamme</hi>ti pāṇātipātādimhi kāyaduccarite. Oḷārikaṃ vā etaṃ, na evarūpe samādapetuṃ sakkoti. Disā namassituṃ vaṭṭati, bhūtabaliṃ kātuṃ vaṭṭatīti evarūpe samādapeti gaṇhāpeti. <hi rend="bold">Vacīkamme</hi>pi musāvādādīni oḷārikāni, attano santakaṃ parassa adātukāmena ‘‘natthī’’ti ayaṃ vañcanamusāvādo nāma vattuṃ vaṭṭatīti evarūpe samādapeti. <hi rend="bold">Manokamme</hi>pi abhijjhādayo oḷārikā, kammaṭṭhānaṃ visaṃvādetvā kathento pana ananulomikesu dhammesu samādapeti nāma dakkhiṇavihāravāsitthero viya. Taṃ kira theraṃ eko upaṭṭhāko amaccaputto upasaṅkamitvā ‘‘mettāyantena paṭhamaṃ kīdise puggale mettāyitabba’’nti pucchi. Thero sabhāgavisabhāgaṃ anācikkhitvā ‘‘piyapuggale’’ti āha. Tassa ca bhariyā piyā hoti manāpā, so taṃ ārabbha mettāyanto ummādaṃ pāpuṇi. Kathaṃ panesa bahujanaahitāya paṭipanno hotīti? Evarūpassa hi saddhivihārikādayo ceva upaṭṭhākādayo ca tesaṃ ārakkhadevatā ādiṃ katvā tāsaṃ tāsaṃ mittabhūtā yāva brahmalokā <pb ed="M" n="2.0074" /> sesadevatā ca ‘‘ayaṃ bhikkhu na ajānitvā karissatī’’ti <pb ed="P" n="2.0173" /> tena katameva karonti, evamesa bahujanaahitāya paṭipanno hoti.</p>

<p rend="bodytext">Sukkapakkhe pāṇātipātā veramaṇiādīnaṃyeva vasena <hi rend="bold">kāyakammavacīkammāni</hi> veditabbāni. Kammaṭṭhānaṃ pana avisaṃvādetvā kathento anulomikesu dhammesu samādapeti nāma koḷitavihāravāsī catunikāyikatissatthero viya. Tassa kira jeṭṭhabhātā nandābhayatthero nāma potaliyavihāre vasanto ekasmiṃ roge samuṭṭhite kaniṭṭhaṃ pakkosāpetvā āha – ‘‘āvuso, mayhaṃ sallahukaṃ katvā ekaṃ kammaṭṭhānaṃ kathehī’’ti. Kiṃ, bhante, aññena kammaṭṭhānena, kabaḷīkārāhāraṃ pariggaṇhituṃ vaṭṭatīti? Kimatthiko esa, āvusoti? Bhante, kabaḷīkārāhāro upādārūpaṃ, ekasmiñca upādārūpe diṭṭhe tevīsati upādārūpāni pākaṭāni hontīti <pb ed="V" n="2.0077" />. So ‘‘vaṭṭissati, āvuso, ettaka’’nti taṃ uyyojetvā kabaḷīkārāhāraṃ pariggaṇhitvā upādārūpaṃ sallakkhetvā vivaṭṭetvā arahattaṃ pāpuṇi. Atha naṃ theraṃ bahivihārā anikkhantameva pakkositvā, ‘‘āvuso, mahāavassayosi mayhaṃ jāto’’ti kaniṭṭhattherassa attanā paṭiladdhaguṇaṃ ārocesi. <hi rend="bold">Bahujanahitāyā</hi>ti etassapi hi saddhivihārikādayo ‘‘ayaṃ na ajānitvā karissatī’’ti tena katameva karontīti bahujanahitāya paṭipanno nāma hotīti.</p>

<p rend="subhead">2. Sāraṇīyasuttavaṇṇanā</p>

<p rend="bodytext" n="12"><hi rend="paranum">12</hi><hi rend="dot">.</hi> Dutiye <hi rend="bold">khattiyassā</hi>ti jātiyā khattiyassa. <hi rend="bold">Muddhāvasittassā</hi>ti rājābhisekena muddhani abhisittassa. <hi rend="bold">Sāraṇīyāni bhavantī</hi>ti saritabbāni asammussanīyāni honti. <hi rend="bold">Jāto</hi>ti <pb ed="P" n="2.0174" /> nibbatto. <hi rend="bold">Yāvajīvaṃ sāraṇīya</hi>nti daharakāle jānitumpi na sakkā, aparabhāge pana mātāpituādīhi ñātakehi vā dāsādīhi vā ‘‘tvaṃ asukajanapade asukanagare asukadivase asukanakkhatte jāto’’ti ācikkhite sutvā tato paṭṭhāya yāvajīvaṃ sarati na sammussati. Tena vuttaṃ – ‘‘yāvajīvaṃ sāraṇīyaṃ hotī’’ti.</p>

<p rend="bodytext"><hi rend="bold">Idaṃ</hi><pb ed="M" n="2.0075" />, <hi rend="bold">bhikkhave, dutiya</hi>nti abhisekaṭṭhānaṃ nāma rañño balavatuṭṭhikaraṃ hoti, tenassa taṃ yāvajīvaṃ sāraṇīyaṃ. Saṅgāmavijayaṭṭhānepi eseva nayo. Ettha pana <hi rend="bold">saṅgāma</hi>nti yuddhaṃ. <hi rend="bold">Abhivijinitvā</hi>ti jinitvā sattumaddanaṃ katvā. <hi rend="bold">Tameva saṅgāmasīsa</hi>nti tameva saṅgāmaṭṭhānaṃ. <hi rend="bold">Ajjhāvasatī</hi>ti abhibhavitvā āvasati.</p>

<p rend="bodytext">Idāni yasmā sammāsambuddhassa rañño jātiṭṭhānādīhi kattabbakiccaṃ natthi, imasmiṃ pana sāsane tappaṭibhāge tayo puggale dassetuṃ idaṃ kāraṇaṃ ābhataṃ, tasmā te dassento <hi rend="bold">evameva kho, bhikkhave</hi>tiādimāha. Tattha <hi rend="bold">anagāriyaṃ pabbajito hotī</hi>ti ettha catupārisuddhisīlampi pabbajjānissitamevāti veditabbaṃ. <hi rend="bold">Sāraṇīyaṃ hotī</hi>ti ‘‘ahaṃ asukaraṭṭhe asukajanapade asukavihāre asukamāḷake asukadivāṭṭhāne asukacaṅkame asukarukkhamūle pabbajito’’ti evaṃ yāvajīvaṃ saritabbameva hoti na sammussitabbaṃ.</p>

<p rend="bodytext"><hi rend="bold">Idaṃ</hi><pb ed="V" n="2.0078" /><hi rend="bold">dukkha</hi>nti ettakaṃ dukkhaṃ, na ito uddhaṃ dukkhaṃ atthi. <hi rend="bold">Ayaṃ dukkhasamudayo</hi>ti ettako dukkhasamudayo, na ito uddhaṃ dukkhasamudayo atthīti. Sesapadadvayepi eseva nayo. Evamettha catūhi saccehi sotāpattimaggo kathito. Kasiṇaparikammavipassanāñāṇāni pana maggasannissitāneva honti. <hi rend="bold">Sāraṇīyaṃ</hi><pb ed="P" n="2.0175" /><hi rend="bold">hotī</hi>ti ‘‘ahaṃ asukaraṭṭhe…pe… asukarukkhamūle sotāpanno jāto’’ti yāvajīvaṃ sāraṇīyaṃ hoti asammussanīyaṃ.</p>

<p rend="bodytext"><hi rend="bold">Āsavānaṃ khayā</hi>ti āsavānaṃ khayena. <hi rend="bold">Cetovimutti</hi>nti phalasamādhiṃ. <hi rend="bold">Paññāvimutti</hi>nti phalapaññaṃ. <hi rend="bold">Sayaṃ abhiññā sacchikatvā</hi>ti attanāva abhivisiṭṭhāya paññāya paccakkhaṃ katvā. <hi rend="bold">Upasampajja viharatī</hi>ti paṭilabhitvā viharati. <hi rend="bold">Sāraṇīya</hi>nti ‘‘mayā asukaraṭṭhe…pe… asukarukkhamūle arahattaṃ patta’’nti attano arahattapattiṭṭhānaṃ nāma yāvajīvaṃ sāraṇīyaṃ hoti asammussanīyanti yathānusandhināva desanaṃ niṭṭhapesi.</p>

<p rend="subhead">3. Āsaṃsasuttavaṇṇanā</p>

<p rend="bodytext" n="13"><hi rend="paranum">13</hi><hi rend="dot">.</hi> Tatiye <hi rend="bold">santo</hi>ti atthi upalabbhanti. <hi rend="bold">Saṃvijjamānā</hi>ti tasseva vevacanaṃ. <hi rend="bold">Lokasmi</hi>nti sattaloke. <hi rend="bold">Nirāso</hi>ti anāso apatthano. <hi rend="bold">Āsaṃso</hi>ti <pb ed="M" n="2.0076" /> āsaṃsamāno patthayamāno. <hi rend="bold">Vigatāso</hi>ti apagatāso. <hi rend="bold">Caṇḍālakule</hi>ti caṇḍālānaṃ kule. <hi rend="bold">Venakule</hi>ti vilīvakārakule. <hi rend="bold">Nesādakule</hi>ti migaluddakānaṃ kule. <hi rend="bold">Rathakārakule</hi>ti cammakārakule. <hi rend="bold">Pukkusakule</hi>ti pupphacchaḍḍakakule.</p>

<p rend="bodytext">Ettāvatā kulavipattiṃ dassetvā idāni yasmā nīcakule jātopi ekacco aḍḍho hoti mahaddhano, ayaṃ pana na tādiso, tasmāssa bhogavipattiṃ dassetuṃ <hi rend="bold">dalidde</hi>tiādimāha. Tattha <hi rend="bold">dalidde</hi>ti dāliddiyena samannāgate. <hi rend="bold">Appannapānabhojane</hi>ti parittakaannapānabhojane. <hi rend="bold">Kasiravuttike</hi>ti <pb ed="P" n="2.0176" /> dukkhajīvike, yattha vāyāmena payogena jīvitavuttiṃ sādhenti, tathārūpeti attho. <hi rend="bold">Yattha kasirena ghāsacchādo labbhatī</hi>ti yasmiṃ kule dukkhena yāgubhattaghāso ca kopīnamattaṃ acchādanañca labbhati.</p>

<p rend="bodytext">Idāni yasmā ekacco nīcakule jātopi upadhisampanno hoti attabhāvasamiddhiyaṃ ṭhito <pb ed="V" n="2.0079" />, ayañca na tādiso, tasmāssa sarīravipattimpi dassetuṃ <hi rend="bold">so ca hoti dubbaṇṇo</hi>tiādimāha. Tattha <hi rend="bold">dubbaṇṇo</hi>ti paṃsupisācako viya jhāmakhāṇuvaṇṇo. <hi rend="bold">Duddasiko</hi>ti vijātamātuyāpi amanāpadassano. <hi rend="bold">Okoṭimako</hi>ti lakuṇḍako. <hi rend="bold">Kāṇo</hi>ti ekakkhikāṇo vā ubhayakkhikāṇo vā. <hi rend="bold">Kuṇī</hi>ti ekahatthakuṇī vā ubhayahatthakuṇī vā. <hi rend="bold">Khañjo</hi>ti ekapādakhañjo vā ubhayapādakhañjo vā. <hi rend="bold">Pakkhahato</hi>ti hatapakkho pīṭhasappī. <hi rend="bold">Padīpeyyassā</hi>ti vaṭṭitelakapallakādino padīpaupakaraṇassa. <hi rend="bold">Tassa na evaṃ hotī</hi>ti. Kasmā na hoti? Nīcakule jātattā.</p>

<p rend="bodytext"><hi rend="bold">Jeṭṭho</hi>ti aññasmiṃ jeṭṭhe sati kaniṭṭho āsaṃ na karoti, tasmā jeṭṭhoti āha. <hi rend="bold">Ābhiseko</hi>ti jeṭṭhopi na abhisekāraho āsaṃ na karoti, tasmā ābhisekoti āha. <hi rend="bold">Anabhisitto</hi>ti abhisekārahopi kāṇakuṇiādidosarahito sakiṃ abhisitto puna abhiseke āsaṃ na karoti, tasmā anabhisittoti āha <pb ed="M" n="2.0077" />. <hi rend="bold">Acalappatto</hi>ti jeṭṭhopi ābhiseko anabhisitto mando uttānaseyyako, sopi abhiseke āsaṃ na karoti. Soḷasavassuddesiko pana paññāyamānamassubhedo acalappatto nāma <pb ed="P" n="2.0177" /> hoti, mahantampi rajjaṃ vicāretuṃ samattho, tasmā ‘‘acalappatto’’ti āha. <hi rend="bold">Tassa evaṃ hotī</hi>ti kasmā hoti? Mahājātitāya.</p>

<p rend="bodytext"><hi rend="bold">Dussīlo</hi>ti nissīlo. <hi rend="bold">Pāpadhammo</hi>ti lāmakadhammo. <hi rend="bold">Asucī</hi>ti asucīhi kāyakammādīhi samannāgato. <hi rend="bold">Saṅkassarasamācāro</hi>ti saṅkāhi saritabbasamācāro, kiñcideva asāruppaṃ disvā ‘‘idaṃ iminā kataṃ bhavissatī’’ti evaṃ paresaṃ āsaṅkanīyasamācāro, attanāyeva vā saṅkāhi saritabbasamācāro, sāsaṅkasamācāroti attho. Tassa hi divāṭṭhānādīsu sannipatitvā kiñcideva mantayante bhikkhū disvā ‘‘ime ekato hutvā mantenti, kacci nu kho mayā katakammaṃ jānitvā mantentī’’ti evaṃ sāsaṅkasamācāro hoti. <hi rend="bold">Paṭicchannakammanto</hi>ti paṭicchādetabbayuttakena pāpakammena samannāgato. <hi rend="bold">Assamaṇo samaṇapaṭiñño</hi>ti assamaṇo hutvāva samaṇapatirūpakatāya ‘‘samaṇo aha’’nti evaṃ paṭiñño. <hi rend="bold">Abrahmacārī brahmacāripaṭiñño</hi>ti aññe brahmacārino sunivatthe supārute sumbhakapattadhare gāmanigamarājadhānīsu piṇḍāya caritvā jīvikaṃ kappente disvā sayampi tādisena ākārena tathā paṭipajjanato ‘‘ahaṃ brahmacārī’’ti paṭiññaṃ dento viya hoti. ‘‘Ahaṃ bhikkhū’’ti vatvā uposathaggādīni pavisanto pana brahmacāripaṭiñño hotiyeva, tathā saṅghikaṃ lābhaṃ gaṇhanto. <hi rend="bold">Antopūtī</hi>ti pūtinā kammena anto <pb ed="V" n="2.0080" /> anupaviṭṭho. <hi rend="bold">Avassuto</hi>ti rāgādīhi tinto. <hi rend="bold">Kasambujāto</hi>ti sañjātarāgādikacavaro. <hi rend="bold">Tassa na evaṃ hotī</hi>ti. Kasmā na hoti? Lokuttaradhammaupanissayassa natthitāya. <hi rend="bold">Tassa</hi><pb ed="P" n="2.0178" /><hi rend="bold">evaṃ hotī</hi>ti. Kasmā hoti? Mahāsīlasmiṃ paripūrakāritāya.</p>

<p rend="subhead">4. Cakkavattisuttavaṇṇanā</p>

<p rend="bodytext" n="14"><hi rend="paranum">14</hi><hi rend="dot">.</hi> Catutthe catūhi saṅgahavatthūhi janaṃ rañjetīti <hi rend="bold">rājā</hi>. Cakkaṃ vattetīti <hi rend="bold">cakkavattī</hi>. Vattitaṃ vā anena cakkanti cakkavattī. Dhammo assa <pb ed="M" n="2.0078" /> atthīti <hi rend="bold">dhammiko</hi>. Dhammeneva dasavidhena cakkavattivattena rājā jātoti <hi rend="bold">dhammarājā. Sopi na arājaka</hi>nti sopi aññaṃ nissayarājānaṃ alabhitvā cakkaṃ nāma vattetuṃ na sakkotīti attho. Iti satthā desanaṃ paṭṭhapetvā yathānusandhiṃ apāpetvāva tuṇhī ahosi. Kasmā? Anusandhikusalā uṭṭhahitvā anusandhiṃ pucchissanti, bahū hi imasmiṃ ṭhāne tathārūpā bhikkhū, athāhaṃ tehi puṭṭho desanaṃ vaḍḍhessāmīti. Atheko anusandhikusalo bhikkhu bhagavantaṃ pucchanto <hi rend="bold">ko pana, bhante</hi>tiādimāha. Bhagavāpissa byākaronto <hi rend="bold">dhammo bhikkhū</hi>tiādimāha.</p>

<p rend="bodytext">Tattha <hi rend="bold">dhammo</hi>ti dasakusalakammapathadhammo. <hi rend="bold">Dhamma</hi>nti tameva vuttappakāraṃ dhammaṃ. <hi rend="bold">Nissāyā</hi>ti tadadhiṭṭhānena cetasā tameva nissayaṃ katvā. <hi rend="bold">Dhammaṃ sakkaronto</hi>ti yathā kato so dhammo suṭṭhu kato hoti, evametaṃ karonto. <hi rend="bold">Dhammaṃ garuṃ karonto</hi>ti tasmiṃ gāravuppattiyā taṃ garukaronto. <hi rend="bold">Dhammaṃ apacāyamāno</hi>ti tasseva dhammassa añjalikaraṇādīhi nīcavuttitaṃ karonto. <hi rend="bold">Dhammaddhajo dhammaketū</hi>ti taṃ dhammaṃ dhajamiva purakkhatvā ketumiva ukkhipitvā pavattiyā dhammaddhajo dhammaketu ca hutvāti attho. <hi rend="bold">Dhammādhipateyyo</hi>ti dhammādhipatibhūtāgatabhāvena dhammavaseneva ca sabbakiriyānaṃ karaṇena dhammādhipateyyo hutvā. <hi rend="bold">Dhammikaṃ rakkhāvaraṇaguttiṃ saṃvidahatī</hi>ti dhammo assā <pb ed="P" n="2.0179" /> atthīti dhammikā, rakkhā ca āvaraṇañca gutti ca rakkhāvaraṇagutti. Tattha ‘‘paraṃ rakkhanto attānaṃ rakkhatī’’ti vacanato khantiādayo <hi rend="bold">rakkhā</hi>. Vuttañhetaṃ – ‘‘kathañca, bhikkhave, paraṃ rakkhanto attānaṃ rakkhati. Khantiyā avihiṃsāya mettacittatāya anuddayāyā’’ti (saṃ. ni. 5.385). Nivāsanapārupanagehādīni <hi rend="bold">āvaraṇaṃ</hi>. Corādiupaddavanivāraṇatthaṃ gopāyanā <hi rend="bold">gutti</hi>. Taṃ sabbampi suṭṭhu vidahati pavatteti ṭhapetīti attho.</p>

<p rend="bodytext">Idāni <pb ed="V" n="2.0081" /> yattha sā saṃvidahitabbā, taṃ dassento <hi rend="bold">antojanasmi</hi>ntiādimāha. Tatrāyaṃ saṅkhepattho – antojanasaṅkhātaṃ puttadāraṃ sīlasaṃvare patiṭṭhāpento vatthagandhamālādīni cassa dadamāno sabbopaddave cassa nivārayamāno dhammikaṃ rakkhāvaraṇaguttiṃ saṃvidahati nāma. Khattiyādīsupi eseva nayo. Ayaṃ pana viseso – abhisittakhattiyā bhadraassājānīyādiratanasampadānenapi <pb ed="M" n="2.0079" /> upagaṇhitabbā, anuyantā khattiyā tesaṃ anurūpayānavāhanasampadānenapi paritosetabbā, balakāyo kālaṃ anatikkametvā bhattavetanasampadānenapi anuggahetabbo, brāhmaṇā annapānavatthādinā deyyadhammena, gahapatikā bhattabījanaṅgalabalibaddādisampadānena, tathā nigamavāsino <hi rend="bold">negamā</hi> janapadavāsino ca <hi rend="bold">jānapadā</hi>. Samitapāpabāhitapāpā pana <hi rend="bold">samaṇabrāhmaṇā</hi> samaṇaparikkhārasampadānena sakkātabbā, migapakkhino abhayadānena samassāsetabbā.</p>

<p rend="bodytext"><hi rend="bold">Dhammeneva cakkaṃ vattetī</hi>ti dasakusalakammapathadhammeneva cakkaṃ pavatteti. <hi rend="bold">Taṃ hoti cakkaṃ appaṭivattiya</hi>nti taṃ tena evaṃ pavattitaṃ āṇācakkaṃ appaṭivattiyaṃ hoti. <hi rend="bold">Kenaci</hi><pb ed="P" n="2.0180" /><hi rend="bold">manussabhūtenā</hi>ti devatā nāma attanā icchiticchitameva karonti, tasmā tā aggaṇhitvā ‘‘manussabhūtenā’’ti vuttaṃ. <hi rend="bold">Paccatthikenā</hi>ti paṭiatthikena, paṭisattunāti attho. <hi rend="bold">Dhammiko</hi>ti cakkavattī dasakusalakammapathavasena dhammiko, tathāgato pana navalokuttaradhammavasena. <hi rend="bold">Dhammarājā</hi>ti navahi lokuttaradhammehi mahājanaṃ rañjetīti dhammarājā. <hi rend="bold">Dhammaṃyevā</hi>ti navalokuttaradhammameva nissāya tameva sakkaronto taṃ garukaronto taṃ apacāyamāno. Sovassa dhammo abbhuggataṭṭhena dhajoti <hi rend="bold">dhammaddhajo</hi>. Sovassa ketūti <hi rend="bold">dhammaketu</hi>. Tameva adhipatiṃ jeṭṭhakaṃ katvā viharatīti <hi rend="bold">dhammādhipateyyo. Dhammikaṃ rakkhāvaraṇagutti</hi>nti lokiyalokuttaradhammadāyikarakkhañca āvaraṇañca guttiñca. <hi rend="bold">Saṃvidahatī</hi>ti ṭhapeti paññapeti. <hi rend="bold">Evarūpa</hi>nti tividhaṃ kāyaduccaritaṃ na sevitabbaṃ, sucaritaṃ sevitabbanti evaṃ sabbattha attho veditabbo. <hi rend="bold">Saṃvidahitvā</hi>ti ṭhapetvā kathetvā. <hi rend="bold">Dhammeneva anuttaraṃ dhammacakkaṃ pavattetī</hi>ti navalokuttaradhammeneva asadisaṃ dhammacakkaṃ pavatteti. <hi rend="bold">Taṃ hoti cakkaṃ appaṭivattiya</hi>nti taṃ evaṃ pavattitaṃ dhammacakkaṃ etesu samaṇādīsu ekenapi paṭivattetuṃ paṭibāhituṃ na sakkā. Sesaṃ sabbattha uttānamevāti.</p>

<p rend="subhead">5. Sacetanasuttavaṇṇanā</p>

<p rend="bodytext" n="15"><hi rend="paranum">15</hi><hi rend="dot">.</hi> Pañcame <hi rend="bold">isipatane</hi>ti buddhapaccekabuddhasaṅkhātānaṃ isīnaṃ dhammacakkappavattanatthāya ceva uposathakaraṇatthāya <pb ed="V" n="2.0082" /> ca āgantvā patane, sannipātaṭṭhāneti attho. Padanetipi pāṭho, ayameva attho. <hi rend="bold">Migadāye</hi>ti <pb ed="M" n="2.0080" /> migānaṃ abhayatthāya dinne. <hi rend="bold">Chahi māsehi chārattūnehī</hi>ti so kira raññā āṇattadivaseyeva <pb ed="P" n="2.0181" /> sabbūpakaraṇāni sajjetvā antevāsikehi saddhiṃ araññaṃ pavisitvā gāmadvāragāmamajjhadevakulasusānādīsu ṭhitarukkhe ceva jhāmapatitasukkharukkhe ca vivajjetvā sampannapadese ṭhite sabbadosavivajjite nābhiaranemīnaṃ anurūpe rukkhe gahetvā taṃ cakkaṃ akāsi. Tassa rukkhe vicinitvā gaṇhantassa ceva karontassa ca ettako kālo vītivatto. Tena vuttaṃ – ‘‘chahi māsehi chārattūnehī’’ti. <hi rend="bold">Nānākaraṇa</hi>nti nānattaṃ. <hi rend="bold">Nesa</hi>nti na esaṃ. <hi rend="bold">Atthesa</hi>nti atthi esaṃ. <hi rend="bold">Abhisaṅkhārassa gatī</hi>ti payogassa gamanaṃ. <hi rend="bold">Ciṅgulāyitvā</hi>ti paribbhamitvā. <hi rend="bold">Akkhāhataṃ maññe</hi>ti akkhe pavesetvā ṭhapitamiva.</p>

<p rend="bodytext"><hi rend="bold">Sadosā</hi>ti sagaṇḍā uṇṇatoṇataṭṭhānayuttā. <hi rend="bold">Sakasāvā</hi>ti pūtisārena ceva pheggunā ca yuttā. <hi rend="bold">Kāyavaṅkā</hi>tiādīni kāyaduccaritādīnaṃ nāmāni. <hi rend="bold">Evaṃ papatitā</hi>ti evaṃ guṇapatanena patitā. <hi rend="bold">Evaṃ patiṭṭhitā</hi>ti evaṃ guṇehi patiṭṭhitā. Tattha lokiyamahājanā papatitā nāma, sotāpannādayo patiṭṭhitā nāma. Tesupi purimā tayo kilesānaṃ samudācārakkhaṇe papatitā nāma, khīṇāsavā pana ekanteneva patiṭṭhitā nāma. <hi rend="bold">Tasmā</hi>ti yasmā appahīnakāyavaṅkādayo papatanti, pahīnakāyavaṅkādayo patiṭṭhahanti, tasmā. Kāyavaṅkādīnaṃ pana evaṃ pahānaṃ veditabbaṃ – pāṇātipāto adinnādānaṃ micchācāro musāvādo pisuṇāvācā micchādiṭṭhīti ime tāva cha sotāpattimaggena pahīyanti, pharusāvācā byāpādoti dve anāgāmimaggena, abhijjhā samphappalāpoti dve arahattamaggenāti.</p>

<p rend="subhead">6. Apaṇṇakasuttavaṇṇanā</p>

<p rend="bodytext" n="16"><hi rend="paranum">16</hi><hi rend="dot">.</hi> Chaṭṭhe <hi rend="bold">apaṇṇakapaṭipada</hi>nti aviraddhapaṭipadaṃ ekaṃsapaṭipadaṃ niyyānikapaṭipadaṃ kāraṇapaṭipadaṃ sārapaṭipadaṃ maṇḍapaṭipadaṃ apaccanīkapaṭipadaṃ anulomapaṭipadaṃ <pb ed="P" n="2.0182" /> dhammānudhammapaṭipadaṃ paṭipanno hoti, na takkaggāhena vā nayaggāhena vā. Evaṃ gahetvā paṭipanno hi bhikkhu vā bhikkhunī vā upāsako vā upāsikā vā manussadevanibbānasampattīhi hāyati parihāyati, apaṇṇakapaṭipadaṃ <pb ed="M" n="2.0081" /> paṭipanno pana tāhi sampattīhi na parihāyati. Atīte kantāraddhānamaggaṃ paṭipannesu dvīsu satthavāhesu yakkhassa vacanaṃ gahetvā bālasatthavāho saddhiṃ satthena <pb ed="V" n="2.0083" /> anayabyasanaṃ patto, yakkhassa vacanaṃ aggahetvā ‘‘udakadiṭṭhaṭṭhāne udakaṃ chaḍḍessāmā’’ti satthake saññāpetvā maggaṃ paṭipanno paṇḍitasatthavāho viya. Yaṃ sandhāya vuttaṃ –</p>

<p rend="gatha1">‘‘Apaṇṇakaṃ ṭhānameke, dutiyaṃ āhu takkikā;</p>

<p rend="gathalast">Etadaññāya medhāvī, taṃ gaṇhe yadapaṇṇaka’’nti. (jā. 1.1.1);</p>

<p rend="bodytext"><hi rend="bold">Yoni cassa āraddhā hotī</hi>ti ettha <hi rend="bold">yonī</hi>ti khandhakoṭṭhāsassapi kāraṇassapi passāvamaggassapi nāmaṃ. ‘‘Catasso kho imā, sāriputta, yoniyo’’tiādīsu (ma. ni. 1.152) hi khandhakoṭṭhāso yoni nāma. ‘‘Yoni hesā bhūmija phalassa adhigamāyā’’tiādīsu (ma. ni. 3.226) kāraṇaṃ. ‘‘Na cāhaṃ brāhmaṇaṃ brūmi, yonijaṃ mattisambhava’’nti (ma. ni. 2.457; dha. pa. 396) ca ‘‘tamenaṃ kammajavātā nivattitvā uddhaṃpādaṃ adhosiraṃ samparivattetvā mātu yonimukhe sampaṭipādentī’’ti ca ādīsu passāvamaggo. Idha pana kāraṇaṃ adhippetaṃ. <hi rend="bold">Āraddhā</hi>ti paggahitā paripuṇṇā.</p>

<p rend="bodytext"><hi rend="bold">Āsavānaṃ khayāyā</hi>ti ettha āsavantīti <hi rend="bold">āsavā,</hi> cakkhutopi…pe… manatopi sandanti pavattantīti vuttaṃ hoti. Dhammato yāva gotrabhu, okāsato yāva bhavaggā savantīti <pb ed="P" n="2.0183" /> vā <hi rend="bold">āsavā,</hi> ete dhamme etañca okāsaṃ antokaritvā pavattantīti attho. Antokaraṇattho hi ayaṃ ākāro. Cirapārivāsiyaṭṭhena madirādayo āsavā, āsavā viyātipi <hi rend="bold">āsavā</hi>. Lokasmimpi hi cirapārivāsikā madirādayo āsavāti vuccanti, yadi ca cirapārivāsiyaṭṭhena āsavā, eteyeva bhavitumarahanti. Vuttañhetaṃ – ‘‘purimā, bhikkhave, koṭi na paññāyati avijjāya, ito pubbe avijjā nāhosī’’tiādi (a. ni. 10.61). Āyataṃ vā saṃsāradukkhaṃ savanti pasavantītipi <hi rend="bold">āsavā</hi>. Purimāni cettha nibbacanāni yattha kilesā āsavāti āgacchanti, tattha yujjanti, pacchimaṃ kammepi. Na kevalañca kammakilesāyeva āsavā, apica kho nānappakārā upaddavāpi. Suttesu hi ‘‘nāhaṃ, cunda, diṭṭhadhammikānaṃyeva āsavānaṃ saṃvarāya dhammaṃ <pb ed="M" n="2.0082" /> desemī’’ti (dī. ni. 3.182) ettha vivādamūlabhūtā kilesā āsavāti āgatā.</p>

<p rend="gatha1">‘‘Yena <pb ed="V" n="2.0084" /> devūpapatyassa, gandhabbo vā vihaṅgamo;</p>

<p rend="gatha1">Yakkhattaṃ yena gaccheyyaṃ, manussattañca abbaje;</p>

<p rend="gathalast">Te mayhaṃ āsavā khīṇā, viddhastā vinaḷīkatā’’ti. (a. ni. 4.36) –</p>

<p rend="unindented">Ettha tebhūmakaṃ ca kammaṃ avasesā ca akusalā dhammā. ‘‘Diṭṭhadhammikānaṃ āsavānaṃ saṃvarāya samparāyikānaṃ āsavānaṃ paṭighātāyā’’ti (pārā. 39; a. ni. 2.202-230) ettha parūpavādavippaṭisāravadhabandhādayo ceva apāyadukkhabhūtā ca nānappakārā upaddavā.</p>

<p rend="bodytext">Te panete āsavā yattha yathā āgatā, tattha tathā veditabbā. Ete hi vinaye tāva ‘‘diṭṭhadhammikānaṃ āsavānaṃ saṃvarāya, samparāyikānaṃ āsavānaṃ paṭighātāyā’’ti (pārā. 39; a. ni. 2.202-230) dvedhā āgatā. Saḷāyatane ‘‘tayo me, āvuso, āsavā kāmāsavo bhavāsavo avijjāsavo’’ti (saṃ. ni. 4.321) tidhā āgatā. Aññesu ca suttantesu (cūḷani. jatukaṇṇimāṇavapucchāniddeso 69; paṭi. ma. 1.107) abhidhamme (dha. sa. 1102-1106; vibha. 937) ca teyeva diṭṭhāsavena saha catudhā āgatā. Nibbedhikapariyāyena ‘‘atthi, bhikkhave, āsavā nirayagāminiyā <pb ed="P" n="2.0184" />, atthi āsavā tiracchānayonigāminiyā, atthi āsavā pettivisayagāminiyā, atthi āsavā manussalokagāminiyā, atthi āsavā devalokagāminiyā’’ti (a. ni. 6.63) pañcadhā āgatā. Kammameva cettha āsavāti vuttaṃ. Chakkanipāte ‘‘atthi, bhikkhave, āsavā saṃvarāpahātabbā’’tiādinā (a. ni. 6.58) nayena chadhā āgatā. Sabbāsavapariyāye (ma. ni. 1.14 ādayo) teyeva dassanena pahātabbehi saddhiṃ sattadhā āgatā. Idha pana abhidhammanayena cattāro āsavā adhippetāti veditabbā.</p>

<p rend="bodytext"><hi rend="bold">Khayāyā</hi>ti ettha pana āsavānaṃ sarasabhedopi khīṇākāropi maggaphalanibbānānipi ‘‘āsavakkhayo’’ti vuccati. ‘‘Yo āsavānaṃ khayo vayo bhedo paribhedo aniccatā antaradhāna’’nti ettha hi āsavānaṃ sarasabhedo ‘‘āsavakkhayo’’ti vutto. ‘‘Jānato ahaṃ, bhikkhave, passato <pb ed="M" n="2.0083" /> āsavānaṃ khayaṃ vadāmī’’ti (ma. ni. 1.15; saṃ. ni. 2.23; itivu. 102) ettha <pb ed="V" n="2.0085" /> āsavappahānaṃ āsavānaṃ accantakkhayo asamuppādo khīṇākāro natthibhāvo ‘‘āsavakkhayo’’ti vutto.</p>

<p rend="gatha1">‘‘Sekhassa sikkhamānassa, ujumaggānusārino;</p>

<p rend="gathalast">Khayasmiṃ paṭhamaṃ ñāṇaṃ, tato aññā anantarā’’ti. (itivu. 62) –</p>

<p rend="unindented">Ettha maggo ‘‘āsavakkhayo’’ti vutto. ‘‘Āsavānaṃ khayā samaṇo hotī’’ti (ma. ni. 1.438) ettha phalaṃ.</p>

<p rend="gatha1">‘‘Paravajjānupassissa, niccaṃ ujjhānasaññino;</p>

<p rend="gathalast">Āsavā tassa vaḍḍhanti, ārā so āsavakkhayā’’ti. (dha. pa. 253) –</p>

<p rend="unindented">Ettha nibbānaṃ. Imasmiṃ pana sutte phalaṃ sandhāya ‘‘āsavānaṃ khayāyā’’ti āha, arahattaphalatthāyāti attho.</p>

<p rend="bodytext"><hi rend="bold">Indriyesu guttadvāro</hi>ti manacchaṭṭhesu indriyesu pihitadvāro. <hi rend="bold">Bhojane mattaññū</hi>ti bhojanasmiṃ pamāṇaññū, paṭiggahaṇaparibhogapaccavekkhaṇamattaṃ jānāti pajānātīti attho. <hi rend="bold">Jāgariyaṃ</hi><pb ed="P" n="2.0185" /><hi rend="bold">anuyutto</hi>ti rattindivaṃ cha koṭṭhāse katvā pañcasu koṭṭhāsesu jāgaraṇabhāvaṃ anuyutto, jāgaraṇeyeva yuttappayuttoti attho.</p>

<p rend="bodytext">Evaṃ mātikaṃ ṭhapetvā idāni tameva ṭhapitapaṭipāṭiyā vibhajanto <hi rend="bold">kathañca, bhikkhave, bhikkhū</hi>tiādimāha. Tattha <hi rend="bold">cakkhunā rūpaṃ disvā</hi>tiādīnaṃ attho visuddhimagge (visuddhi. 1.15) vitthārito, tathā <hi rend="bold">paṭisaṅkhā yoniso āhāraṃ āhāreti neva davāyā</hi>tiādīnaṃ (visuddhi. 1.18). <hi rend="bold">Āvaraṇīyehi dhammehī</hi>ti pañcahi nīvaraṇehi dhammehi. Nīvaraṇāni hi cittaṃ āvaritvā tiṭṭhanti, tasmā āvaraṇīyā dhammāti vuccanti. <hi rend="bold">Sīhaseyyaṃ kappetī</hi>ti sīho viya seyyaṃ kappeti. <hi rend="bold">Pāde pādaṃ accādhāyā</hi>ti vāmapādaṃ dakkhiṇapāde atiādhāya. Samaṃ ṭhapite hi pāde jāṇukena jāṇukaṃ gopphakena ca gopphakaṃ ghaṭīyati, tato vedanā uṭṭhahanti. Tasmā <pb ed="V" n="2.0086" /> tassa dosassa parivajjanatthaṃ thokaṃ atikkamitvā esa pādaṃ ṭhapeti. Tena vuttaṃ – ‘‘pāde pādaṃ accādhāyā’’ti.</p>

<p rend="bodytext"><hi rend="bold">Sato</hi><pb ed="M" n="2.0084" /><hi rend="bold">sampajāno</hi>ti satiyā ceva sampajaññena ca samannāgato. Kathaṃ panesa niddāyanto sato sampajāno nāma hotīti? Purimappavattivasena. Ayaṃ hi caṅkame caṅkamanto niddāya okkamanabhāvaṃ ñatvā pavattamānaṃ kammaṭṭhānaṃ ṭhapetvā mañce vā phalake vā nipanno niddaṃ upagantvā puna pabujjhamāno kammaṭṭhānaṃ ṭhitaṭṭhāne gaṇhantoyeva pabujjhati. Tasmā niddāyantopi sato sampajāno nāma hoti. Ayaṃ tāva mūlakammaṭṭhāne nayova. Pariggahakammaṭṭhānavasenāpi panesa sato sampajāno nāma hoti. Kathaṃ? Ayaṃ hi caṅkamanto niddāya okkamanabhāvaṃ ñatvā pāsāṇaphalake vā mañce vā dakkhiṇena passena nipajjitvā paccavekkhati – ‘‘acetano kāyo acetane <pb ed="P" n="2.0186" /> mañce patiṭṭhito, acetano mañco acetanāya pathaviyā, acetanā pathavī acetane udake, acetanaṃ udakaṃ acetane vāte, acetano vāto acetane ākāse patiṭṭhito. Tattha ākāsampi ‘ahaṃ vātaṃ ukkhipitvā ṭhita’nti na jānāti, vātopi ‘ahaṃ ākāse patiṭṭhito’ti na jānāti. Tathā vāto na jānāti. ‘Ahaṃ udakaṃ ukkhipitvā ṭhito’ti…pe… mañco na jānāti, ‘ahaṃ kāyaṃ ukkhipitvā ṭhito’ti, kāyo na jānāti ‘ahaṃ mañce patiṭṭhito’ti. Na hi tesaṃ aññamaññaṃ ābhogo vā samannāhāro vā manasikāro vā cetanā vā patthanā vā atthī’’ti. Tassa evaṃ paccavekkhato taṃ paccavekkhaṇacittaṃ bhavaṅge otarati. Evaṃ niddāyantopi sato sampajāno nāma hotīti.</p>

<p rend="bodytext"><hi rend="bold">Uṭṭhānasaññaṃ manasikaritvā</hi>ti ‘‘ettakaṃ ṭhānaṃ gate cande vā tārakāya vā uṭṭhahissāmī’’ti uṭṭhānakālaparicchedikaṃ saññaṃ manasikaritvā, citte ṭhapetvāti attho. Evaṃ karitvā sayito hi yathāparicchinneyeva kāle uṭṭhahati.</p>

<p rend="subhead">7. Attabyābādhasuttavaṇṇanā</p>

<p rend="bodytext" n="17"><hi rend="paranum">17</hi><hi rend="dot">.</hi> Sattame <hi rend="bold">attabyābādhāyā</hi>ti attadukkhāya. <hi rend="bold">Parabyābādhāyā</hi>ti paradukkhāya. <hi rend="bold">Kāyasucarita</hi>ntiādīni pubbabhāge dasakusalakammapathavasena āgatāni, upari pana yāva arahattā avāritāneva.</p>

<p rend="subhead">8. Devalokasuttavaṇṇanā</p>

<p rend="bodytext" n="18"><hi rend="paranum">18</hi><hi rend="dot">.</hi> Aṭṭhame <pb ed="V" n="2.0087" /><pb ed="M" n="2.0085" /><hi rend="bold">aṭṭīyeyyāthā</hi>ti aṭṭā pīḷitā bhaveyyātha. <hi rend="bold">Harāyeyyāthā</hi>ti lajjeyyātha. <hi rend="bold">Jiguccheyyāthā</hi>ti gūthe viya tasmiṃ vacane sañjātajigucchā bhaveyyātha. <hi rend="bold">Iti kirā</hi>ti ettha <hi rend="bold">itī</hi>ti padasandhibyañjanasiliṭṭhatā, <hi rend="bold">kirā</hi>ti anussavatthe nipāto. Dibbena kira āyunā aṭṭīyathāti evamassa sambandho veditabbo. <hi rend="bold">Pageva kho panā</hi>ti paṭhamataraṃyeva.</p>

<p rend="subhead">9. Paṭhamapāpaṇikasuttavaṇṇanā</p>

<p rend="bodytext" n="19"><hi rend="paranum">19</hi><hi rend="dot">.</hi> Navame <hi rend="bold">pāpaṇiko</hi>ti āpaṇiko, āpaṇaṃ ugghāṭetvā bhaṇḍavikkāyakassa vāṇijassetaṃ adhivacanaṃ. <hi rend="bold">Abhabbo</hi>ti abhājanabhūto. <hi rend="bold">Na</hi><pb ed="P" n="2.0187" /><hi rend="bold">sakkaccaṃ kammantaṃ adhiṭṭhātī</hi>ti yathā adhiṭṭhitaṃ suadhiṭṭhitaṃ hoti, evaṃ sayaṃ attapaccakkhaṃ karonto nādhiṭṭhāti. Tattha paccūsakāle padasaddena uṭṭhāya dīpaṃ jāletvā bhaṇḍaṃ pasāretvā anisīdanto pubbaṇhasamayaṃ na sakkaccaṃ kammantaṃ adhiṭṭhāti nāma. Ayaṃ hi yaṃ corā rattiṃ bhaṇḍaṃ haritvā ‘‘idaṃ amhākaṃ hatthato vissajjessāmā’’ti āpaṇaṃ gantvā appena agghena denti, yampi bahuverino manussā rattiṃ nagare vasitvā pātova āpaṇaṃ gantvā bhaṇḍaṃ gaṇhanti, yaṃ vā pana janapadaṃ gantukāmā manussā pātova āpaṇaṃ gantvā bhaṇḍaṃ kiṇanti, tappaccayassa lābhassa assāmiko hoti.</p>

<p rend="bodytext">Aññesaṃ bhojanavelāya pana bhuñjituṃ āgantvā pātova bhaṇḍaṃ paṭisāmetvā gharaṃ gantvā bhuñjitvā niddāyitvā sāyaṃ puna āpaṇaṃ āgacchanto <hi rend="bold">majjhanhikasamayaṃ na sakkaccaṃ kammantaṃ adhiṭṭhāti</hi> nāma. So hi yaṃ corā pātova vissajjetuṃ na sampāpuṇiṃsu, divākāle pana paresaṃ asañcārakkhaṇe āpaṇaṃ gantvā appagghena denti, yañca bhojanavelāya puññavanto issarā ‘‘āpaṇato idañcidañca laddhuṃ vaṭṭatī’’ti pahiṇitvā āharāpenti, tappaccayassa lābhassa assāmiko hoti.</p>

<p rend="bodytext">Yāva yāmabherinikkhamanā pana antoāpaṇe dīpaṃ jālāpetvā anisīdanto <hi rend="bold">sāyanhasamayaṃ na sakkaccaṃ kammantaṃ adhiṭṭhāti</hi> nāma. So hi yaṃ <pb ed="M" n="2.0086" /> corā pātopi divāpi vissajjetuṃ na sampāpuṇiṃsu <pb ed="V" n="2.0088" />, sāyaṃ pana āpaṇaṃ gantvā appagghena denti, tappaccayassa lābhassa assāmiko hoti.</p>

<p rend="bodytext"><hi rend="bold">Na sakkaccaṃ samādhinimittaṃ adhiṭṭhātī</hi>ti sakkaccakiriyāya samādhiṃ na samāpajjati. Ettha ca pātova cetiyaṅgaṇabodhiyaṅgaṇesu vattaṃ katvā senāsanaṃ pavisitvā yāva bhikkhācāravelā, tāva samāpattiṃ appetvā anisīdanto <hi rend="bold">pubbaṇhasamayaṃ na sakkaccaṃ samādhinimittaṃ adhiṭṭhāti</hi> nāma. Pacchābhattaṃ pana piṇḍapātapaṭikkanto rattiṭṭhānadivāṭṭhānaṃ <pb ed="P" n="2.0188" /> pavisitvā yāva sāyanhasamayā samāpattiṃ appetvā anisīdanto <hi rend="bold">majjhanhikasamayaṃ na sakkaccaṃ samādhinimittaṃ adhiṭṭhāti</hi> nāma. Sāyaṃ pana cetiyaṃ vanditvā therūpaṭṭhānaṃ katvā senāsanaṃ pavisitvā paṭhamayāmaṃ samāpattiṃ samāpajjitvā anisīdanto <hi rend="bold">sāyanhasamayaṃ na sakkaccaṃ samādhinimittaṃ adhiṭṭhāti</hi> nāma. Sukkapakkho vuttapaṭipakkhanayeneva veditabbo. Apicettha ‘‘samāpattiṃ appetvā’’ti vuttaṭṭhāne samāpattiyā asati vipassanāpi vaṭṭati, samādhinimittanti ca samādhiārammaṇampi vaṭṭatiyeva. Vuttampi cetaṃ – ‘‘samādhipi samādhinimittaṃ, samādhārammaṇampi samādhinimitta’’nti.</p>

<p rend="subhead">10. Dutiyapāpaṇikasuttavaṇṇanā</p>

<p rend="bodytext" n="20"><hi rend="paranum">20</hi><hi rend="dot">.</hi> Dasame <hi rend="bold">cakkhumā</hi>ti paññācakkhunā cakkhumā hoti. <hi rend="bold">Vidhuro</hi>ti visiṭṭhadhuro uttamadhuro ñāṇasampayuttena vīriyena samannāgato. <hi rend="bold">Nissayasampanno</hi>ti avassayasampanno patiṭṭhānasampanno. <hi rend="bold">Paṇiya</hi>nti vikkāyikabhaṇḍaṃ. <hi rend="bold">Ettakaṃ mūlaṃ bhavissati ettako udayo</hi>ti tasmiṃ ‘‘evaṃ kītaṃ evaṃ vikkāyamāna’’nti vuttapaṇiye yena kayena taṃ kītaṃ, taṃ kayasaṅkhātaṃ mūlaṃ ettakaṃ bhavissati. Yo ca tasmiṃ vikkayamāne vikkayo, tasmiṃ vikkaye ettako udayo bhavissati, ettikā vaḍḍhīti attho.</p>

<p rend="bodytext"><hi rend="bold">Kusalo hoti paṇiyaṃ ketuñca vikketuñcā</hi>ti sulabhaṭṭhānaṃ gantvā kiṇanto dullabhaṭṭhānaṃ gantvā vikkiṇanto ca ettha kusalo nāma hoti, dasaguṇampi vīsatiguṇampi lābhaṃ labhati.</p>

<p rend="bodytext"><hi rend="bold">Aḍḍhā</hi>ti <pb ed="M" n="2.0087" /> issarā bahunā nikkhittadhanena samannāgatā. <hi rend="bold">Mahaddhanā</hi>ti vaḷañjanakavasena mahaddhanā <pb ed="V" n="2.0089" />. <hi rend="bold">Mahābhogā</hi>ti <pb ed="P" n="2.0189" /> upabhogaparibhogabhaṇḍena mahābhogā. <hi rend="bold">Paṭibalo</hi>ti kāyabalena ceva ñāṇabalena ca samannāgatattā samattho. <hi rend="bold">Amhākañca kālena kālaṃ anuppadātu</hi>nti amhākañca gahitadhanamūlikaṃ vaḍḍhiṃ kālena kālaṃ anuppadātuṃ. <hi rend="bold">Nipatantī</hi>ti nimantenti. Nipātentītipi pāṭho, ayameva attho.</p>

<p rend="bodytext"><hi rend="bold">Kusalānaṃ dhammānaṃ upasampadāyā</hi>ti kusaladhammānaṃ sampādanatthāya paṭilābhatthāya. <hi rend="bold">Thāmavā</hi>ti ñāṇathāmena samannāgato. <hi rend="bold">Daḷhaparakkamo</hi>ti thirena ñāṇaparakkamena samannāgato. <hi rend="bold">Anikkhittadhuro</hi>ti ‘‘aggamaggaṃ apāpuṇitvā imaṃ vīriyadhuraṃ na ṭhapessāmī’’ti evaṃ aṭṭhapitadhuro.</p>

<p rend="bodytext"><hi rend="bold">Bahussutā</hi>ti ekanikāyādivasena bahu buddhavacanaṃ sutaṃ etesanti bahussutā. <hi rend="bold">Āgatāgamā</hi>ti eko nikāyo eko āgamo nāma, dve nikāyā dve āgamā nāma, pañca nikāyā pañca āgamā nāma, etesu āgamesu yesaṃ ekopi āgamo āgato paguṇo pavattito, te āgatāgamā nāma. <hi rend="bold">Dhammadharā</hi>ti suttantapiṭakadharā. <hi rend="bold">Vinayadharā</hi>ti vinayapiṭakadharā. <hi rend="bold">Mātikādharā</hi>ti dvemātikādharā. <hi rend="bold">Paripucchatī</hi>ti atthānatthaṃ kāraṇākāraṇaṃ pucchati. <hi rend="bold">Paripañhatī</hi>ti ‘‘imaṃ nāma pucchissāmī’’ti aññāti tuleti pariggaṇhāti. Sesamettha uttānatthameva.</p>

<p rend="bodytext">Imasmiṃ <pb ed="P" n="2.0190" /> pana sutte paṭhamaṃ paññā āgatā, pacchā vīriyañca kalyāṇamittasevanā ca. Tattha paṭhamaṃ arahattaṃ patvā pacchā vīriyaṃ katvā kalyāṇamittā sevitabbāti na evaṃ attho daṭṭhabbo, desanāya nāma heṭṭhimena vā paricchedo hoti uparimena vā dvīhipi vā koṭīhi. Idha pana uparimena paricchedo veditabbo. Tasmā kathentena paṭhamaṃ kalyāṇamittaupanissayaṃ dassetvā majjhe vīriyaṃ dassetvā pacchā arahattaṃ kathetabbanti.</p>

<p rend="centre">Rathakāravaggo dutiyo.</p>
</body>
<back></back>
</text>
</TEI.2>